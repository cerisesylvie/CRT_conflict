Consiglio Regionale della Valle d'Aosta - Oggetto del Consiglio n. 467 del 10 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 467 del 10 marzo 2004 - Resoconto
OGGETTO N. 467/XII - Procedure di applicazione della legge
regionale n. 1/2004 in materia di condono edilizio.
(Interpellanza)
Interpellanza
Premesso:
- che è entrata in vigore la Legge regionale 1/2004, che
recepisce sostanzialmente la normativa statale in materia di
condono edilizio (articolo 32 L. 326/2003);
- che la Legge regionale (articolo 4) prevede che la Giunta
regionale, sentite le commissioni consiliari competenti, definisca,
con apposita deliberazione, le modalità di applicazione
dell'articolo 32 della Legge 326/2003;
- che, salvo proroghe dell'ultima ora, la presentazione delle
domande da parte di coloro che intendono aderire alla sanatoria va
effettuata entro il 31 marzo 2004;
- che i tempi disponibili sono alquanto stretti e rischiano
di creare notevoli disagi sia per i cittadini interessati sia per i
comuni;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) quando prevede di dare applicazione alla Legge regionale
di cui in premessa;
2) se la Regione Valle d'Aosta adotterà una propria
modulistica per l'inoltro delle domande da parte di coloro che
intendono aderire alla sanatoria;
3) se, considerata la lieve entità degli abusi sanabili e
l'esiguità dei tempi disponibili, intende istituire procedure
semplificate;
4) quali strumenti informativi intende utilizzare per
effettuare una rapida ed efficace comunicazione istituzionale,
affinché ci sia la più ampia conoscenza possibile in
materia.
F.to: Tibaldi - Lattanzi
Président - La parole au Conseiller Tibaldi.
Tibaldi (CdL) - Per mozione d'ordine. Capiamo gli impegni
dell'Assessore Cerise, però ci sono alcuni atti ispettivi che hanno
una scadenza. Il punto 27, se non per importanza, quanto meno per
tempismo, avrebbe dovuto essere affrontato oggi, in questa sede,
perché un rinvio di 15 giorni rischia di vanificarne la
funzione.
Si parla di "condono edilizio", si parla di un'attività di
sanatoria che viene rivolta ai cittadini, sui cui quesiti sarebbe
opportuno avere risposte certe, oggi, perché la prossima seduta,
che è ad una settimana dalla scadenza naturale prevista per
l'inoltro delle domande da parte degli eventuali richiedenti, ne
vanifica l'essenza.
Non so se il Presidente Perrin vuole sostituire l'Assessore
nella risposta a questi quesiti, gli saremmo grati.
Président - La parole au Président de la Région, Perrin.
Perrin (UV) - Per scusare innanzitutto l'assenza dell'Assessore
Cerise, che non era stata prevista; si è trattato di un impegno
dell'ultimo momento, per cui non è stato possibile organizzare i
lavori. Cercherò di dare le dovute informazioni, anche se non
complete, per quanto sono a conoscenza, non avendo seguito in prima
persona la questione.
Per quanto riguarda l'applicazione della legge, questa è entrata
in vigore alla data della sua pubblicazione, cioè il 24 febbraio,
visto che ne era stata dichiarata l'urgenza; le modalità di
applicazione dell'articolo 3, previste dall'articolo 4 della legge
medesima, sono state approvate con deliberazione di Giunta e quindi
questo secondo atto è stato predisposto.
Non è prevista - dalle informazioni che ho - una modulistica
propria; ci si servirà della modulistica predisposta a livello
nazionale; né sono previste delle procedure semplificate, ma in
questa fase è importante fornire tutte le informazioni possibili
nei tempi più brevi possibili, perché ci rendiamo conto che, con la
scadenza del 31 marzo, i tempi sono estremamente ridotti. Sono
comunque stati attivati tutti i canali per dare la massima
informazione, anche attraverso comunicati stampa; oggi, sui
giornali sono apparsi degli articoli di spiegazione ed è stata
fissata una riunione, aperta a tutti i professionisti e ai tecnici
comunali, per il 16 marzo alle 14,30 presso il Salone polivalente
del Comune di Gressan. Il tutto sarà accompagnato da una circolare
che verrà inviata a tutti i comuni.
Queste sono le informazioni che in fretta - mi scuso delle
lacune - ho raccolto, ma credo che tutto quanto era possibile
attivare sia stato attivato e si attiverà prossimamente, per
riuscire ad ovviare alla ristrettezza di tempi.
Président - La parole au Conseiller Tibaldi.
Tibaldi (CdL) - Pensavo e speravo che il Presidente della
Regione fosse più informato o andasse più in profondità rispetto
all'applicazione di questa legge, che è stata la prima legge del
2004, la n. 1 del 2004, e che riguarda la sanatoria edilizia.
Pensavo andasse più in profondità, intanto perché presiede
l'Esecutivo regionale e, poi, perché nella sua ultima seduta, la
Giunta ha adottato una deliberazione applicativa della legge.
Inizio con una protesta, che è una protesta che si riferisce
all'assenza di attenzione che l'Esecutivo, in particolare
l'Assessore Cerise, ha avuto nei confronti di questo Consiglio.
Ricorderà, Presidente, quando in occasione dell'approvazione della
legge n. 1/2004 ci fu una serie reiterata di sospensioni per
definire meglio il tenore letterale di certi articoli. Nelle varie
riunioni, a cui anche lei ha partecipato, venne stabilito che con
la deliberazione applicativa si sarebbero definite in maniera certa
e chiara le modalità di applicazione in Valle d'Aosta del condono
edilizio.
L'Assessore Cerise, allora, sulla base della parola che noi
abbiamo accolto ben volentieri, disse che questa deliberazione
sarebbe stata preparata e sottoposta alla valutazione della III
Commissione consiliare. La bozza di deliberazione è stata
preparata, è stata presentata alla III Commissione consiliare, la
quale ha fatto 2 precisazioni che riteniamo molto importanti -
testimone anche il Consigliere Borre -; questi 2 rilievi sono stati
completamente ignorati nonostante la commissione li abbia valutati
e approvati!
Dobbiamo sottolineare, con molta amarezza, che o l'Assessore non
ha portato in Giunta queste valutazioni o la Giunta le ha
completamente ignorate! È stato violato l'articolo 3, comma 3, che
prevedeva una valutazione preventiva della commissione; agli atti
c'è una lettera firmata dal Presidente Borre, in cui dice che la
commissione chiede che vengano recepite le seguenti osservazioni.
Le osservazioni erano due, entrambe precisavano meglio alcuni
passaggi normativi: una, si riferiva ai cambi di destinazione
d'uso, secondo la quale all'interno della sagoma originaria sono
sanabili i cambi di destinazione d'uso (salvi i vincoli che
derivano dalle norme urbanistiche); la seconda, consentire di
inserire fra le strutture pertinenziali quella che è la più
evidente: la veranda. Sono ammesse legnaie, box, baracche, cioè
rischiamo di far passare il condono valdostano come il condono
delle baracche e ci dimentichiamo che volumi tecnici di abitazioni,
che hanno comportato modificazioni minori, vengono magari
trascurati perché l'Assessore o la Giunta non hanno preso in
considerazione le valutazioni condivise quasi unanimemente - con la
sola astensione del Consigliere Riccarand - dalla III
Commissione!
Ritengo sia necessario che la Giunta e il suo Presidente si
rendano conto di come sia stata trascurata la volontà della
commissione…
(interruzione del Presidente Perrin, fuori microfono)
… la funzione di quella
deliberazione era una funzione esplicativa, adesso lei ci ha
anticipato che nel Salone polivalente del Comune di Gressan ci sarà
la diffusione di una circolare… qui si
va "a cascata": da una legge, alla deliberazione di Giunta; dalla
deliberazione di Giunta, alla circolare; poi, magari ci affideremo
alla comunicazione istituzionale dell'Assessore Cerise, il quale -
sappiamo - è un esperto! Invece di andare in decrescendo con
provvedimenti di questo tipo, riteniamo che sia più opportuno
rispettare le decisioni o i pareri delle commissioni che lavorano,
in questo caso hanno lavorato all'unisono con l'Esecutivo!
Purtroppo non c'è l'Assessore, ma una nota di biasimo promana
dal sottoscritto e dal nostro gruppo per l'assenza di
considerazione che l'Assessore ha rivolto ai lavori non di un
gruppo consiliare, ma di una commissione consiliare! Mi fa specie
che il Presidente Borre non abbia fatto una lettera di censura
all'operato dell'Assessore. L'ho sentito telefonicamente, era
amareggiato, però, aldilà di questo, non ho visto altre cose!
Io, qui, faccio una proposta: la riunione di Gressan dovrebbe
essere estesa anche ai componenti della commissione o ai
Consiglieri regionali, affinché venga fatta chiarezza su certe
norme che sono state completamente dimenticate e disattese. Non si
sa ancora quale modulistica dovrà essere utilizzata. Il Presidente
dice:
"penso che sarà utilizzata quella nazionale";
ma,
Presidente, mancano 20 giorni al 31 marzo, salvo proroghe
dell'ultima ora, è vero, però dovrebbe essere utilizzata quella
nazionale!
Quali strumenti informativi si utilizzano oltre alla riunione
che lei ha appena annunciato? Bisognerebbe effettuare una rapida
comunicazione istituzionale a favore di una popolazione che intende
sapere quali sono le modalità di azione, come fa a pagare
un'oblazione, a chi si deve rivolgere per chiedere i moduli da
compilare e presentare ai comuni di riferimento? Sappiamo, per
averli auditi nelle Commissioni competenti - II e III, in riunione
congiunta, in quell'occasione -, che gli stessi professionisti
brancolano nel buio, nonostante la deliberazione di Giunta e
nonostante la legge. La materia è stata affrontata con una certa
superficialità, di più: con la colpa, se non il dolo, da parte di
chi è responsabile del dicastero di trascurare le indicazioni
costruttive finalizzate ad un'applicazione positiva della legge sul
condono.
Il rischio è tutto in capo ai cittadini, perché le erronee o
arbitrarie interpretazioni dei tecnici comunali sono sulle spalle
di chi propone la domanda di condono, quindi i ricorsi, i pesi
burocratici, sono tutti trasferiti sulle spalle del cittadino,
perché la Giunta regionale non ha saputo o voluto definire in
maniera chiara determinati passaggi normativi. È assolutamente
deprecabile, Presidente; lei non è il diretto destinatario, ma lei
coordina l'Esecutivo regionale! Questo pomeriggio, il diretto
destinatario è assente; avrà avuto i suoi impegni istituzionali,
però se sapeva che oggi doveva andare via, doveva solo chiedere
l'anticipo della discussione, cosa che non è avvenuta!
Sembra quasi voler "disertare" le risposte a un atto ispettivo
come questo, quando oggi su "La Stampa", in prima pagina, si dava
già con estrema chiarezza e, anche se la fonte non è citata come
nelle pubblicità istituzionali del maggio
scorso… è l'Assessorato alle opere
pubbliche.
Non siamo soddisfatti di questo comportamento e ci permettiamo
di esprimere una nota di censura nei confronti di un assessore che
si manifesta assente innanzi ad importanti scadenze come queste.
Forse è una gestione disinvolta che merita l'attenzione dei
colleghi di Giunta, che hanno approvato, qualche giorno fa, la
deliberazione che ho citato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK