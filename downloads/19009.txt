Consiglio Regionale della Valle d'Aosta - Oggetto del Consiglio n. 2148 del 25 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2148 del 25 luglio 2001 - Resoconto
OGGETTO N. 2148/XI Rinnovo della concessione per la gestione
della biglietteria del terminal di via Carrel.
(Interpellanza)
Interpellanza In considerazione delle dichiarazioni fatte
dell’Assessore Lavoyer in occasione di una
precedente interpellanza inerente la gestione della biglietteria
del terminal di via Carrel più volte prolungata oltre la naturale
scadenza del contratto;
Preso atto che la naturale corsia per tali servizi è la
definizione di gara d’appalto europea;
Constatato che in data 25 giugno 2001 la Giunta regionale ha
deliberato il rinnovo per un periodo di sei mesi della concessione
per la gestione dell’autostazione alla Società SAVDA
S.p.A. con un ulteriore impegno di spesa;
il sottoscritto Consigliere regionale
Interpella
l’Assessore competente al fine di conoscere quali
motivazioni hanno portato al rinnovo di tale concessione e quali
sono gli intendimenti circa la promozione della gara
d’appalto europea.
F.to: Lattanzi
Presidente
La parola al Consigliere Lattanzi.
Lattanzi (FI)
Nell’ottobre 1998 il nostro
gruppo aveva portato all’attenzione di
quest’aula una procedura che ritenevamo incongruente
con le regole imposte già allora dal mercato europeo.
L’Assessore Lavoyer, parlando della concessione
dell’appalto della gestione della biglietteria del
terminal bus di via Carrel, che è poi l’argomento di
cui stiamo parlando, aveva preso atto e anche condiviso che
c’erano state condizioni per le quali una gara di
appalto, andata non a buon fine per la mancanza di partecipanti,
aveva costretto l’Amministrazione regionale, onde
evitare di chiudere il terminal stesso, a promulgare un atto
deliberativo che per altri sei mesi e di sei mesi in sei mesi
potesse mantenere in piedi questo servizio.
Naturalmente l’Assessore in risposta a quella
interpellanza dell’ottobre 1998 ci comunicò che la
direzione dell’Amministrazione era esattamente
quella che auspicavamo, cioè quella di indire una gara non di tipo
locale o regionale, ma di tipo europeo dando così la possibilità
anche ad altri protagonisti di fare una loro offerta per la
gestione del servizio in Valle d’Aosta della
biglietteria del terminal dei bus.
Con atto di responsabilità dobbiamo dire che a distanza di molti
anni siamo qui oggi a vedere un atto deliberativo emesso dalla
Giunta il 25 giugno 2001 con il quale si promulga un atto e si
promuove un ulteriore rinnovo semestrale, perché così la legge
impone, della gestione al terminal della biglietteria per altri sei
mesi. Contestualmente negli stessi giorni, qualche giorno dopo, sui
giornali l’Assessore Lavoyer comunicava che sarebbe
avvenuto in Valle d’Aosta un fatto epocale per i
trasporti, cioè l’indizione di una gara di appalto
per i trasporti di tipo europeo.
Allora ci chiediamo con questa interpellanza se in questo
appalto di tipo europeo dei trasporti possa rientrare anche la fine
di questa vicenda di provvisorietà di gestione del terminal e della
biglietteria del terminal dei bus e quindi vorremmo chiedere
all’Assessore a che punto siamo.
Naturalmente nella premessa non possiamo non rilevare che
purtroppo questa precarietà, che nel 1998 si doveva risolvere in
pochi mesi, nel 2001 ancora non è risolta e ha richiesto un
ulteriore atto deliberativo di proroga e di rinnovo, in
provvisorietà, quindi chiediamo lumi su questa vicenda.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
La Giunta ha deliberato la gara di appalto e
contestualmente nella stessa seduta di Giunta ha prorogato
l’attuale servizio per dare la possibilità di
effettuare questa gara che non è una gara europea, ma una gara a
livello nazionale, ma questo è irrilevante. Abbiamo seguito le
normative in applicazione della legge n. 157 in materia di appalti
pubblici dei servizi e, essendo il valore di questo appalto al di
sotto della soglia per l’applicazione dei settori
esclusi, la gara è a livello nazionale, ma al di là di questo la
gara viene effettuata con l’assolvimento di tutti
gli obblighi di informazione.
La proroga serve per poter arrivare al 31 dicembre 2001 come
termine ultimo anche dal punto di vista poi della gestione: si
parte dal 1° gennaio con il nuovo affidatario e a questo punto
speriamo con la partecipazione di più società che poi competono per
l’assegnazione del servizio.
Se guardiamo le cose dal punto di vista temporale, è vero quanto
ha detto l’interpellante perché mi pare a ottobre
1998 ci fu l’iniziativa ed è anche vero che in
quella sede la Giunta regionale aveva accettato
l’invito dell’interpellante a
procedere in tempi brevi ad una gara.
Il perché i tempi brevi si sono dilatati nel tempo è molto
semplice: in quella sede si è detto che volevamo fare quella gara
quando era organizzata la biglietteria integrata, mi riferisco al
progetto di biglietteria integrata che non è ancora definito, però
in questo momento anche questo tipo di servizio deve rientrare in
quel circuito. Nel frattempo, come tutti i consiglieri sapranno,
per iniziativa anche di molti consiglieri dell'opposizione abbiamo
aggiornato di volta in volta lo stato di avanzamento del progetto
di biglietteria integrata che compete peraltro alle società
concessionarie.
In questo momento ci sono i presupposti per fare una gara di
appalto che tenga conto di questa realtà che si andrà ad inserire
con l’organizzazione complessiva, questa sì con
appalto europeo, che dovrà assegnare la concessione del trasporto
pubblico a livello regionale nei singoli sub-bacini.
Questo è il motivo per cui siamo arrivati a questo punto a fare
una gara che altrimenti dal punto di vista dell'impostazione e
della complessità della stessa poteva anche essere svolta prima, ma
che sarebbe stata carente di uno degli elementi qualificanti
nell'organizzazione complessiva dei trasporti.
Presidente
La parola al Consigliere Lattanzi.
Lattanzi (FI)
Assessore, posso anche immaginare che il
concetto di biglietteria integrata sia un qualcosa che sfugga
all’intelligenza degli esseri umani normali come
noi, però lei mi deve spiegare come ci vogliano tre anni per
concepire un progetto di biglietteria integrata che possa creare la
condizione e la premessa perché si possa arrivare ad un appalto. Mi
perdoni, sette rinnovi semestrali nell’arco di tre
anni per mantenere in piedi un servizio e che avevano come
giustificazione di base il pensare a come mettere in piedi un
progetto di biglietteria integrata, ma guardi che stiamo andando
alla velocità del terzo mondo perché non abbiamo settanta aziende
di trasporti in Valle d’Aosta che necessitano di un
complesso concetto di?
(interruzione dell’Assessore Lavoyer, fuori
microfono)
? ecco, sono gli imprenditori privati, diamo la colpa agli
imprenditori privati. Mi perdoni, però se siete voi che stabilite
le regole del gioco, e a volte stabilite il gioco stesso e a volte
lo fate pure il gioco stesso, adesso scaricare la colpa sui
giocatori mi sembra un po' riduttivo.
Voglio solo ricordare due cose. La biglietteria è stata
appaltata per la prima volta nel 1993, dal 1994-1995 è iniziata la
procedura di rinnovo semestrale perché ci voleva e si doveva andare
in un contesto di appalto diverso e più consono alle regole anche
nazionali.
È vero che non è necessario fare una gara di appalto di tipo
europeo perché l’importo della gara di appalto sta
al di sotto di certi parametri, ma a maggior ragione è
incomprensibile come ci debbano volere sei anni, gli ultimi tre
passati a rinnovi semestrali, per risolvere questa cosa.
Voglio ricordare quali possono essere le disfunzioni di questo
discorso: che chi oggi gestisce la biglietteria lo fa con un
investimento e un'attenzione che è data da un imprenditore che sa
di dover avere fra capo e collo ogni sei mesi un rinnovo
contrattuale, quindi le lascio immaginare quale può essere la
condizione di investimenti, di attenzione, di qualità del servizio
e avanti di questo passo. Ora, chi sa di avere per sei mesi un
appalto, per quanto possa avere la tranquillità di averlo rinnovato
per altri sei mesi e ancora altri sei mesi, non credo che sia in
condizioni di fare investimenti di un certo tipo.
Dall’altra parte l’Amministrazione
aspetta di fare un appalto definitivo e quindi di lanciare un vero
e proprio servizio di biglietteria integrata perché si sta
ragionando sul mettere insieme gli imprenditori, che a suo dire non
vogliono mettersi d’accordo, sul concetto di
biglietteria integrata.
Mi sembra veramente un po' poco in termini di leadership di
quella che è la politica dei trasporti in Valle
d’Aosta. Ma auspico di non dover fare
un’interpellanza il 1° gennaio 2002 per chiedere
come mai non si è fatta la gara di appalto perché a questo punto
sarebbe quasi ridicolo. La gara di appalto è stata indetta, mi
auguro che non ci siano ulteriori intoppi e che questo servizio
possa dare ai cittadini quello che si meritano visto quello che
pagano e visto quello che l’Amministrazione
regionale, sempre con i soldi dei cittadini, spende per far sì che
ci siano dei servizi efficienti nel settore dei trasporti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK