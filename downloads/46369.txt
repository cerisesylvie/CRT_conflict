Consiglio Regionale della Valle d'Aosta - Oggetto del Consiglio n. 2826 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2826 del 11 ottobre 2023 - Resoconto
OGGETTO N. 2826/XVI - Interrogazione: "Informazioni
riguardanti la realizzazione di piazzole di atterraggio per
elicotteri del soccorso in area urbana".
Bertin (Presidente) -
Punto n. 25. Risponde l'assessore
Marzi.
Marzi (SA) -
Il progetto attualmente prevede la
realizzazione dell'elisuperficie sulla sommità del tetto della
costruzione di ampliamento a est del nuovo Ospedale Parini, il
cosiddetto Corpo K.
L'autorizzazione rilasciata dall'ENAC (Ente Nazionale per
l'Aviazione Civile), citata nel testo della precedente
interrogazione, è riferita ad un progetto a suo tempo regolarmente
approvato nella Conferenza dei servizi del 20 marzo 2023; pertanto,
l'elisuperficie è prevista nel progetto di ampliamento
dell'Ospedale regionale del nuovo Parini sin dalla sua prima
fase.
Gli elaborati di progetti definitivi costituiscono una mera
variante al progetto definitivo a suo tempo approvato. Inoltre,
considerato che si tratta di una variante progettuale ad un
procedimento edilizio in corso, il progetto attuale è in continuità
ai fini procedimentali e urbanistici, agendo in forza dello stesso
titolo abilitativo edilizio originale.
Si conferma quindi che non vi sono variazioni per quanto
riguarda l'elisuperficie, dal momento che la variante ha supplito
solamente ad aspetti legati ai ritrovamenti archeologici.
In sede di Conferenza di servizi dello scorso 9 giugno, volta
all'approvazione del progetto definitivo del nuovo Ospedale Parini
relativamente alla variante in corso, il Dipartimento ambiente
dell'Amministrazione regionale ha richiesto un approfondimento dal
punto di vista dell'impatto acustico e la società SIV (Société
Infrastructures Valdôtaines) ha già provveduto in tal senso e a
breve saranno disponibili gli esiti degli approfondimenti
richiesti.
Informo inoltre che la variante progettuale ha previsto
l'aggiornamento degli elaborati inerenti al clima acustico e
all'impatto acustico in ordine alle richieste di approfondimento
formulate da ARPA (Agenzia Regionale Protezione Ambiente) VdA.
Gli elaborati aggiornati saranno consegnati a breve e i
controlli di competenza agli enti preposti, ovvero il Dipartimento
ambiente e ARPA.
Da una verifica svolta presso il Comune di Aosta, risulta che ad
oggi non siano state effettuate azioni relativamente alla redazione
di mappe di vincolo. Sul punto è tuttavia da evidenziare che tutti
gli approfondimenti necessari, compresi quelli relativi al rumore
ambientale, erano stati a suo tempo valutati e approfonditi in sede
di Conferenza di servizi. I lavori della Conferenza di servizi,
alla quale presenziava anche il Comune di Aosta, avevano avuto
esito positivo.
Gli approfondimenti sull'impatto acustico attualmente in corso
permetteranno di dare le risposte necessarie per il prosieguo
dell'attività e gli adempimenti posti in capo ai diversi
soggetti.
Presidente -
Replica il consigliere Lucianaz.
Lucianaz (RV) -
La ringrazio, Assessore, per questa
sufficiente risposta. Torniamo a parlare di elicotteri, il problema
sicuramente si pone per il volo notturno. Nella risposta precedente
del Presidente abbiamo sentito che, pare, non ci siano
problematiche per il volo notturno, però c'è il problema copertura
dei sanitari, e questo sarà un problema prossimo.
Sapete meglio di me che l'elisuperficie richiede tutta una serie
di vincoli, tra cui l'assistenza antincendio che deve essere
presente e le condizioni della superficie che deve ottemperare a
tutti i requisiti previsti.
Il problema si pone in quanto - lo sapete meglio di me - questa
elisuperficie verrà installata sul tetto del monoblocco (corpo K),
quindi in una zona dove vi sono numerosi condomini di altezza
probabilmente superiore ai 30 metri e anche ad una distanza molto
più vicina dei 300 metri di cui ho letto e c'è da tenerne comunque
conto.
La zona è molto critica, mi pare che l'ingegner Asiatici,
nell'unica riunione della Commissione, tra l'altro era la seconda
Commissione prima che il collega Marguerettaz ci interrompesse
sulle richieste, in quinta Commissione, da quando io sono qui,
quindi quasi un anno, non abbiamo avuto modo una volta di
approfondire queste tematiche sull'Ospedale dal punto di vista
tecnico.
Nonostante le sue rassicurazioni, continuiamo ad aspettare che
in quinta Commissione si possa affrontare una volta
quest'argomento, farò io una richiesta formale al presidente
Padovani affinché si decida una volta per tutte di confrontarsi sui
nuovi progetti, che vedo sono sempre in continuità. Lei ci ha
ancora ricordato oggi che ci sono ancora normalmente delle
variazioni, vorremmo capire a che punto siamo, compreso quello che
stavo dicendo: la rassicurazione dell'ingegner Asiatici sul fatto
che stava valutando tutte le problematiche dal punto di vista
acustico.
La ringrazio, in ogni caso, della risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK