Consiglio Regionale della Valle d'Aosta - Oggetto del Consiglio n. 1180 del 13 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1180 del 13 gennaio 2022 - Resoconto
OGGETTO N. 1180/XVI - Reiezione di risoluzione: "Impegno del
Governo regionale ad attivare ogni eventuale azione, anche legale,
per la tutela dei soggetti beneficiari dei ristori Covid previsti
dalla normativa regionale nei confronti dell'Agenzia delle
entrate".
Marguerettaz (Presidente) -
Punto n. 52.01 all'ordine del
giorno. Per la presentazione, ha chiesto la parola il
vicepresidente del Consiglio Sammaritani.
Sammaritani (LEGA VDA) -
Torniamo su questo tema che
abbiamo trattato questa mattina e sul quale avevamo annunciato che
avremmo presentato una risoluzione.
Alla luce dell'interpellanza n. 805/2021 che abbiamo discusso
oggi in aula, preso atto della risposta che ha fornito l'Assessore
alle finanze, innovazione opere pubbliche e territorio, che, in
sostanza, ci ha detto che così bisogna fare, così si fa e così è
corretto fare; preso atto della circolare della Ragioneria generale
dello Stato n. 22 del 29 luglio 2008 - che abbiamo citato - nella
quale si precisa, appunto, che determinate somme da liquidarsi da
parte di enti pubblici siano escluse dall'obbligo di verifica
dell'esistenza di debiti del beneficiario verso il Fisco e che fra
queste somme vi sono, fra le altre, il pagamento di spese
concernenti interventi di ordine pubblico, nonché per fronteggiare
situazioni di calamità - che ci pare essere quanto vicino alla
situazione di cui parliamo -, sussidi e provvidenze per maternità,
malattie e sostentamento, indennità per inabilità temporanea al
lavoro, finanziamenti di progetti aventi scopi umanitari e altri,
naturalmente, perché non è un elenco esaustivo, è una circolare
interpretativa e bisogna andare a guardare lo scopo, il
contenuto.
Preso atto del disposto del decreto-legge n. 209 del 10 dicembre
2021, quando il Governo ha approvato una norma di interpretazione
autentica, con la quale è intervenuto sul tema stabilendo che
l'erogazione degli aiuti Covid non è vincolata dalle disposizioni
previste all'articolo 48bis del DPR n. 602/1973, norma che aveva
ripreso vigenza , come abbiamo già detto in più occasioni, dal 1°
settembre dello scorso anno a seguito della mancata proroga delle
norme emergenziali che avevano sospeso la procedura di pignoramento
diretto; ricordato che la norma di cui all'articolo 9 della legge
regionale n. 15/2021 esplicita testualmente che gli indennizzi in
questione sono erogati allo scopo di permettere ai beneficiari di
fare fronte - e qui citiamo testualmente - "alle esigenze di
liquidità necessarie ad assicurare la continuità operativa" e che
pertanto la
ratio
della norma è perfettamente identica a
quella che ha ispirato l'erogazione di benefici da parte dello
Stato ed evidenzia anche un interesse di ordine pubblico a
consentire la continuità aziendale di soggetti costretti a chiudere
o a rallentare la propria operatività da provvedimenti coercitivi
del Governo nazionale;
considerato che anche in via di interpretazione sia analoga che
teleologica deve ritenersi l'evidente identità fra i contributi
statali erogati ai sensi della legge nazionale n. 69/2021 e quelli
di conseguenza di cui alla legge regionale n. 15/2021; preso atto,
altresì, che i dati forniti dall'Assessore testimoniano
l'incameramento da parte dell'Agenzia delle entrate di un importo
pari a 1 milione 252 mila euro spettanti a 133 soggetti
beneficiari, quindi 133 partite IVA regionali, con una somma media
incamerata di euro 9.416; ritenuto che detta somma sia stata
indebitamente incamerata dall'Agenzia delle entrate non essendo
tali somme pignorabili ai sensi dell'articolo 48bis DPR n.
602/1973, il Consiglio regionale impegnerebbe con questa
risoluzione il Governo regionale "a disporre che, in caso di future
liquidazioni di somme a titolo di indennizzo ai sensi dell'articolo
9, legge regionale n. 15/2021, gli Uffici competenti non procedano
alla comunicazione ex articolo 48bis DPR n. 602/1973", in forza,
appunto, di quella circolare interpretativa della Ragioneria dello
Stato.
Impegna, altresì, il Governo regionale "a disporre, attraverso i
propri legali, la partecipazione a eventuali giudizi di opposizione
al pignoramento promossi da beneficiari degli indennizzi e pendenti
davanti all'Autorità giudiziaria...". Sappiamo che ce ne sono,
sappiamo anche che il giudice di Aosta, in opposizione a
un'esecuzione, ha sospeso per 120 giorni uno di questi pignoramenti
con cui l'Agenzia voleva impossessarsi di queste somme; per poi
disporre - questa è la fase cautelare, naturalmente - che il
giudizio proseguisse davanti al Giudice di merito, ma intanto ha
sospeso sostenendo nell'ordinanza (che io ho letto) che,
sostanzialmente, c'è identità di fini e di scopi fra la legge
nazionale che aveva disposto la sospensione di quest'articolo e la
legge regionale di cui stiamo parlando. Lo scopo quindi è lo stesso
e pare corretto sostenere l'impegno proposto.
Noi con questa impegnativa quindi chiediamo che gli Uffici
legali della Regione partecipino a questi giudizi di opposizione in
cui, peraltro, sono già parte, perché la Regione ha la veste di
terzo pignorato, quindi sostanzialmente in questi casi la Regione
invece che essere passiva o inerte, come finora è stata, secondo
noi, colpevolmente, deve diventare parte attiva per sostenere le
posizioni, quindi una
posizione ad adiuvandum
dell'opponente, quindi del privato che si oppone al pignoramento
dell'Agenzia delle entrate.
"Impegna il Governo regionale anche attraverso l'Ufficio legale
regionale ad avviare delle interlocuzioni e le eventuali necessarie
successive azioni nei confronti dell'Agenzia delle entrate per
ottenere la restituzione delle somme indebitamente incamerate e a
procedere alla loro liquidazione ai soggetti beneficiari". Sappiamo
che si tratta sicuramente di un'azione abbastanza ardua, anche
perché abbiamo a che fare con un soggetto che molto spesso è un po'
un muro di gomma; ma, purtroppo, bisogna agire in queste condizioni
e bisogna avere il coraggio di farlo. Vedremo cosa succederà, ma
abbiamo degli ottimi legali al nostro servizio e quindi è giusto
che li si utilizzi per cercare di tutelare i nostri cittadini.
"Impegna poi il Governo regionale ad avviare le necessarie
interlocuzioni con il Governo centrale - quindi abbiamo messo
un'impegnativa più tecnica e dopo una anche di tipo politico -
anche attraverso i nostri Parlamentari, al fine di sancire con
chiarezza l'assoluta identità fra gli indennizzi Covid-19 di
provenienza nazionale e quelli di provenienza regionale - ci sembra
più che logico - e quindi la conseguente impignorabilità dei
medesimi e disporre la restituzione agli aventi diritto delle somme
indebitamente incamerate dal Fisco, senza possibilità di
compensazioni", chiaramente, perché altrimenti cadrebbero comunque
nel nulla".
Presidente -
Ha chiesto la parola l'assessore Marzi, ne
ha facoltà.
Marzi (SA) -
Innanzitutto, sono lieto che questo tema, a
cui quest'Amministrazione, ma in realtà penso tutto il Consiglio
visto che è la terza volta che lo trattiamo dal 4 di novembre,
presta attenzione, venga trattato attraverso una tipologia di
iniziativa che permette un confronto più ampio. Mi permetto quindi
nuovamente di ringraziare il collega proponente, soprattutto perché
c'è un aspetto sostanziale delle sue iniziative e anche delle
risposte che abbiamo cercato di dare, cioè l'assoluta sensibilità e
interesse al tema.
Quando dal 1° di settembre del 2021 la Pubblica Amministrazione
regionale si è trovata nelle condizioni di dover analizzare la
possibilità di non dover proporre il pagamento all'Agenzia delle
entrate per le riscossioni superiori ai 5.000 euro, la prima cosa
che ha fatto è stata quella di interrogarsi e di approfondire il
tema, compresa la sospensione da lei citata che nel frattempo è
occorsa; di conseguenza - io questo l'ho citato soprattutto
nell'iniziativa di oggi -, a farsi parte attiva nel Comitato
interregionale Affari finanziari proponendo Regione autonoma Valle
d'Aosta per la parte tecnica che presiede a quel tavolo e per
quella politica, che avrebbe dovuto arrivare in maniera susseguente
ma che non è avvenuto, farsi parte attiva perché a tutti gli
effetti si torni a quanto era previsto fino al 31 di agosto del
2021. Questa sensibilità quindi non soltanto c'è, c'è stata e
continuerà a esserci, ma a tutti gli effetti ci siamo fatti parte
sia politica che amministrativa attiva affinché questi controlli e
quindi il fatto che tutti i pagamenti di riferimento in questo
momento non debbano avere questo tipo di controlli potesse di fatto
continuare a esistere.
Tenete conto che dal 1° di settembre al 31 di dicembre del 2021
la Regione autonoma Valle d'Aosta ha pagato 23.300 mandati, quindi,
oltre ad avere avuto una sensibilità nei confronti dei contributi
previsti dalle leggi anti Covid - che vengono richiamate dalle
iniziative del collega Sammaritani -, in realtà il fatto è molto
più ampio, perché per qualsiasi tipo di pagamento che è dovuto
occorrere, fatta ovviamente eccezione per gli stipendi dei
dipendenti, piuttosto che per le provvidenza di invalidità,
eccetera, alcune delle questioni richiamate dalla sua iniziativa
nelle parti precedenti ovviamente non vengono applicate, però, in
realtà, la questione è molto più ampia. Per tutto quello che viene
pagato, lo sintetizzo in senso lato, al di sopra dei 5.000 euro di
fatto è necessario fare questo tipo di controlli. A oggi lo Stato
in maniera assolutamente consapevole non è un caso che ha previsto
che soltanto i propri pagamenti non debbano più dal 1° di settembre
del 2021 sottostare a questo tipo di controlli.
Pertanto - e chiudo - in termini politici noi siamo
assolutamente d'accordo, io so che lei lo sa perché nella parte
impegnativa da Consigliere regionale chiede che il Governo faccia
una cosa quando sa benissimo che non può essere fatta; in termini
politici, quindi, assolutamente collimiamo, la sensibilità è stata
tantissima e tanti sono stati gli interrogativi che sia la parte
politica che quella amministrativa ha posto in essere, fino
addirittura a portare questo tema in maniera tale per cui lo Stato
si rendesse conto di questa discrepanza addirittura nel Comitato
tecnico che presiede alla Conferenza Stato-Regioni.
In termini amministrativi, per tutti i motivi citati e che so
che, in fondo in fondo, sappiamo essere assolutamente cogenti,
nell'attesa che questo cambi, perché magari un domani potrà
cambiare; del resto, molto probabilmente lo Stato è intervenuto dal
1° di gennaio del 2021 al 31 di agosto del 2021 per una sentenza
del Tribunale di Treviso che lei conosce bene... di conseguenza,
tutti ci auguriamo che si torni di nuovo a quanto era applicato
fino al 31 di agosto.
Da un punto di vista politico, questo Governo si prenderà
l'incarico di riproporre di nuovo emendamenti e interventi di
questo tipo in maniera tale che durante il periodo del Covid i
debiti col Fisco in senso lato possano essere... come dire? ancora
di sostegno, soprattutto se effettuati attraverso denaro pubblico.
Per questo motivo, però, noi rispetto a questa risoluzione, pur
mantenendo un impegno e una forza politica e sensibilità politica
rilevante sul tema, ci dovremo astenere.
Presidente -
Ha chiesto la parola il vicepresidente del
Consiglio Sammaritani.
Sammaritani (LEGA VDA) -
Voglio cercare di salvare il
salvabile, nel senso che quest'azione naturalmente è fatta per
tutelare i nostri cittadini e per evitare appunto quello che... in
parte quello che è già stato versato alle casse del Fisco, che
sicuramente non risolverà i problemi del Fisco e dello Stato
italiano, non c'è dubbio, ma sicuramente si potevano invece
risolvere tanti problemi contingenti di persone che hanno bisogno
in questo momento di avere della disponibilità e della liquidità.
C'è un aspetto quindi che riguarda quello che è stato, cioè coloro
che ormai questi soldi se li sono visti trattenere dall'Agenzia
delle entrate e gli altri che, invece, probabilmente possono
trovarsi ancora in questa situazione, primo fra tutti il soggetto
per cui c'è un contenzioso in corso. Gli aspetti politici,
naturalmente, credo siano accettabili nel senso - risalgo
l'impegnativa al contrario, se mi consente, cioè partendo dalla
parte politica, cioè la quarta, l'ultima - e chiedo di impegnare il
Governo regionale alle interlocuzioni e questo sarebbe accettabile,
immagino, da parte del Governo. Lo stesso credo che si possa fare a
proposito delle impegnative a salire, nel senso che la terza, che
riguarda un'interlocuzione con l'Agenzia delle entrate - a cui ho
già accennato in presentazione - non avrà dei grandi esiti, però
potrebbe essere comunque il segno di un interessamento concreto e
di una fattiva partecipazione della Regione alle problematiche dei
propri cittadini. Questo mi sembra doveroso.
La seconda, invece, quella di disporre attraverso i propri
legali la partecipazione ai giudizi, è gratis, nel senso che
l'Ufficio legale ce l'abbiamo, sa lavorare, è parte già di quei
procedimenti perché in caso di pignoramenti è il terzo pignorato,
quindi deve soltanto presentarsi in Tribunale e, invece di fare la
solita dichiarazione in cui dice: "sì, devo liquidare "X" a questa
persona" e quindi si può andare in Tribunale solo con quella, si
può andare in Tribunale partecipando fattivamente all'udienza e
dire: "secondo noi queste somme... anche secondo noi non sono
pignorabili. Poi sia lei, Giudice, a stabilire", perché qui il
concetto è che se i giudici poi arriveranno a sancire questo,
avremo un grosso vantaggio per i nostri cittadini.
È chiaro, l'impegnativa prima è quella più forte, è quella di
dire agli Uffici di non rispondere, di non fare la comunicazione ex
articolo 48bis. Allora, la voglio mettere su un altro piano:
togliamo questa e facciamo quell'altra, nel senso che impegniamo
gli Uffici ad aspettare 60 giorni a rispondere. Perché la procedura
funziona così: in base al 48bis, tu Ufficio devi comunicare
all'Agenzia che devi liquidare la somma, okay? L'Ufficio allora
dice: "no, lo pignoro". Benissimo, allora se la pignora, entro 60
giorni la Regione dovrebbe dire: "ho questi soldi da dare a questo
Signore, questa è la somma. Se non rispondi entro i 60 giorni, al
sessantunesimo giorno i soldi rimangono sì bloccati, ma rimangono
in bilancio e rimangono nelle mani della Regione e non dell'Agenzia
delle entrate, che allora deve avviare la procedura normale, quindi
deve fare un atto di precetto e deve fare un pignoramento al quale
è più facile opporsi, perché il cittadino poi si dovrà opporre, se
non si oppone, chiaramente, a quel punto i soldi finiranno comunque
nelle casse del Fisco. Questo non costa nulla, è soltanto un modo
per rallentare. Capisco che è l'esercizio di una legge, nel senso
che si esercita una facoltà consentita dalle norme. In questo caso
non si arriverebbe all'acquisizione diretta di questa somma, ma a
una procedura più complicata per l'Agenzia delle entrate, che
darebbe più spazio e più tempo anche al cittadino per potersi
opporre e quindi fare quello che dicevo prima, anche con l'aiuto
dei legali della Regione, cioè andare davanti al Giudice e dire:
"queste somme non è giusto che le pignoriate", perché, alla fin
fine, il discorso è questo: non è giusto, non c'è giustizia in
tutto questo, queste somme non devono andare a finire nelle tasche
del Fisco, perché i soldi - parliamo di 1 milione 252 fino ad oggi
- sono soldi della nostra Regione che abbiamo dato ai nostri
cittadini per far fronte a un'emergenza e invece sono finiti a
pagare gli oneri di riscossione dell'Agenzia delle entrate. A cosa
sono serviti? A nulla. Dico quindi che sostengo ancora questa
risoluzione quindi con questa modifica.
Presidente -
Per un'integrazione, la parola al
vicepresidente del Consiglio.
Sammaritani (LEGA VDA) -
Faccio una piccola aggiunta. È
chiaro che è un tema tecnico, magari un piccolo confronto con
l'Ufficio legale, i nostri legali sarebbe forse opportuno. Bastano,
credo, pochi minuti per accertare la percorribilità di questo iter,
in modo eventualmente da modificare la risoluzione in questo senso
e credo usciremmo con un testo che è accettabile, a mio avviso, e
che è una grossa garanzia anche per il futuro, per le persone che
dovranno beneficiare di questi indennizzi.
Presidente -
Se ho capito bene, chiede una sospensione
per un confronto?
(intervento del consigliere Sammaritani, fuori
microfono)
... la parola all'assessore Marzi.
Marzi (SA) -
Allora, se vuole, senza nessun tipo di
problema, ovviamente coinvolgendo anche l'Ufficio legale, che
naturalmente ha predisposto insieme al Dipartimento alle finanze e
insieme a me parte delle risposte che abbiamo dato
all'interpellanza del 4 di novembre e all'interpellanza di questa
mattina, dunque la n. 40, siamo nelle condizioni di sospendere e di
presentare le questioni. Quello che non voglio fare qui davanti a
tutti, perché rischio di essere ridondante è intervenire anche su
una buona parte... cioè io colgo in maniera assolutamente positiva
lo spirito politico sia delle premesse che della parte impegnativa.
Ci sono degli aspetti, però, sia nella parte delle premesse che
nella parte nell'impegnativa che, da un punto di vista tecnico, non
possono permettere a questa risoluzione di essere votata, per tutta
una serie di aspetti che vengono chiaramente richiamati. Perché è
giusto che, come da lei richiamato, per esempio, nella parte
iniziale dell'impegnativa, lei intervenga richiamando l'esclusione
del 48bis del DPR n. 602/1973 per quanto dichiarato dal
decreto-legge n. 209 del 2021, però c'è una fattispecie che pare
non essere esplicitata che rende vacua la risoluzione e cioè il
soggetto, non gli strumenti. Gli strumenti, anche se nel frattempo
il Tribunale di Treviso si è chiaramente espresso rispetto al fatto
che - e cito testualmente, se vuole - "questi contributi non hanno
valore assistenziale, ma eventualmente valgono a compensare una
parte del reddito perso a seguito del periodo di emergenza
sanitaria, devono considerarsi quindi liberamente pignorabili e
assegnabili". Stiamo parlando del 34/2020, che ha come titolo "le
misure urgenti in materia di salute e sostegno al lavoro e
all'economia, nonché di politiche sociali connesse all'emergenza
epidemiologica da Covid-19", per cui il tema è quello, che è come
dire? un po' più aggiornato rispetto alla circolare dell'Agenzia
della Ragioneria generale dello Stato del 2008, che giustamente è
citata nelle premesse.
L'oggetto del contendere fondamentale sta, però, che il
soggetto, quindi non gli strumenti che vengono utilizzati in tal
senso, è l'Agenzia delle entrate e questo riguarda anche la parte
n. 4 dell'impegnativa della risoluzione, nel senso che giustamente
vengono individuati gli strumenti e quindi il fatto di intervenire
con questo tipo di contributi rendendoli non pignorabili e
sequestrabili e questo vale. Il problema è che lo Stato dal 1° di
gennaio del 2021 ha voluto chiaramente individuare come soggetto al
quale non si applica l'applicazione del 48bis del DPR n. 602/1973
solo ed esclusivamente l'Agenzia delle entrate e per cui sé stesso.
Questa è una scelta che, di fatto, esclude tutte le Regioni, per
cui, seppur il tema della risoluzione risulta essere assolutamente
politicamente valido e noi lo condividiamo, in termini di atto che
si può votare; soprattutto perché fa sì che il Consiglio impegni il
Governo, che poi non si troverebbe nella condizione di poter
applicare, si dovrebbe intervenire con una sorta di votazioni
nominale dove di fatto io mi asterrei perché, per i motivi che ho
appena finito di dichiarare, risulta essere impossibile fare
questo... però la sensibilità politica di riferimento deve essere
assolutamente mantenuta, tant'è che ho dimostrato che la Regione
autonoma Valle d'Aosta è stata la prima a fare in modo che lo Stato
si renda conto che questa cosa va assolutamente migliorata.
Aggiungo un tema che è rilevante. Io ho chiaramente esplicitato
che stiamo parlando di debiti nei confronti del Fisco iscritti al
ruolo che, quasi nella loro totalità, sono antecedenti alla fase
Covid per cui apriamo un tema anche in termini fiscali che, come mi
è stato fatto notare e poi dopo mi taccio, rischierebbe non
soltanto di trasformare il Consiglio regionale in un Tribunale, ma
addirittura in una sorta di Commissione tributaria. Veramente
quindi io ritengo che, a tutela di tutti e soprattutto per fare in
modo che si possa intervenire con gli strumenti che ci sono dati,
si possa... come dire?  astenersi dal votare questa
iniziativa. Ho voluto essere preciso per dare la sensazione di
apprezzamento anche della sensibilità espressa con una risoluzione,
ma è davvero non possibile votarla in termini tecnici.
Presidente -
A questo punto chiedo se ci sono ancora
degli interventi. Ha chiesto la parola il collega Sammaritani, ne
ha facoltà.
Sammaritani (LEGA VDA) -
Capisco, è una questione anche
tecnica, anzi, decisamente tecnica, quindi posso immaginare che ci
sia una sorta di timore nell'assumere certi impegni. Era proprio
per questo che volevo confrontarmi tecnicamente con qualcuno negli
Uffici, nel senso che il fatto di esercitare un diritto che abbiamo
grazie alla procedura che è prevista, cioè di non rispondere nei 60
giorni e dare così la possibilità ai cittadini di difendersi
meglio, mi sembrava una cosa percorribile.
Oltretutto il fatto che il Tribunale di Treviso dica una cosa,
eccetera, io è tutta la vita che combatto con i tribunali, con i
giudici e il fatto che un Tribunale dica una cosa che può essere
smentita il giorno dopo da un altro Tribunale... il discorso poi
del fatto che queste somme sono spesso pregresse, certo ci sono
anche gli argomenti contrari, ovvero c'è anche gente che ha dei
contenziosi aperti su quelle somme e si vede portare via i soldi.
Ci sono persone che sono costrette a pagare coattivamente un debito
che magari stanno contestando o magari è prescritto pure. Parlo, ad
esempio, dell'imposta di bollo che dopo più di tre anni - sto
parlando de bollo delle auto ma ce ne sono altre - per le quali
l'Agenzia delle entrate si incassa i soldi, quando uno potrebbe
benissimo, invece, opporsi e non pagare, poi c'è anche il principio
dei diritti acquisiti, perché se pensiamo che noi la legge
l'abbiamo fatta quando ancora la sospensione c'era, perché la
sospensione c'è stata fino al 31 agosto, ma per motivi burocratici
(fai la domanda, prepara tutto, fai la liquidazione) siamo andati a
sforare e questi soldi li abbiamo dati a ottobre-novembre. Di chi è
la colpa? Del povero cittadino? No, la legge l'abbiamo fatta prima,
l'abbiamo fatta quando la norma nazionale aveva sospeso il
48bis.
Sono tutti elementi molto importanti, quindi è probabile che
qualche giudice fra un po' - magari anche lo stesso Tribunale di
Aosta, perché sarà chiamato a pronunciarsi - ci darà ragione, cioè
mi darà ragione, ma non perché sono io, quindi più la tiriamo per
le lunghe, tanto per dire, più diamo la possibilità ai cittadini di
fare opposizione, più rendiamo un po' più difficile all'Agenzia
delle entrate incassare queste somme e più rendiamo un servizio ai
cittadini. Era questo il senso anche di questa risoluzione e
soprattutto della modifica alla risoluzione che io stesso ho detto
nella sua prima impegnativa è forte e anche un po' "pericolosa",
nel senso che si potrebbe dire che si sta creando forse un danno
erariale, nel senso che non si sta ottemperando all'obbligo di
comunicazione. Benissimo, non abbiamo tutto questo coraggio? Lo
posso anche comprendere, ma facciamo il resto, diciamo agli Uffici:
"voi non seguite questa procedura, nel senso che fate la
comunicazione e poi, quando arriva la comunicazione dell'Agenzia
delle entrate, aspettate 60 giorni". L'Agenzia delle entrate non ha
perso niente perché poteva farsi la sua procedura normale e poi
sarà al vaglio dei giudici stabilire se e quando queste somme
devono essere incamerate dal Fisco. Abbiamo degli elementi, abbiamo
questa ordinanza del giudice di Aosta che già ci dice testualmente
- mi piacerebbe leggerla perché l'ho tenuta in via riservata, ma si
tratta soltanto delle motivazioni quindi le parti non c'entrano
nulla -: "visto l'articolo 1, comma 5, della legge n. 69/2021 -
stiamo parlando chiaramente della legge nazionale - con cui si
stabilisce l'impignorabilità dei contributi statali a fondo
perduto, erogati a favore degli operatori economici colpiti
dall'emergenza epidemiologica Covid-19 - e mi sembra che il
Tribunale di Treviso non abbia ben capito questa cosa,
evidentemente, se ha detto quello che ha detto lei, e sicuramente è
così -; rilevato che la natura e lo scopo del contributo regionale
di cui all'articolo 9, legge n. 15/2021, siano analoghi a quelli
del contributo statale di cui alla legge n. 69/2021...", a quel
punto dice: sospendo tutto, non faccio dare i soldi all'Agenzia
delle entrate. Datemi il giudizio di merito e poi il giudice del
Tribunale di Aosta deciderà se sono pignorabili o meno, può darsi
che decida di sì, ma se decidesse di no, avremmo portato via un
sacco di soldi all'Agenzia delle entrate, che sono soldi che noi
abbiamo dato per altri scopi: per rimettere in circolo, per pagare
affitti, per pagare dipendenti, per pagare fornitori, eccetera,
insomma, pensiamoci bene perché credo sia un'impegnativa che anche
moralmente un Governo si debba assumere. Ora mi taccio, ho
combattuto fino allo stremo, più di così non posso fare.
Presidente -
Ci sono ancora interventi? Se non ci sono
ulteriori interventi, metto in votazione la risoluzione... per
favore, azzeriamo la votazione. Prego i colleghi, però, di
prenotarsi per tempo. La parola al collega Manfrin.
Manfrin (LEGA VDA) -
Mi scusi, Presidente, solo per
chiedere il voto segreto a nome del gruppo Lega.
Presidente -
Avendo azzerato la votazione... solo un
momento, perché, essendoci un voto da remoto, dobbiamo applicare la
procedura che abbiamo adottato ieri, quindi dobbiamo semplicemente
chiedere a un funzionario di effettuare la... cinque minuti per far
predisporre la procedura agli Uffici... scusate, colleghi, solo per
un'informazione, solo per chiarire come voteremo. A questo punto
dovremo votare in cabina con le schede, perché, ovviamente, se noi
votiamo dalla postazione e il collega Rosaire vota in modo diverso,
il suo voto non è segreto, quindi nella votazione segreta con
queste modalità la scheda che verrà compilata dal funzionario per
il consigliere Rosaire verrà confusa, ovviamente, con tutte le
nostre schede in modo tale che lo scrutinio avverrà senza svelare
il profilo... Ha chiesto la parola il consigliere Aggravi.
Aggravi (LEGA VDA) -
Soltanto per mozione d'ordine,
Vicepresidente, e visto che non c'è il Presidente del Consiglio,
approfitto del fatto che occupa la Presidenza, chiedendo, per
favore, all'Ufficio di Presidenza, visto che abbiamo usato qualche
volta il sistema Eligo, di prendersi in carico per il futuro
l'onere di uscire da questa triste
impasse
, perché è inutile
che facciamo grossi discorsi sulla digitalizzazione, su tutta una
serie di cose, ecco. Inviterei quindi e faccio lei ambasciatore
presso l'Ufficio di Presidenza per risolvere questo problema per il
futuro.
Presidente -
Collega Aggravi, ha tutte le ragioni. Credo
ci sia già stato anche un impegno e nel prossimo Ufficio di
Presidenza, che è già stato convocato per il 18, credo che questo
farà parte dell'approfondimento. In realtà, penso che gli Uffici
abbiano già fatto un passo avanti rispetto alla discussione di
ieri, perché ci sono due aspetti che devono essere evidenziati:
come in questo caso, c'è una votazione chiamiamola semplificata,
dove c'è un "sì", un "no" e un'eventuale "astensione"; qualora
l'espressione sia al contrario una risposta aperta dove ci sono più
nomi, hanno già verificato - non sarà semplice - per un
totem
, una postazione dove tutti con la propria
password
potranno recarsi nella postazione e votare, non è
proprio una passeggiata, però credo che gli Uffici siano già stati
impegnati in questo percorso. Allora, procediamo alla votazione.
Solo per chiarire le modalità di votazione: possiamo scrivere sulla
scheda: "sì", "no", "astenuto", queste sono le tre possibilità che
avrete. Se ci saranno delle scritte diverse, le schede saranno
ovviamente dichiarate nulle, quindi "sì", "no", "astenuto".
Procediamo alla votazione. La votazione è aperta. La votazione è
chiusa. Prego gli scrutatori, Grosjacques, Restano e Manfrin di
procedere allo scrutinio.
VOTO SEGRETO:
Presenti e votanti: 33
Favorevoli: 15
Contrari: 1
Astenuti: 2
Bianche: 14
Nulle: 1
Non c'è la maggioranza, la risoluzione non è approvata. Prego,
collega Manfrin.
Manfrin (LEGA VDA) -
In realtà, non è così perché il
Regolamento dice che l'iniziativa deve avere la maggioranza dei
voti validi e non è valida se non ci sono 18 votanti minimo e 18
votanti minimo ci sono. Lei all'inizio della votazione ha detto che
si può votare in tre maniere differenti: votare "sì" per
chiaramente in maniera positiva, "no", in maniera negativa e
"astenuto", quindi scrivere la parola "astenuto" per astenersi.
Siccome nella votazione - e le schede sono ancora lì e non sono
state distrutte apposta - ci sono stati 15 voti per il "sì", 2 per
il "no", per l'"astensione"... chiedo scusa, gli astenuti sono 2 e
ci sono state 14 schede bianche, quindi 14 persone non hanno
scritto niente, significa che si sono affermati i "sì" con il
maggior numero di schede (15), questo è. Non c'è altro,
Presidente.
Presidente -
Capisco la sua interpretazione, qualora non
sia d'accordo, ovviamente ci sono gli strumenti, ma per analogia la
scheda bianca è una scheda di astensione, quindi la risoluzione non
è approvata.
Manfrin (LEGA VDA) -
Mi scusi, Presidente, mi permetto.
Non è che lei fa una dichiarazione a inizio voto, così come
chiarito, per esempio, articolo 89, se fa precedere il nome o
quant'altro, cioè lei dà istruzioni per la votazione e dopodiché
lei stravolge il senso della votazione, perché se lei mi dice che
due modalità di voto differenti, cioè due cose che io posso
scrivere valgono alla stessa maniera, allora significa che se io
scrivevo positivo e invece di "sì" era la stessa cosa; invece lei
ha chiarito benissimo a inizio del voto che chi scriveva "sì" era
d'accordo con la mozione, chi scriveva "no" non era d'accordo e chi
scriveva "astenuto" si asteneva dall'esprimere un giudizio e quindi
non concorreva alla maggioranza di quello che, appunto, abbiamo
discusso. Siccome la maggioranza di "sì" ci sono, mi pare che
possiamo tranquillamente affermare che la votazione è positiva.
Presidente -
Allora, togliamo la parola al collega
Manfrin... lei ha tutti gli strumenti per far valere la sua tesi,
io dichiaro che la risoluzione non è approvata, perché non ha
raggiunto la maggioranza dei votanti, che siano bianche, che siano
nulle sono voti validi, quindi il voto valido è conteggiato ai fini
della determinazione del
quorum
, per cui io non ho nessuna
facoltà nel dire che nessuno può annullare la scheda, perché
potevamo scrivere: "sì", potevamo scrivere: "no", potevamo
scrivere: "astenuto" e potevano scrivere "pippo" e quelli quindi
sono dei voti nulli che non contano per la definizione della
maggioranza. Io quindi credo che non ci sia da procedere, qualora
uno non sia d'accordo con la votazione, ha tutti gli strumenti per
impugnare la decisione. Procederei con il punto n. 52.2 all'ordine
del giorno... ha chiesto la parola il collega Manfrin, ne ha
facoltà.
Manfrin (LEGA VDA) -
Chiederei di non procedere alla
distruzione delle schede visto che, a questo punto, faremo le
necessarie e dovute azioni per verificare l'esito del voto.
Presidente -
Allora, chiedo agli Uffici di sigillare le
schede e di procedere all'inserimento delle schede in una busta e
chiedo al Segretario generale di conservarle in cassaforte previa
apposizione dei sigilli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK