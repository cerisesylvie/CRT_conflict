Consiglio Regionale della Valle d'Aosta - Oggetto del Consiglio n. 1107 del 21 marzo 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1107 del 21 marzo 1990 - Resoconto
OGGETTO N. 1107/IX - Situazione finanziaria produttiva ed
occupazionale del Gruppo Dreher, con riferimento allo stabilimento
di Pollein. (Interpellanza).
Presidente - Do lettura dell'interpellanza presentata dal
Consigliere Riccarand:
INTERPELLANZA
Preso atto che le Organizzazioni sindacali CGIL, CISL e UIL, in
un recente comunicato, hanno segnalato una situazione di difficoltà
nel Gruppo Dreher e, anche, nello stabilimento di Pollein;
rilevato, in particolare, che in tale comunicato viene
denunciata la mancata realizzazione degli investimenti annunciati e
una assunzione di lavoratori stagionali inferiore a quella prevista
dagli accordi azienda-sindacati;
ricordato che, proprio a favore del Gruppo Dreher, era stata
introdotta una discutibile modifica alla legge regionale sui
contributi all'industria in modo da prevedere l'erogazione del
contributo anche ad aziende aventi sede fiscale e legale fuori
della Valle d'Aosta;
il sottoscritto Consigliere del Gruppo "Verde Alternativo"
interpella
la Giunta regionale per sapere:
1) qual è la situazione finanziaria, produttiva ed occupazionale
del Gruppo Dreher in Italia;
2) quali sono gli investimenti che non sono stati realizzati
nello stabilimento di Pollein;
3) qual è la situazione occupazionale nello stabilimento di
Pollein;
4) che cosa di intende fare per riportare la sede legale dello
stabilimento di Pollein in Valle d'Aosta.
Presidente - Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
- C'è stato quindici giorni fa uno
sciopero in tutto il gruppo Dreher ed anche nello stabilimento
valdostano di Pollein, sciopero che è stato preannunciato dalle
organizzazioni sindacali della Valle d'Aosta con un comunicato in
cui si evidenziavano alcuni aspetti che non possono non
preoccuparci. In particolare, in questo comunicato che annunciava
lo sciopero si sottolineava la mancata realizzazione di una serie
di investimenti che erano stati in precedenza annunciati ed una
assunzione di lavoratori stagionali inferiore a quella prevista
dagli accordi fra azienda e sindacati.
Questa vicenda dello stabilimento della birra di Pollein
l'avevamo già discusso in passato in Consiglio, quando era stata
modificata la legge regionale che prevede dei contributi alle
aziende, prevedendo proprio, sotto l'impulso di questo caso
specifico, una modifica alla normativa, in modo da poter erogare
una serie di contributi anche a questa azienda che ha sede legale
fuori dalla Valle d'Aosta.
In questo momento le notizie che giungono sulla situazione del
gruppo Dreher nel suo complesso ed anche sullo stabilimento di
Pollein sono preoccupanti, perchè si configura una situazione di
difficoltà in presenza di un intervento finanziario significativo
da parte dell'Amministrazione regionale. Da qui questa
interpellanza, che mira a chiedere delle informazioni per quanto
riguarda la situazione finanziaria generale da parte del gruppo
Dreher, in cui è inserito anche lo stabilimento di Pollein, e in
particolare la situazione produttiva e finanziaria degli
investimenti e quella occupazionale dello stabilimento valdostano;
infine la questione della sede legale dello stabilimento, che ha
dei risvolti finanziari importanti, come tutti sappiamo, rispetto
alle entrate della nostra Regione.
Presidente
- Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
Lanivi (ADP)
- Fornisco i dati che recentemente l'azienda
ci ha comunicato.
Intanto mi riferirò ai primi tre punti delle richieste
presentate dall'interpellante, mentre sul quarto punto risponderà
l'Assessore Voyat.
Per quanto concerne il capitale sociale del gruppo Dreher,
l'evoluzione è stata la seguente: in data 22 settembre 1987 il
capitale sociale è stato portato da 18 a 25 miliardi; in data 14
giugno 1988 il capitale è stato portato da 25 a 30 miliardi, ed è
quello attuale; la produzione nel 1988 (e sono dati dell'Utif) è
stata di 3.470.513 ettolitri, mentre nel 1989 è stata di
3.168.912.
I dipendenti complessivi di tutto il gruppo (medie annue
comprensive degli stagionali) sono stati 1652 nel 1988 e 1643 nel
1989.
Gli interventi regionali di finanziamento: nel 1987 mutuo per 1
miliardo e mezzo, nel 1988 mutuo per 3 miliardi, nel 1989 prestito
obbligazionario di 1500 milioni. L'erogazione di tali finanziamenti
era condizionata alla presentazione di documentazione attestante
l'avvenuta effettuazione degli investimenti per un importo
superiore almeno al 30% dei finanziamenti deliberati. I mutui sono
già stati erogati, mentre la Finaosta sta per perfezionare il
prestito obbligazionario, essendo già in possesso della
documentazione di spesa relativa agli investimenti effettuati nello
stabilimento di Pollein.
L'ammontare complessivo degli investimenti effettuati nello
stabilimento di Pollein nel periodo 1986-89 è stato di lire
14.456.000.000, cioè molto al di sopra di quel 30% superiore ai
finanziamenti regionali, che era stato fissato nella
deliberazione.
La situazione del personale nello stabilimento di Pollein è la
seguente: nel 1989, dipendenti fissi 168, stagionali 38, per un
totale di 206; al 5 marzo 1990, dipendenti fissi 164, stagionali
39, per un totale di 203. Non si è realizzato quello sviluppo del
volume occupazionale che si fondava su una espansione, che era
stata prevista, del mercato della birra, che invece non si è
verificata; cioè nel nostro paese si realizza, a fronte di un calo
nel consumo del vino, un non parallelo aumento dei consumi della
birra, mentre l'aumento delle bevande è soprattutto coperto
dall'aumento del consumo delle acque minerali.
Per quanto riguarda il gettito fiscale dell'imposta di
fabbricazione sulla birra, mi riferisco agli importi versati,
l'evoluzione è stata la seguente: nel 1988 16 miliardi 902 milioni,
nel 1989 16 miliardi 659 milioni. La stima per il 1990 è di circa
19 miliardi.
Presidente
- Ha chiesto di parlare l'Assessore alle
Finanze Voyat, ne ha facoltà.
Voyat (UV)
- Pour ce qui concerne le point 4 de
l'interpellation, nous avions déjà eu l'occasion de le dire au
moment de l'approbation de la loi en 1988, que la solution n'est
pas immédiate et surtout n'est pas facile, car nous devons attendre
la réorganisation sociétaire de la Dreher Italia.
Nous avons l'espoir de trouver une solution dans la
réorganisation de cette société d'ici à quelques années, et c'est
pour c,a que nous avions porté en 1988 la modification de la loi,
et surtout nous disons que la solution sera définitive au moment où
nous aurons trouvé une solution à la loi elle-même la répartition
financière entre Région et Etat. En effet l'article 6 de la loi 690
prévoit que tous les frais qui sont à la charge des sociétés mêmes
qui ne sont pas résidantes du point de vue fiscal en Vallée
d'Aoste, doivent parvenir pour les 9/10 à l'Administration
régionale.
On continue à faire les réunions de la Commission entre les
fonctionnaires de l'Administration régionale et les représentants
des Ministères du Trésor et des Finances - mais quand même nous
n'avons pas encore la solution définitive - qui devront trouver
aussi une solution pour les provinces de Trento et Bolzano.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Sono solo parzialmente soddisfatto delle
risposte fornite dalla Giunta, perchè di fatto emerge una
situazione che non è certo quella di espansione che si prefigurava
in passato. C'è una certa difficoltà, come è stato detto
dall'Assessore all'Industria, rispetto allo sviluppo produttivo di
questa azienda e di conseguenza anche dell'occupazione da parte
dello stabilimento di Pollein; inoltre permane questa situazione di
sede legale al di fuori della Valle d'Aosta che in questa fase ci
penalizza molto fortemente e per la quale non si prefigura alcuna
modifica.
La raccomandazione che come Gruppo Verde Alternativo possiamo
fare è quella di seguire attentamente il caso di questa azienda,
che può mantenere un ruolo ed una collocazione importante nel
mercato italiano e nel panorama produttivo della Valle d'Aosta, in
modo da poter seguire l'evolversi della situazione ed avere un
rapporto organico anche con le organizzazioni sindacali, che hanno
lamentato alcuni problemi di carenza di investimenti e di carenza
di assunzioni da parte dell'azienda e che hanno poi motivato la
partecipazione a questo sciopero generale.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK