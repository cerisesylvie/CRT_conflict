Consiglio Regionale della Valle d'Aosta - Oggetto del Consiglio n. 1822 del 22 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1822 del 22 settembre 2022 - Resoconto
OGGETTO N. 1822/XVI - Interpellanza: "Politiche di utilizzo
della biomassa per scopi energetici e misure di aiuto per
l'acquisto di pellet o per l'efficientamento dei gruppi termici
esistenti.".
Marguerettaz (Presidente)
- Punto n. 35 all'ordine del
giorno. La parola al consigliere segretario Distort.
Distort (LEGA VDA) -
La presente interpellanza affronta
temi e argomenti che sono già stati comunque sviscerati nelle
iniziative precedenti a vario titolo, però
repetita iuvant
,
ma soprattutto quando questa ripetitività ha come obiettivo il sano
intento di stimolare, sollecitare il Governo e gli Assessorati
competenti a mettere in moto meccanismi virtuosi per il benessere e
il bene della Valle d'Aosta.
La strategia, che è contenuta in quest'interpellanza e vuole che
nasca e che si attivi nel Governo, sappiamo benissimo che nasce da
un progetto e un progetto nasce da un'analisi. Allora, dal punto di
vista dell'analisi, noi ci rendiamo conto che possiamo partire da
due presupposti: il primo presupposto è il più evidente, è
veramente all'ordine del giorno, ne abbiamo parlato ampiamente
anche ieri nella misura di legge che poi è stata portata
all'approvazione ed è l'aumento dei costi energetici e la
preoccupazione di chi, negli anni recenti, ha investito i propri
soldi per sostituire il proprio gruppo termico da un'alimentazione
basata su fonte fossile a fonte rinnovabile e l'amara constatazione
quest'anno legata all'aumento del pellet che si attesta sull'ordine
del 100 percento rispetto all'anno precedente. Questo è un primo
elemento di analisi del tutto evidente ma è bene riferirlo perché
il mio modo di ragionare, voi sapete, procede per sillogismi, io ho
bisogno di avere le due proposizioni per arrivare alle
conclusioni.
La seconda proposizione e il secondo presupposto è la
constatazione - e di questo ne abbiamo già parlato ma voglio
ritornare a parlarne perché è estremamente importante - che in
Valle d'Aosta la superficie dell'area boscata rispetto all'intero
territorio regionale ricopre il 30 percento della superficie
complessiva del territorio regionale. Questo indice di boscosità,
così si chiama in termini tecnici, pari al 30 percento, è da
leggersi, come detto, in rapporto all'intera superficie del nostro
territorio, tenendo conto anche di tutta la superficie che supera i
2.000-2.500 metri di altezza. Noi quindi abbiamo una disponibilità
di materia prima imponente ma chiaramente non dico che il bosco
diventa
ipso facto
materia prima, non mi permetterei mai, ho
una formazione... anche come gruppo abbiamo condotto e stiamo
conducendo approfondimenti, studi, esulando quindi dal semplice
passaggio logico che noi intendiamo utilizzare le risorse forestali
per alimentare le nostre necessità di energia, ma noi sappiamo
benissimo che le risorse forestali hanno assolutamente bisogno
annualmente di una manutenzione. La manutenzione presuppone andare
a selezionare all'interno dei nostri boschi le piante malate, le
piante cadute, le piante, tutta quella massa lignea che non
permette una corretta sopravvivenza del bosco. Questo è
l'atteggiamento più virtuoso e veramente ambientalista nei
confronti della risorsa bosco, perché essere ambientalisti vuol
dire prendersi cura, non significa abbandonare a sé stessa una
realtà. Tutta quest'attività di manutenzione assolutamente virtuosa
purtroppo pesa sulle casse della Regione come costo, allora ecco
che noi ci troviamo paradossalmente in una necessità energetica,
abbiamo una tecnologia che permette di utilizzare la biomassa a
scopo non solo di produzione di riscaldamento, ma anche di
produzione di energia elettrica, tra l'altro, peraltro stoccabile e
quindi utilizzabile a necessità, quindi abbiamo tutti i vantaggi;
dall'altro lato abbiamo delle spese di manutenzione paradossalmente
per gestire questa biomassa, per gestirla intesa proprio come pura
attività di manutenzione del bosco.
Allora il sillogismo vuole arrivare a una conclusione e la
conclusione è questa: vogliamo mettere in atto politiche che
permettano di trasformare un punto di debolezza in opportunità, che
permettano di trasformare i costi in investimenti, che permettano
di trasformare l'impegno di attività come costo per l'ente pubblico
in un investimento per renderci autonomi, per migliorare la nostra
visione, la nostra condizione di autonomia? Perché, colleghi, il
concetto di autonomia va sviscerato in tutti i suoi risvolti,
compresa la capacità di essere autonomi nel reperimento di materie
prime, questo è l'uso virtuoso dell'economia, questo è quanto si
aspetta la popolazione da un Governo regionale che debba
dimostrarsi all'altezza.
Con queste premesse, leggo i quesiti specifici
dell'interpellanza: "quali siano gli approfondimenti in corso in
merito all' incentivazione di uno sfruttamento della filiera
forestale verso la realizzazione di biomassa per scopi energetici,
nella linea di una politica di valorizzazione delle risorse
territoriali e di chilometro zero e quali siano la visione e le
strategie che si intendono porre in atto, con quali azioni, con
quali strumenti e con quali risorse, se si intendano - secondo
quesito - parallelamente porre in atto misure di aiuto - ecco,
questo secondo quesito sappiamo che è stato oggetto di ampia
discussione ieri, comunque, per onor di cronaca, lo ribadisco - se
si intendono parallelamente porre in atto misure di aiuto agli
utenti per sostenere l'aumento dei costi relativi all'acquisto di
pellet o di extraincentivi, oltre a quanto previsto dalla vigente
disciplina statale, per l'efficientamento dei gruppi termici
esistenti, conversione dei gruppi termici alimentati da fonti non
rinnovabili con apparecchi alimentati da fonti rinnovabili e
sostituzione dell'apparecchiatura biomassa, eventualmente già
esistente, con modelli di stessa tecnologia ma di nuova
generazione, oltre alla conversione, ovviamente, verso altre
tecnologie a basso impatto ambientale".
L'autorizzo, Assessore, che mi sta per rispondere, che sul
secondo punto può sorvolare, ma quello che è fondamentale è il
primo punto dell'interpellanza.
Presidente -
Per la risposta, la parola all'assessore
Sapinet.
Sapinet (UV) -
Avevamo predisposto la risposta su
entrambi i punti e ringrazio per quel che riguarda il secondo,
anche la Struttura Sviluppo energetico sostenibile del collega
Bertschy con il quale le mie strutture si sono interfacciate,
Assessorato con il quale stiamo anche lavorando proprio sullo
sviluppo della filiera legno.
Venendo al primo quesito, si ricorda che proprio in relazione ai
limitati prelievi legnosi nei boschi della nostra regione, alla
volontà di progredire nello sviluppo della filiera foresta-legno
regionale, con un provvedimento dirigenziale, era il n. 6842 del 14
novembre 2019, è stato affidato all'Istituto per le piante da legno
e l'ambiente, più noto come IPLA S.p.A di Torino, il servizio di
valutazione delle filiere forestali dei boschi della Valle d'Aosta
con l'obiettivo principale di formulare gli scenari di uso
sostenibile delle risorse forestali regionali, in particolare
attraverso la valutazione e la promozione delle filiere del legno
locale. Lo studio è stato effettuato nel 2020, consegnato nella sua
versione definitiva nel 2021 e, come noto, era stato illustrato in
un'interessante e proficua seduta della III Commissione svoltasi il
30 novembre del 2021. I risultati dello studio sono stati messi a
disposizione, non di meno traendo spunto anche da quanto emerge
dallo studio si evidenzia e si illustra quanto segue, poi magari le
darò una copia così potrà analizzarla: circa il 57 percento dei
98.869 ettari di foreste sono di proprietà privata, ovviamente
riferito alla nostra Regione. La ripresa potenziale dei boschi
serviti è stimata in un periodo di quindici anni in circa 2,7
milioni di metri cubi, pari a 181 mila metri cubi annui, di questo
circa un 45 percento considerato legname da opera, un 50 percento
legname da ardere e triturazione ai fini appunto energetici, un 5
percento di paleria.
La maggioranza delle proprietà private sono frammentate, di
piccole dimensioni, prive di piani di gestione forestale. È
necessario dotarsi del programma forestale regionale e dei piani
forestali di indirizzo territoriale e aggiornare, di conseguenza, i
piani di assestamento forestale di cui sono dotati quasi tutte le
proprietà pubbliche, secondo quanto previsto dal decreto
legislativo n. 34/2018 e dal successivo decreto ministeriale del 28
ottobre 2021.
L'Assessorato, attraverso i dirigenti e funzionari delle
strutture competenti, ha partecipato attivamente al Tavolo di
concertazione permanente del settore forestale istituito con
decreto ministeriale del 26 giugno 2019 e ai gruppi di lavoro a
esso afferenti.
L'adozione di suddetti strumenti di pianificazione permetterà
quindi di calibrare le politiche di incentivazione della filiera
forestale anche ai fini energetici, contemperandoli con la
produzione legnosa a fini strutturali e con gli altri servizi
ecosistemici assicurati dalle foreste della Valle d'Aosta, tra cui
l'irrinunciabile e prevalente funzione di protezione diretta.
Tra gli aspetti che si intendono inoltre approfondire in modo
integrato nei suddetti strumenti di pianificazione e in modo
parallelo con azioni mirate, anche avvalendosi di fondi nazionali
menzionati, nonché anche di quelli previsti dal Programma di
Sviluppo Rurale, si evidenzia un'analisi del mercato dei prodotti
legnosi, anche relativamente all'attività delle decine di segherie
operanti nel territorio e al contesto interregionale e
internazionale, in continua e talora imprevedibile mutazione e la
valorizzazione e la qualificazione delle imprese forestali.
Per quel che riguarda il Programma di Sviluppo Rurale, stiamo
portando avanti il lavoro proprio partendo un po' anche da quelle
criticità di quelle misure che riguardano questo settore, criticità
che erano emerse e che sono state anche qui discusse. Si ricorda in
tal senso la delibera di Giunta regionale n. 713/2021 di recente
approvazione, ai sensi dell'articolo 77 della legge regionale n.
8/2020, dove si è voluto disciplinare l'Albo delle imprese
forestali e degli elenchi degli operatori e istruttori forestali
della Regione e l'inserimento nel repertorio regionale di cui alla
delibera di Giunta regionale 396/2018 dei profili professionali
regionali di operatore forestale e di istruttore forestale in
abbattimento, allestimento ed esbosco dei relativi standard
formativi. Attualmente sono iscritte all'albo dieci imprese di
piccole dimensioni, la maggior parte delle quali ha tuttavia
necessità di completare il percorso, mentre un'altra decina ha
palesato il proprio interesse ai percorsi formativi. In tal senso è
in fase di approvazione un bando a valere sui fondi residui del PSR
2014-2020 e ulteriori corsi potranno essere attivati con i fondi
nazionali. Il confronto con queste aziende è continuo, si stanno
organizzando anche tra loro e un po' è finalizzato anche alla
nostra volontà di rilanciare la filiera.
Infine si evidenzia che, nell'ambito del lavoro della
preparazione come dicevo del PSR, si è partecipato attivamente alla
definizione delle azioni di interesse forestale, che consentiranno
di disporre di ulteriori risorse per il settore e di renderle più
adeguate alle esigenze della realtà valdostana.
Si sottolinea inoltre che le attività sopraesposte sono alquanto
articolate, prevedono continui approfondimenti di tipo
contenutistico, normativo e procedurale e presuppongono frequenti
interazioni con gli addetti ai lavori presenti sul territorio.
Analoghi risultati erano emersi con riferimento allo
sfruttamento della filiera forestale per la produzione di biomassa
per scopi energetici e si ritrovano nello studio effettuato
nell'ambito del programma di cooperazione transfrontaliera Alcotrà
2007-2013, denominato "Renerfor". Grazie all'attuazione appunto di
questo progetto, è stato possibile trarre alcune importanti
considerazioni sul bosco, che è per sua natura multifunzionale, per
cui la sua gestione non può transigere dal concetto di
sostenibilità e non può essere considerato esclusivamente come una
coltivazione di biomassa ai fini energetici.
Al fine di ridurre la domanda di biomassa e limitare quindi i
quantitativi da importare, occorre agire sulla diminuzione dei
consumi. Ciò può essere fatto principalmente riducendo il
fabbisogno energetico degli edifici con interventi di
riqualificazione energetica degli involucri perché possono portare,
come lei ben sa, portare a risparmi anche del 50 percento del
fabbisogno termico e tramite una graduale sostituzione dei vecchi
impianti di riscaldamento con altri tecnologicamente più avanzati,
sia su caldaie centralizzate, sia apparecchi domestici. I
rendimenti di combustione possono infatti aumentare da una media
del 50 percento per gli impianti obsoleti a valori prossimi al 90
percento per tecnologie di nuova generazione. È indispensabile
valutare lo sviluppo degli impianti a biomassa anche su base delle
esigenze di tutela della qualità dell'aria. Infatti l'adozione di
tecnologie a biomassa concorre a ridurre le emissioni di CO2,
soprattutto se viene effettuata una valutazione comparativa globale
sull'utilizzo di fonti fossili che includa tutti i consumi di
energia non rinnovabile che avvengono lungo la filiera di
produzione dei prodotti petroliferi, estrazione: lavorazione,
stoccaggio, conversione, costo energetico dei macchinari e delle
attrezzature impiegate per le singole fasi. Dall'altro, però, la
combustione della biomassa legnosa porta all'emissione di
particolari ossidi d'azoto, composti organici volatili e monossido
di carbonio superiori ai combustibili gassosi, quali metano e
GPL.
L'importanza della biomassa a scopi energetici è altresì
ribadita nella
Roadmap
per una Valle d'Aosta
Fossil Fuel
Free
al 2040, con la quale si evidenzia che, per il
raggiungimento dell'obiettivo della decarbonizzazione al 2040, la
biomassa, specie se prodotta localmente, può costruire un valido
combustibile e l'efficientamento di stufe e caminetti può
contribuire a ridurre, ma non azzerare l'inquinamento del prodotto
di tale tipo di combustibile.
Detto ciò, quindi colgo il suo invito per quel che riguarda il
secondo quesito di cui abbiamo già dibattuto ieri, le farò comunque
pervenire l'intera risposta e la ringrazio ancora
dell'iniziativa.
Presidente -
Per la replica, la parola al consigliere
segretario Distort.
Distort (LEGA VDA) -
Grazie Assessore per la risposta. Mi
permetta un
endorsement
a suo favore, lei è stato mandato
come pecora in mezzo ai lupi, i lupi non siamo noi Leghisti, i lupi
sono le sfide relative all'energia, per cui apprezzo questo suo
senso di dedizione, ma l'intervento e l'iniziativa di sollecito è
per tutto il Governo che, come squadra, deve mettere in gioco tutte
le proprie forze e tutte le proprie competenze, perché è vero che
parliamo di risorse forestali, ma parliamo di filiera dell'energia,
parliamo quindi di attività produttive, parliamo quindi di imprese,
parliamo quindi di visione, parliamo di capacità di essere
autosufficienti, di non dipendere dalle importazioni almeno in
questo settore dove noi abbiamo la materia prima in abbondanza.
Il primo invito è questo: a un gioco di squadra, poi l'altro
invito è ricordare che governare così come lo intendiamo noi non è
esercitare un potere, governare è accettare le sfide, accettate le
sfide. Soprattutto dal punto di vista energetico, la sfida è
imponente, dal punto di vista ambientale, anche la sfida è
imponente, ma è imponente anche non solo la garanzia di una qualità
ambientale, ma è imponente anche la capacità, la lucidità di capire
che cos'è per davvero la sostenibilità ambientale. Tra l'altro, in
merito al fatto che la biomassa, nel momento che brucia, crea
emissioni, allora intanto noi sappiamo perfettamente, e vi do un
dato tecnico, che un albero marcio caduto a terra e che si lascia
imputridire emette la stessa CO2 che emette durante la sua
combustione, quindi il saldo, al netto della CO2, è saldo a zero.
Non parliamo poi invece di che cosa produce durante la sua vita la
biomassa: produce ossigeno, quindi un apporto positivo. Questa è
visione ambientalista, questa è vera visione ambientalista.
Rendiamoci anche conto che la tecnologia viene in nostro
supporto, perché anche le emissioni di micro polvere, o comunque di
sostanze ulteriori rispetto alla CO2, vengono già risolte con la
tecnologia. Ci sono sistemi di tecnologia avanzatissimi, studi
avanzatissimi sui sistemi di filtraggio. Noi quindi cerchiamo di
tenere la barra dritta sulla capacità, sulla volontà, sulla
disponibilità, sull'autonomia di dover gestire e di poter gestire
le nostre risorse, una materia prima che abbiamo in abbondanza, e
non facciamoci condizionare da falsi ambientalismi. Questo è
assolutamente fondamentale perché attraverso l'utilizzo della
biomassa e quindi delle risorse forestali, come ho già detto in
presentazione e ribadisco ancora, noi mettiamo insieme ambiente,
lavoro, energia, economia e con economia mettiamo anche
indipendenza dalle importazioni, vogliamo declinare in maniera
diversa questa parola "indipendenza" e vogliamo chiamarla
autonomia? Non è slogan, non è ambito di campagna elettorale, è
materia su cui noi abbiamo giurato come Consiglieri regionali.
Infine il paesaggio. Questo quindi è il tenore che si aspetta la
Valle d'Aosta, che si aspettano i Valdostani da chi li governa.
Allora o riuscite a dare delle risposte, e delle risposte che vanno
fino in fondo in questa linea e che risolvano, anticipano e
velocizzano tutti i passaggi, oppure voi non state dando delle
risposte. È chiaro che il mio augurio cristianamente è che voi
riusciate in questo impegno, ma l'augurio non è tanto per salvare
la vostra faccia, quanto per salvare la Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK