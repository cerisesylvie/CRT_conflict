Consiglio Regionale della Valle d'Aosta - Oggetto del Consiglio n. 1674 del 23 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1674 del 23 giugno 2022 - Resoconto
OGGETTO N. 1674/XVI - Interpellanza: "Misure atte a evitare
disservizi causati dalle carenze di medici di medicina
generale".
Bertin (Presidente) -
Punto n. 49. Per l'illustrazione,
la parola al consigliere Sammaritani ne ha facoltà.
Sammaritani (LEGA VDA) -
Purtroppo, quando si parla di
sanità, ultimamente si parla prevalentemente di carenze, in questo
caso parliamo di carenza con riferimento ai medici di medicina
generale, medici di base, i medici della mutua di sordiana memoria.
A prescindere dal fatto che ci sono carenze perché mancano i medici
in generale, quindi è evidente che mancheranno anche questi medici
di base, abbiamo però ricevuto varie segnalazioni da alcuni utenti
i quali si trovano in difficoltà perché nella necessità di cambiare
medico, per esempio, magari perché il loro medico è andato in
pensione, una delle ipotesi è questa, non sono stati in grado e non
hanno potuto scegliersi un medico perché non ce ne sono di
disponibili. Questo naturalmente provoca dei gravi disagi, provoca
un momento di scopertura da parte dell'utente, del paziente, quindi
interpelliamo l'Assessore per sapere - e la prima domanda è
retorica credo - se siano note al Governo queste carenze e
soprattutto il numero degli utenti o di giorni di scopertura
dell'assegnazione del medico di medicina generale, quali siano le
conseguenze di questa situazione, questo è importante per gli
utenti privi di un medico di medicina generale e se sia intenzione
del Governo mettere in campo delle misure atte a evitare questi
disservizi.
Presidente -
Risponde l'assessore Barmasse.
Barmasse (UV) -
Grazie consigliere Sammaritani.
Ovviamente la prima risposta è sì, non potrei dire diversamente. La
momentanea scopertura, i problemi sono noti, abbiamo anche sentito
l'area territoriale dell'Azienda USL e informo che la momentanea
scopertura per cui vengono chiesti chiarimenti ha riguardato 297
assistiti del distretto n. 2, Ambito territoriale 2, nel periodo 12
maggio-20 giugno e ciò in ragione dell'autolimitazione al massimale
da parte di un medico di medicina generale. La problematica ha
trovato soluzione grazie all'ampliamento del massimale da parte di
un altro medico di medicina generale, da 1.200 al massimo
consentito di 1.500 assistiti. Nel periodo per cui si è verificata
la scopertura, gli assistiti potevano comunque rivolgersi a
qualsiasi medico di medicina generale facendo richiesta di visita
occasionale ai sensi dell'articolo 46 della CN richiedendo
all'Azienda USL il rimborso della spesa eventualmente
sostenuta.
Terza domanda: "se sia intenzione del Governo regionale mettere
in campo misure atte a evitare tali disservizi". Attualmente sono
stati approvati, con deliberazione del Direttore generale n. 273
del 16 maggio 2022, ventitré incarichi vacanti nell'ambito
dell'assistenza primaria su tutto il territorio regionale, ho il
dettaglio, se vuole, glielo posso far avere. Le carenze sono state
pubblicate, comunque i posti vacanti sono ventitré, le carenze sono
state pubblicate come da procedura sul BUR n. 30 del 7 giugno 2022
con scadenza il prossimo 26 giugno 2022. Nel frattempo l'Azienda
USL ha anche predisposto un avviso per l'incarico provvisorio nel
distretto 2, ambito 2, in data 24 maggio 2022, il quale, purtroppo,
ha avuto esito negativo, quindi nessun medico ha accettato
l'incarico provvisorio.
Quanto alle misure che si intendono mettere in atto, come ho già
avuto modo di riferire in altre occasioni, l'Assessorato sta
lavorando con l'Azienda USL per il recepimento del nuovo ACN
2016-2018, che è divenuto efficace con l'intesa Stato-Regioni in
data 28 aprile. Tale recepimento prevede l'approvazione nella
programmazione della riorganizzazione territoriale ai sensi del
regolamento recante modelli
standard
per lo sviluppo
dell'assistenza territoriale del Servizio Sanitario Nazionale,
cosiddetto DM71, e l'avvio della contrattazione per gli accordi
integrativi regionali conseguenti. Si tratta di un'importante
operazione che andrà a ridisegnare nel suo complesso il modello
della medicina del territorio con la disciplina dell'Aggregazione
Funzionale Territoriale e la sua interrelazione con la Centrale
Operativa del Territorio (COT) e le Case di comunità.
L'Aggregazione Funzionale Territoriale, acronimo AFT, è una cosa
che era già prevista dal DM 70 e non era ancora stata attuata;
questo vuol dire che ci sono delle aggregazioni, come dice la
parola, funzionali tra i vari medici e questo permette di
coordinare meglio i medici dello stesso gruppo sulle attività da
svolgere e anche sulle coperture. Non è un rapporto esclusivamente
di tipo diretto con il medico o con il gruppo o di tipo sindacale,
ma sono direttamente dei rapporti di tipo funzionale con un
responsabile dell'AFT. Questo dovrebbe migliorare, in conseguenza
della carenza dei medici, la funzionalità del sistema.
Presidente -
Per la replica, ha chiesto la parola il
consigliere Sammaritani.
Sammaritani (LEGA VDA) -
Grazie Assessore. Capiamo che
siano delle situazioni, come avevo accennato all'inizio, di carenza
ormai strutturale sotto questo profilo, proprio per carenza di
materiale umano. Forse un appunto che si potrebbe fare, visto che
riceviamo queste segnalazioni di persone che fondamentalmente sono
preoccupate e lamentano magari anche a volte una scarsa
informazione... oltretutto a quanto ci risulta l'ufficio scelta e
revoca dell'USL che appunto è deputato a ricevere le comunicazioni
degli utenti a proposito del cambio delle scelte dei medici di
base... forse sarebbe bene predisporre un servizio che stia un po'
vicino agli utenti, nel senso che abbiamo l'impressione
nell'esaminare, nel ricevere e nel valutare queste carenze in
ambito sanitario che qualche volta la parte amministrativa
dell'organizzazione dell'azienda sia un pochino lontana sia dai
pazienti qualche volta e anche purtroppo - e qui mi riallaccio un
po' al discorso che faceva prima il collega Aggravi - ai
dipendenti, nel senso che non si può assolutamente rimproverare
nulla alla parte medica, alla parte dei tecnici, degli infermieri,
eccetera, in quanto a impegno qualche volta viene un po' il
sospetto che invece la parte amministrativa qualche carenza ce
l'abbia e questo naturalmente non fa bene né all'immagine
dell'Azienda, che sembra lontana dai bisogni e dalle preoccupazioni
degli utenti, e forse poi magari non è neanche così ma purtroppo dà
quest'immagine, così come da quella di una certa lontananza dal
personale invece operativo e questo incide anche sull'ambiente di
lavoro, sul benessere lavorativo e su ciò di cui si parlava appunto
nella precedente interpellanza, cioè qualche volta - e ce lo hanno
detto anche in Commissione gli stessi operatori della sanità - non
è tanto una questione solo di soldi o di questo genere così un
pochino più venale, ma proprio anche di come si è considerati, come
si vive all'interno dell'ambiente di lavoro. Certo, l'ambiente di
lavoro è peggiore quando c'è tanto carico di lavoro ma magari una
particolare attenzione nei confronti e degli utenti, come dicevo
prima, e del personale, qualcosina potrebbe far migliorare a
livello complessivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK