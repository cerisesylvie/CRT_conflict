Consiglio Regionale della Valle d'Aosta - Oggetto del Consiglio n. 373 del 11 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
COMMERCIO
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 373 del 11 febbraio 2009 - Resoconto
OGGETTO N. 373/XIII - Approvazione di mozione: "Iniziative
per l'applicazione della normativa comunitaria riguardante la
sostituzione dei contenitori in polietilene con materiali
biodegradabili".
Mozione
Considerato che la normativa europea EN 13432 ad integrazione
della direttiva comunitaria sugli imballaggi prevede che a partire
dal 2010 i tradizionali sacchetti della spesa in polietilene siano
rimpiazzati da contenitori biodegradabili prodotti da materie
naturali, riutilizzabili e dunque facilmente smaltibili;
Verificato che la norma italiana che ha recepito il
provvedimento comunitario antipolietilene contenuta nella
finanziaria 2007 vale solo come indirizzo e non prevede sanzioni
per chi non si adegua;
Preoccupati che in assenza di una regolamentazione precisa in
materia si rischia di vanificare i buoni propositi;
Constatato che i sacchetti in polietilene sono fra gli
elementi inquinanti quelli che creano maggior impatto visivo
particolarmente negativo in una realtà turistica come la Valle
d'Aosta;
Il Consiglio regionale
Impegna
la Giunta regionale a promuovere delle iniziative che
coinvolgano le associazioni commercianti ed in particolare la
grande distribuzione affinché nella nostra regione gli indirizzi
auspicati possano trovare concreta e rapida applicazione.
F.to: Cerise Giuseppe -
Morelli Patrizia - Louvin -
Bertin - Chatrian
Président
- La parole au Conseiller Cerise Giuseppe.
Cerise (VdAV-R)
-
Merci, M. le Président
. Con
questa mozione il nostro gruppo intende sottoporre all'attenzione
di questa Assemblea una problematica di carattere ambientale che
investe una data che è ormai alle porte. Trattasi della data del 1°
gennaio 2010, a partire dalla quale la normativa europea EN 13432
prevede, ad integrazione della direttiva comunitaria sugli
imballaggi, che i tradizionali sacchetti in polietilene siano
rimpiazzati dai più ecologici contenitori biodegradabili. Si
tratterebbe di sacchetti ottenuti da materie naturali come il mais
ed altre fibre vegetali. Sacchetti riutilizzabili che comunque al
termine del loro utilizzo potranno essere smaltiti senza provocare
alcun danno ambientale in quanto biodegradabili. Detto ciò,
dovremmo rallegrarci per questa presa di coscienza ambientale
seppur tardiva (come si dice: "meglio tardi che mai"); purtroppo
nell'approfondimento di questa problematica ci siamo accorti che
non è così scontato che dal 1° gennaio scompariranno
progressivamente dall'uso quotidiano queste buste di plastica. A
raffreddare tale speranza... che rimuoverebbe tra gli altri
inconvenienti anche l'odioso aspetto visivo che queste provocano e
che, essendo facilmente trasportabili dal vento, si annidano in
tutti gli angoli più impensabili come scarpate delle strade,
recinzioni, siepi, alberi solo per citare alcuni esempi... e
sicuramente questo non è un biglietto da visita per la nostra
realtà turistica. Dicevo a raffreddare questa speranza interviene
la norma italiana di recepimento del provvedimento comunitario
antipolietilene, contenuto nella finanziaria del 2007, che prevede
provvedimenti, ma solo come indirizzo e non sanzionatori per chi
non si adegua. È dunque del tutto evidente che, in assenza di un
preciso regolamento di attuazione, l'obiettivo di eliminare gli
imballaggi inquinanti dal mercato rimanga una semplice
dichiarazione di buone intenzioni senza alcun riscontro pratico. È
evidente che la Regione non abbia grandi spazi di intervento per
quanto riguarda l'eliminazione degli imballaggi inquinanti in senso
generico in assenza di una normativa che sia applicabile su tutto
il territorio nazionale, ma siamo convinti invece che possa
esercitare un ruolo importante per favorire l'eliminazione delle
buste in polietilene, ponendosi in questo contesto all'avanguardia
e come esempio aggiungendo ai primati, che sentiamo spesso
decantare e di cui tutti credo siamo fieri, anche questo. È dunque
con spirito costruttivo e propositivo che chiediamo con questa
mozione al Consiglio di impegnare la Giunta a promuovere tutte
quelle iniziative suscettibili di dare applicazione in Valle a
quella norma che ha purtroppo unicamente valenza di indirizzo e non
di obbligo. Siamo convinti che la Regione possa farsi promotrice di
iniziative che coinvolgano le parti interessate, che nella
commercializzazione ci rifilano quotidianamente queste buste in
polietilene e che poi troviamo negli angoli più impensati. Credo
che si possa riscontrare una certa sensibilità al problema da parte
degli operatori del settore, a partire dai rappresentanti
dell'Associazione dei commercianti, dai responsabili della grande
distribuzione e, se questa nostra sollecitazione verrà accolta
favorevolmente come auspichiamo, credo che la Commissione
competente potrà senza dubbio portare il suo contributo. Non vorrei
che questa Assemblea si sentisse sminuita nella sua funzione
nell'essere chiamata a discutere di sacchetti di plastica per la
spesa. Con il rapporto sull'Osservatorio delle politiche sociali si
è "volato alto", credo che nel prossimo punto in discussione si
potrà volare altrettanto alto, ma vi assicuro che anche i sacchetti
di plastica, quando, spinti dal vento, volano alto: cerchiamo di
"tarpargli le ali" se possibile!
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Benché il problema dei rifiuti non sia
solo "sacchetti", comunque i sacchetti di polietilene ne sono una
componente non trascurabile. La mozione presentata propone delle
azioni su questa frazione di rifiuto che hanno l'obiettivo di
contribuire a ridurre l'impatto complessivo di rifiuti
nell'ambiente. Viene citato l'impatto visivo sgradevole, i
sacchetti che volano li ritroviamo un po' dappertutto, sono quindi
anche di fatto un problema di alterazione dello stato dell'ambiente
tutt'altro che trascurabile. Credo che questa mozione richiami
degli indirizzi dell'UE, la quale inserisce anche l'azione di
riduzione dei sacchetti in polietilene nel quadro complessivo della
propria strategia di gestione dei rifiuti, una strategia che
stabilisce una precisa gerarchia nelle azioni e negli indirizzi che
vanno dalla riduzione della produzione dei rifiuti al riciclaggio,
riuso, recupero fino al conferimento in discarica. Questi indirizzi
sono quelli a cui sono improntati anche gli strumenti regionali di
pianificazione in materia.
Con riferimento alla mozione il collega Cerise ha già
sottolineato alcuni aspetti che è necessario premettere. Perché
ogni azione a livello locale risulti efficace e tale da consentire
una riduzione significativa degli imballaggi è necessario che siano
promosse e concretizzate a vari livelli, prima quello comunitario e
poi nazionale, le intese fra i soggetti coinvolti, ossia
produttori, utilizzatori, distributori. Ciò consente di non
ribaltare sull'utente finale, come oggi avviene, il problema della
gestione di un prodotto che diventi inesorabilmente rifiuto. È
stato detto che la mancanza di un quadro di regolamentazione
complessivo e completo a livello nazionale rischia di diminuire la
portata, la valenza e l'efficacia di ogni azione che a livello
regionale può essere promossa. Tutto ciò premesso, tuttavia, si
condivide l'opportunità che vengano avviate delle iniziative in tal
senso e credo proprio che la Regione, l'Assessorato in
primis
, possa impegnarsi in questa così come in altre
iniziative, o anche in attività più mirate ad una maggiore
informazione e sensibilizzazione e questo in coerenza con quanto
già previsto da tutti i vari strumenti di pianificazione in materia
di rifiuti regionali, il piano regionale ed altri atti. Anche se
gli spazi di intervento della Regione forse non sono ampi, anche
noi condividiamo che sia importante questo tipo di attività per
favorire l'eliminazione di una parte di rifiuti, per tale motivo
riteniamo valida la mozione e quindi la accogliamo.
Président
- Est-ce qu'y a d'autres interventions? La
discussion générale est fermée.
La parole au Conseiller Cerise Giuseppe.
Cerise (VdAV-R)
-
Merci, M. le Président
. Solo per
ringraziare l'Assessore di questa sensibilità, di cui non
dubitavamo. Spero che vorranno accogliere tale invito anche le
altre componenti presenti in Consiglio.
Président
- Je soumets au vote la motion:
Conseillers présents et votants: 27
Pour: 27
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK