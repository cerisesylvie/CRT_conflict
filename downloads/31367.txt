Consiglio Regionale della Valle d'Aosta - Oggetto del Consiglio n. 440 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 440 del 25 marzo 2009 - Resoconto
OGGETTO N. 440/XIII - Interpellanza: "Interventi per
garantire condizioni di sicurezza ai fruitori della struttura
ricreativa "Cinelandia" in comune di Saint-Christophe".
Interpellanza
Premesso che nel comune di Saint-Christophe è operativa da
alcuni anni una struttura ricreativa denominata "Cinelandia",
localizzata lungo la S.S. 26 frequentata nel fine settimana da un
gran numero di giovani per i quali costituisce uno dei pochi punti
di aggregazione e ritrovo;
Considerato che tale struttura ricreativa si trova in una
località soggetta ad intenso traffico automobilistico con
conseguente aumento di possibilità di pericolo per l'incolumità di
coloro che la frequentano;
Ravvisata la necessità di adottare tutti quei provvedimenti
finalizzati a garantire ottimali condizioni di sicurezza per i
fruitori della sala cinematografica citata in premessa;
i sottoscritti Consiglieri regionali
Interpellano
la Giunta regionale per conoscere gli intendimenti
circa:
1) un eventuale intervento dell'Amministrazione regionale a
sistemazione della viabilità;
2) la creazione di un passaggio pedonale regolamentato con
semafori, e aumento dell'illuminazione nell'intero tratto.
F.to: Fontana Carmela - Rigo
Président
- La parole à la Conseillère Fontana
Carmela.
Fontana (PD)
- Grazie, Presidente. Più genitori hanno
evidenziato un problema relativo all'accesso pedonale ad un centro
cinematografico multisala in comune di Saint-Christophe,
posizionato in una sede adiacente alla strada statale n. 26. È
questa una zona densamente frequentata per la presenza di numerose
attività commerciali e ricreative, oltre ad una sede
dell'Università, ma con pochissimi attraversamenti pedonali, poco
evidenti e non tutelati da opportuni tempi semaforici. Le fermate
degli autobus urbani e di linea non sono protette e sono lontane
dagli attraversamenti pedonali e comunque non esiste alcun
marciapiede. Ciò comporta pericolose situazioni, legate
all'attraversamento della strada statale n. 26 già nelle ore
diurne, situazione che peggiora nelle ore notturne per la mancanza
di un'opportuna illuminazione e di una segnaletica che evidenzia
agli automobilisti i passaggi pedonali. Ci è sembrato opportuno
richiamare l'attenzione su questo problema perché si possono
trovare soluzioni che riducano drasticamente il rischio per i
pedoni che vi transitano, ciò potrebbe avvenire ad esempio
attraverso una ristrutturazione del tratto in questione, riducendo
a due le corsie di transito e realizzando due controviali separati
da aiuole. Questa soluzione ridurrebbe la velocità media dei
veicoli, soprattutto ridurrebbe la distanza di attraversamento per
i pedoni. Inoltre la realizzazione di marciapiedi e di aiuole
spartitraffico fra controviali e corsia centrale consentirebbe
anche un recupero ambientale di una zona oggettivamente degradata.
Abbiamo ritenuto opportuno presentare questa interpellanza non solo
per attirare l'attenzione dell'Amministrazione regionale su tale
situazione, ma anche per suggerire rapidi interventi che mettano in
sicurezza i giovani e i meno giovani, che accedono a piedi sia
perché utilizzano i mezzi pubblici, sia perché si recano a piedi
per mancanza di un mezzo di trasporto personale. Ricordando che in
tale zona vi sono già stati rivelati incidenti che hanno coinvolto
dei pedoni, ci auguriamo che l'Amministrazione regionale intenda
prendere dei provvedimenti importanti ed in tempi rapidi.
Président
- La parole à l'Assesseur aux ouvrages publics,
à la protection des sols et au logement public, Viérin Marco.
Viérin M. (SA-UdC-VdA)
- Grazie, Presidente. Ringrazio la
collega per aver toccato questo argomento, che è un argomento che è
stato inserito nel programma di maggioranza fra gli argomenti
prioritari, non solo quindi nel programma, ma fra gli argomenti
prioritari.
Crediamo che in questi mesi parecchi passi siano già stati
fatti, la dimostrazione è che già a dicembre un primo incontro a
Roma anche su questo argomento è stato fatto con ANAS, quindi
tenendo conto che l'ANAS aveva inserito questo tratto nel programma
2007-2011, in particolare fra gli interventi da eseguire in Valle
d'Aosta, proprio ieri abbiamo firmato una prima intesa con ANAS che
è pratica, perché, come magari la collega mi può dire che si viene
qui in Consiglio, si dicono le cose e poi passa il tempo, le dico
che ieri abbiamo firmato l'intesa con ANAS che è propedeutica ad
una specifica convenzione, ma nell'intesa ci sono precise
indicazioni sulla tempistica e su chi e cosa deve fare ognuno,
ossia la Regione e l'ANAS. In questo primo patto di intesa quindi
ci sono dei tempi da rispettare per un progetto esaustivo di
fattibilità di tutta la tratta che parte dal casello di Quart e
arriva fino alle porte di Aosta e ci sarà un controllo quindicinale
dei dirigenti con i futuri progettisti per seguire ogni 15 giorni
qual è l'evoluzione della questione. In questa ottica però si sono
dati degli indirizzi, ovvero migliorare la sicurezza, ma procedere
anche alla riqualificazione dell'intera zona. Ho detto nelle ultime
dichiarazioni alla stampa che i romani ci hanno dato l'Arco di
Augusto e noi gli abbiamo dato la zona dell'Amérique, quindi senza
additare nessuno dobbiamo cercare di metterci mano; poi non saremo
noi magari a tagliare il nastro, non è questo il problema, il
problema è iniziare a ragionare in questo senso. Con l'ANAS stiamo
andando avanti in questa maniera, con tale accordo già siglato, con
delle tempistiche ben chiare per arrivare ad avere il progetto di
fattibilità ed eventualmente preliminare di tutta la tratta entro
fine anno. Se questo si avvererà, credo che qui potremmo
dichiararci tutti soddisfatti; sul fatto di crederci posso dire
alla collega che negli obiettivi di due dirigenti dell'Assessorato
è stato inserito che gli emolumenti ad integrazione del loro
salario, il 40% di questi saranno definiti o elargiti se
raggiungeranno gli obiettivi che ho prima annunciato, quindi che vi
sia il progetto preliminare alla fine dell'anno, altrimenti anche i
dirigenti rimetteranno una quota di salario. Condividiamo
pienamente quanto lei ha enunciato, ribadisco che fa parte del
programma di maggioranza, è nelle priorità e noi procediamo in
questo senso.
Président
- La parole à la Conseillère Fontana
Carmela.
Fontana (PD)
- Ringrazio l'Assessore, non può che farmi
piacere quello che mi ha appena annunciato. La mia preoccupazione
comunque è quella della tempistica: so che è una priorità, mi fa
piacere che ne abbiate discusso e che sarà a breve, ma quello che
mi chiedo è se nel frattempo non si possa fare un qualcosa di più
urgente prima che magari succeda qualcosa. Lei sa che è frequentato
da tanti ragazzi, dall'altra parte della strada c'è il
bowling
, loro cosa fanno?, non stanno lì a guardare e la mia
preoccupazione è che a questi ragazzi un po' incoscienti anche per
l'età non succeda qualcosa... era vedere se nell'immediato non si
può trovare una soluzione. Non so se vi è capitato qualche volta di
attraversare quel tratto di strada, vedere (parola incomprensibile)
dalla parte opposta anche della GS che vanno a fare la spesa,
trovare dei pedoni al centro della strada che non sanno se andare
avanti o tornare indietro, perché è talmente larga che non si
riesce... la mia preoccupazione era solo quella, vedere se vi fosse
un qualcosa di più immediato provvisorio per la tutela di questi
ragazzi. Ringrazio comunque l'Assessore per la risposta che mi ha
dato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK