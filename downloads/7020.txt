Consiglio Regionale della Valle d'Aosta - Oggetto del Consiglio n. 1523 del 26 settembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1523 del 26 settembre 1985 - Resoconto
OGGETTO N. 1523/VIII - RELAZIONE DELLA ASSEMBLEA GENERALE
SPORTIVA AI SENSI DELL'ART. 7 DELLA L.R. 26.8.1974, N. 35, E
SUCCESSIVE MODIFICAZIONI, CONCERNENTE: "INTERVENTI A FAVORE DELLO
SPORT" RELATIVA ALL'ANNO 1984.
PRESIDENTE:
Si tratta di una semplice presa d'atto. Ha
chiesto di parlare il Consigliere Pascale, ne ha facoltà.
PASCALE (P.S.I.):
Credo che alcune considerazioni su
questa relazione vadano fatte, anche perchè è la prima volta dopo
molti anni, che l'Assemblea generale sportiva non si limita ad
approvare la solita relazione, ma entra un po' nel vivo dei
problemi dello sport, fa delle critiche, e suggerisce anche delle
proposte. Senza ripetermi, è chiaro che tutto quello che viene
esposto in questa relazione è condivisibile. Vorrei solo richiamare
l'attenzione del Consiglio su due punti: primo, la necessità di
rivedere la legge 26.8.1974, n. 35, per quanto riguarda la
ripartizione dei fondi regionali, sia nella quantità che nei metodi
di ripartizione. Nella quantità perchè i fondi attuali sono
insufficienti a soddisfare le accresciute esigenze del mondo
sportivo, sono aumentate le discipline sportive, è aumentato il
numero degli addetti - qui si parla di 16 mila praticanti - sono
aumentati i costi e non tutte le società hanno la fortuna di
trovare uno sponsor che rimedi a questi costi accresciuti.
Occorre rivederla anche nel metodo della ripartizione, perchè ci
sono dei costi diversi a seconda delle società e delle discipline
sportive; ci sono anche delle società che sono costrette ad
effettuare, per svolgere il loro campionato, trasferte al di là
della Valle d'Aosta, e questo crea delle disparità ed anche quella
necessità di richiedere contributi straordinari, che abbiamo avuto
in occasione di esaminare in passato in questo Consiglio, a volte
con delle perplessità sul tipo di erogazione di questi contributi
straordinari.
Evidentemente bisogna arrivare all'obbiettivo di una nuova
ripartizione che eviti l'erogazione di contributi straordinari
soggetti a molta discrezionalità.
L'altro punto importante - questo non per dire che tutti gli
altri punti non lo siano, perchè mi pare che anche quello del
settore tecnico sia da rivedere per quanto riguarda anche
l'istituzione dell'albo regionale dei tecnici - sul quale anche
l'Assemblea si sofferma, è quello delle strutture sportive. C'era
un piano triennale di infrastrutture turistico-sportive e la stessa
assemblea riconosce che la parte più importante di questo programma
non è stata ancora realizzata. Su questo vorremmo dei chiarimenti
anche da parte dell'Assessorato perchè non credo che il problema
sia, come viene accennato in questa relazione, di carattere
finanziario. Se c'è una cosa di cui la Regione Valle d'Aosta in
questo momento non difetta sono proprio i mezzi finanziari.
Quindi vorremmo sapere dall'Assessore a che punto è la
realizzazione di questo programma, quali sono le difficoltà
incontrate e quali saranno i tempi di attuazione del programma
stesso.
PRESIDENTE:
Ha chiesto di parlare il Consigliere Tonino,
ne ha facoltà.
TONINO (P.C.I.):
Sono stato in parte anticipato da alcune
richieste fatte dal Consigliere Pascale che ritengo di dover
ribadire. In merito alla relazione c'è una questione che viene
riproposta ormai da parecchi anni ed è quella della revisione della
legislazione. Qui si fa anche la proposta di nominare una
Commissione - non è ben definito di che tipo - e credo che sarebbe
opportuno istituirne una mista fra il Consiglio e alcuni
rappresentanti del mondo sportivo, per rivedere la legge del 1974.
Infatti è importante che si mantenga lo spirito originario di
quella legge, che è stata in sostanza una sperimentazione
importante per tutto il paese, di autogoverno del mondo dello sport
e dei principali problemi che interessano questo settore,
soprattutto quello dilettantistico che è così diffuso nella
Regione. Quindi, mantenendo fermo quel principio, si tratta di
apportare alcune modifiche probabilmente anche nel funzionamento
dell'Assemblea sportiva e soprattutto del rapporto che ci deve
essere fra l'Assemblea, la Regione e se possibile anche i Comuni,
un problema che è già stato sollevato in alcune occasioni.
La questione delle opere e degli impianti: mi ero annotato anche
io questa osservazione che viene fatta dalla relazione rispetto
alle opere previste nel piano triennale e non ancora realizzate,
rispetto alle quali chiederei anche io all'Assessore di conoscere
quali sono i programmi, quali sono le difficoltà ed i progetti, al
fine di completare la realizzazione del piano triennale.
Un altro problema che lì è evidenziato e che in altre occasioni
è stato discusso in questo Consiglio regionale, è quello del
rapporto con il credito sportivo. Non le ho con me, ma no avuto
modo di leggere alcune convenzioni che altre Regioni italiane hanno
stipulato con il credito sportivo soprattutto per realizzare alcune
infrastrutture di un certo rilievo e prestigio. Chiedo se è
intenzione di questa maggioranza seguire quella strada e che tipo
di rapporti ci sono con il credito sportivo.
PRESIDENTE:
Ha chiesto di parlare il Vicepresidente
Dolchi, ne ha facoltà.
DOLCHI (P.C.I.):
Nella relazione credo che si evidenzi
una realtà: lo sviluppo soprattutto dello sport a livello
dilettantistico in valle d'Aosta è particolarmente positivo per
l'esistenza della legge del 1974, ma di un interesse che la
regione, il Consiglio regionale e la Giunta, hanno portato, non
solo all'incentivo della costruzione di impianti ed attrezzature
sportive, ma anche alla possibilità di aiutare le società e le
federazioni.
Vorrei sottolineare - come affermazione di principio, un pio
voto - il fatto, che è sottolineato anche dalla relazione e cioè
che la generazione dei volontari dirigenti che sacrificavano
notevole parte del loro tempo per dedicarsi alla direzione di
società sportive, che aiutavano con la loro esperienza i giovani ad
avvicinarsi alla pratica dello sport, è un tipo di categoria che
tende a diminuire sempre più. Ovviamente non ho rimedi, come non ne
ha l'Assemblea sportiva, che però sottolinea questa triste
eventualità e dice che il settore dirigenziale, che si basa
esclusivamente sul più completo volontariato, sta per entrare in
crisi e quindi se verranno a mancare gli entusiasti che mantengono
in piedi queste società ed anche le federazioni, il problema dello
sport avrà certamente una diminuzione in quello che è il potenziale
raggiunto in Valle d'Aosta.
Per quanto riguarda l'altra considerazione, mi ha già anticipato
il Consigliere Tonino però vorrei essere più preciso e direi che la
Giunta in ogni occasione, per quanto riguarda la costruzione di
impianti sportivi, dovrebbe, prima di intervenire direttamente o
proporre al Consiglio di intervenire direttamente in conto capitale
per le costruzioni, vedere le possibilità esistenti presso il
credito sportivo per un intervento che, dilazionato nel tempo,
graverebbe meno sul bilancio regionale o sui piani annuali o
triennali di intervento. Grazie.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Solo per dire due parole di rimpianto per
le lunghe, interessanti ed appassionate relazioni che faceva ai
suoi tempi l'Assessore Pollicini, che davano occasione a tutto il
Consiglio di esprimere la propria posizione rispetto a questo
importante organismo che governa lo sport nella nostra Regione. E
poi un modesto consiglio che mi permetto di dare a questa
Commissione che ci si propone di istituire; il consiglio è questo:
rivedere una parte dei contributi, in particolare quello che
riguarda gli sports equestri. Per quale motivo? Perchè l'andamento
delle trattative per la formazione della Giunta al Comune di Aosta
ha dimostrato che ci sono persone che hanno bisogno di un
contributo per dedicarsi allo sport nel quale hanno dimostrato di
essere particolarmente abili e cioè l'ippica!
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Ritengo che i Consiglieri che hanno preso
la parola condividono in larghissima parte quanto è stato scritto
nella presente relazione, quindi l'Assemblea si è impegnata -
avremo al più presto, entro novembre, la riunione dell'Assemblea -
di proporre al Consiglio regionale la formazione di una
Commissione. Senz'altro si tratterà di una Commissione mista fra
esperti e politici, come lo è l'Assemblea sportiva.
L'Assemblea inoltre ritiene di rivedere il discorso della
ripartizione.
Il sottoscritto condivide quanto è stato detto dai Consiglieri
Pascale e Tonino, perchè in Assemblea abbiamo concordato questo
documento. E' vero che le infrastrutture turistico-sportive ed il
piano triennale 1981-1984 allora fatto, non hanno avuto la
possibilità di completarsi, ma determinate strutture, anche di un
certo rilievo, sono state fatte - ne fa cenno anche la relazione -
fra cui la piscina e palestra di Verrès, lo stadio del ghiaccio di
Cogne e di Aosta, mentre altre mancano. La difficoltà maggiore
consiste nel reperire i terreni e nel prendere gli accordi con i
comuni competenti; ad Aosta ad esempio si tratta di localizzare il
Palazzetto dello Sport, i campi da tennis coperti, l'ampliamento
del terreno per l'ippica, questioni ancora non definite con il
Comune di Aosta. Abbiamo avuto degli incontri, ma non abbiamo
ancora concordato in pieno perchè c'erano delle perplessità. Sul
Palazzetto dello Sport più o meno le vedute sono univoche, invece
per i campi da tennis la maggior parte li vede localizzati verso
Saumont, dove dal piano regolatore è previsto un parco e dove però
bisogna ancora acquisire i vari terreni. Si dovrà partire al più
presto con progetti esecutivi, ma a monte dovremo definire fra
Regione e Comune la localizzazione, così come per il discorso di
una pista per motocross, abbiamo fatto dei sopralluoghi in quel di
Brissogne, in quel di Roisan, ma non è facile nelle nostre piccole
località trovare piste idonee senza andare in futuro a portare
danno sia a livello ecologico, sia ai residenti o turisti in
Valle.
In ogni caso c'è un impegno da parte della Giunta regionale a
presentare in Consiglio ed entro la fine dell'anno un aggiornamento
del programma delle infrastrutture turistico-sportive e forse un
cambiamento di impostazione anche a livello di finanziamenti,
perché le Comunità Montane sono troppo carenti per proporsi come
ente interlocutore per farci avere i progetti. Sono i Comuni stessi
che verso le Comunità Montane sono scettici e sono in pieno
contrasto. Ho fatto la riunione con tutte le Comunità Montane e ci
siamo accorti che alcuni Comuni avevano inviato i progetti alle
Comunità Montane già da tempo e queste ultime li avevano tenuti nel
cassetto. Queste sono dichiarazioni ufficiali che faccio perchè
sono delle realtà che ho riscontrato.
Quindi da parte delle Comunità Montane non c'è una attività per
promuovere l'acquisizione di terreni o di progetti, dove la legge
prevede che si può dare esclusivamente alla Comunità Montana il
contributo del 60%.
Non possiamo dare contributi al Comune ed in effetti per il
capitolo dei contributi abbiamo difficoltà di spesa. Quest'anno i
soldi che avevamo previsto - 500 milioni, oltre ad una somma sui
fondi globali - li lasceremo a residuo, perchè non abbiamo
richieste da parte degli enti. Senz'altro ci sarà da parte della
Giunta regionale e da parte mia in modo particolare, un'attenzione
specifica per riuscire, entro questi tre anni, a mettere in
esecuzione il discorso almeno di queste grosse strutture a livello
regionale.
Per quanto riguarda il rapporto Regione - C.O.N.I. - credito
sportivo, circa 2 mesi e mezzo fa avevo già dato notizia in Giunta.
Sono stato a Roma con l'Assessore Lanivi in qualità di Presidente
del C.O.N.I. della Regione Valle d'Aosta ed abbiamo concordato -
abbiamo già in mano una convenzione - per la grossa struttura che è
il Palazzetto dello Sport. Noi abbiamo insistito per un contributo
a fondo perso e non per un finanziamento con il credito sportivo,
perchè tali mutui hanno un tasso di interesse del 15%. La
convenzione per una struttura grossa come il Palazzetto dello
Sport, che potrà costare 10 miliardi, potrà essere indirizzata ed
impostata su due direttive: una, un contributo a fondo perso da
parte del C.O.N.I.; l'altro, in un abbattimento degli interessi da
parte del credito sportivo del 15%. In altre parole il C.O.N.I.
interverrebbe per l'abbattimento di 3-4 punti dell'interesse che il
credito sportivo attua. Quindi esiste un impegno ben preciso ed è
vero quel discorso che faceva il Vicepresidente Dolchi e che
preoccupa anche il sotto scritto e la Giunta regionale: mancano
sempre più in Valle gli istruttori e i dirigenti.
Nella futura legge dello sport ritengo che ci sarà da parte del
Consiglio regionale, e spero anche da parte degli altri componenti
l'Assemblea, un indirizzo che mi auguro sarà quello di creare a
livello regionale, per le discipline sportive più importanti - come
lo è già a livello di A.S.I.V.A. dove hanno istruttori regionali -
un indirizzo professionale. Faccio il riferimento preciso del
calcio, dove i dirigenti si dissanguano nel dedicare il loro tempo
ed il loro denaro, quando si potrebbero creare degli istruttori
regionali che nel vivaio regionale giovanile tirano fuori il
meglio, per rimpinguare una squadra che dovrebbe rappresentare
tutta la Valle d'Aosta, perchè non può il calcio valdostano pagare
giocatori che vengono da fuori valle.
PRESIDENTE:
Nessuno prende più la parola?
Il consiglio prende atto,
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK