Consiglio Regionale della Valle d'Aosta - Oggetto del Consiglio n. 712 del 1° giugno 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PARTECIPAZIONE E INIZIATIVA POPOLARE
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula
Oggetto del Consiglio n. 712 del 1° giugno 1994 - Resoconto
OGGETTO N. 712/X - Presa d'atto della petizione per
richiedere la ricostituzione del campeggio "Raggio Verde" sito in
località Epinel del Comune di Cogne. (Reiezione di risoluzione.
Approvazione di altra risoluzione)
Risoluzione - Visto la relazione a firma dell'Ing. Sergio
Ravet.
Considerato che, ad oggi non è stata redatta una relazione che
esamini il rapporto costi-benefici per le eventuali soluzioni
prospettate.
Considerato che, a monte del campeggio "Raggio Verde", si stanno
ultimando i lavori per la realizzazione di un centro
polivalente.
Considerato che, l'eventuale completa sospensione dell'attività
del campeggio "Raggio Verde", sito in località Epinel nel Comune di
Cogne, creerebbe l'aggravarsi della situazione occupazionale locale
sia direttamente che indirettamente per l'indotto che la stessa
crea.
Impegna
il Governo regionale a:
elaborare una proposta che riprenda la soluzione n. 3
cartografia "D" prospettata sulla relazione dell'Ing. Sergio Ravet
integrandola con l'eventuale arretramento dell'argine attuale, in
corrispondenza del campeggio "Raggio Verde" garantendo il deflusso
della portata di piena. Il tutto integrato da una relazione che
evidenzi completamente il rapporto costi-benefici.
F.to: Viérin M. - Marguerettaz - Collé - Tibaldi
Presidente -
Ricordo ai colleghi consiglieri che
si sta discutendo la petizione per richiedere la ricostituzione del
campeggio Raggio Verde, sito in località Epinel del Comune di
Cogne.
La discussione generale è riaperta. Chi intende chiedere la
parola?
Ha chiesto la parola l'Assessore ai lavori pubblici,
Ferrero.
Ferrero (Ass.tec.) -
Avevo chiesto alla fine della
seduta di questa mattina l'interruzione, per vedere, con la Giunta
e la maggioranza, un testo da affiancare a quello presentato dal
Consigliere Viérin.
Non credo che, a questo punto, sia il caso di riaprire la
discussione che abbiamo avuto questa mattina; mi pare che il
dibattito di oggi abbia fatto emergere, pur con accenti diversi e
con posizioni in parte diverse, una preoccupazione comune al
Consiglio: quella di conciliare al più alto grado possibile, da un
lato, le esigenze di carattere economico, di carattere turistico, e
così via, i legittimi interessi legati al campeggio di Epinel e,
dall'altro lato, far fronte ed accettare imperativi e vincoli che
derivano dalla sicurezza, dalla salvaguardia, dai rischi che sono
legati alle esondazioni, al regime idraulico, e così via. Comunque
non voglio insistere sulle cose che già ho avuto modo di dire
stamani e che altri hanno ripreso e ribadito.
Il Consigliere Parisi, in particolare, ha introdotto una
problematica più generale: quella dei campeggi, di questo
particolare aspetto del turismo nella nostra Valle. Ha detto delle
cose rimarchevoli e interessanti, di cui la Giunta intende tenere
conto, anzi a nome della Giunta dichiaro che la Giunta si impegna
in questa materia a condurre le verifiche necessarie delle diverse
situazioni, al di là anche di Epinel, ed eventualmente a portare
avanti tutte le revisioni, i nuovi indirizzi che risulteranno
necessari.
Per quanto riguarda la risoluzione proposta da Viérin, pur
condividendo una parte anche qui di carattere più generale che va
al di là di Epinel, ovvero questo discorso su costi-benefici che
dovrebbe essere qualcosa che sottende a tutti gli interventi
regionali non solo in questo settore, non credo che la risoluzione
proposta dal Vicepresidente Viérin possa essere accolta, anche
perché dà una indicazione troppo specifica sul piano tecnico,
quando questa indicazione sul piano tecnico è ancora da
approfondire.
Quindi a nome della Giunta propongo il testo di una risoluzione
che vi leggo:
"Vista la petizione presentata in data 17 marzo 1994 per la
ricostruzione, nella Fraz. di Epinel in Comune di Cogne, del
campeggio "Raggio verde" distrutto dall'alluvione dello scorso
settembre;
Considerata l'istruttoria condotta dalla III Commissione
consiliare permanente;
Considerati altresì, i pareri tecnici forniti
dall'Assessorato ai lavori pubblici e dall'Assessorato all'ambiente
in merito alla salvaguardia dell'area alluvionabile di
Epinel;
Impegna
la Giunta regionale, per quanto di competenza, ad effettuare
gli interventi più adeguati volti a consentire lo svolgimento
nell'area in questione di attività compatibili con il grado di
rischio della zona".
Il senso di questa proposta a me pare sufficientemente chiaro:
significa muoversi nel senso di poter utilizzare l'area di Epinel
in funzione del grado di rischio legato al carattere esondabile
dell'area. Attualmente questo rischio è estremamente elevato, e
come sappiamo può essere limitato e ridotto attraverso interventi
adeguati. Quindi il senso della risoluzione è di muoversi per
attivare la Regione per la parte che le compete, perché poi ci sono
le competenze del Comune ed è un altro discorso, interventi di
protezione, di sistemazione idraulica da determinare con un
progetto appropriato e non con uno studio di massima come quello
che era stato commissionato all'ing. Ravet dai servizi
dell'Assessorato, in modo tale - e lo sottolineo - da non
pregiudicare la possibilità di utilizzo dell'area, nel senso che la
stessa, comunque, anche se non utilizzabile per strutture fisse,
possa comunque essere utilizzata, ad esempio per zone attrezzate in
servizio, e così via.
La proposta, a nome della Giunta, è pertanto di votare la
risoluzione che ho presentato.
Presidente -
Si è proceduto a fare le copie della
proposta dell'Assessore Ferrero, che è stata illustrata dallo
stesso. Qualcuno intende chiedere la parola?
Ha chiesto la parola il Vicepresidente, Viérin Marco.
Viérin M. (PpVA) -
Mi stupisce per l'ennesima
volta l'agire di questa Giunta, perché quando leggo questa
risoluzione alternativa a quella presentata dal sottoscritto e da
altri mi viene solo da ridere, perché mi pare proprio che questa
maggioranza sui problemi concreti abbia la mania del rinvio. Questa
non è altro che la mania del rinvio, l'Assessore Ferrero propone
che "la Giunta regionale sia impegnata, per quanto di competenza,
ad effettuare gli interventi più adeguati, volti a consentire lo
svolgimento nell'area in questione di attività compatibili con il
grado di rischio della zona".
In primo luogo, non si dice quali interventi si devono
effettuare, si deve ancora decidere in Giunta quali interventi
saranno, e poi si parla di attività compatibili con il grado di
rischio della zona; quindi non si dice se c'è, per il futuro, una
minima idea di mantenere il campeggio, perché si dice "attività
compatibili con il grado di rischio della zona", oppure se un
domani prevarrà il discorso del grado di rischio. So che questa
vicenda pone dei problemi all'interno della maggioranza, perché
nella maggioranza non ci sono vedute unanimi al riguardo; però,
facendo amministrazione, a volte bisogna che alcune scelte vengano
comunque fatte e alcune risposte vengano comunque date, a scapito
di giochi politici o di parte.
Nella risoluzione che l'Assessore ci ha presentato non si dice
un bel niente, è come se si fosse scritto "impegna" e poi si fosse
lasciato il testo in bianco. Deleghe in bianco non ne vogliamo più
dare, anche perché la nostra risoluzione era alquanto sensata e
chiara, soprattutto perché faceva riferimento ad un lavoro svolto
dall'ing. Ravet, il quale ha percepito sicuramente un compenso da
parte dell'Amministrazione regionale per fare questo; è stato
discusso in III Commissione. La III Commissione, con la frase che
ho già detto questa mattina, demandava alla Giunta di esprimere le
possibili vie per addivenire ad una soluzione tecnica atta a
risolvere il problema in senso positivo. Quindi questa indicazione
la Giunta regionale l'aveva già ottenuta alcune settimane fa, la
Giunta è venuta qui ed ha detto che la soluzione era quella
prevista al punto 2 della relazione tecnica dell'ing. Ravet; poi si
è fatta la sospensione, le forze di maggioranza si sono trovate
forse in disaccordo e hanno prodotto questa risoluzione che
l'Assessore Ferrero presenta, che praticamente non dice niente.
A questo punto ribadisco la validità della nostra proposta, che
richiama proprio la relazione dell'ing. Ravet, cioè la soluzione 3
che prevede di sistemare il primo pezzo a monte con arginatura
golenale e dal campeggio verso valle con arginatura artificiale, in
più, accogliendo quanto detto dall'ing. Ravet sulla sua relazione e
dai proprietari interessati del campeggio, che si dichiarano
disponibili a spostare verso l'interno del campeggio di alcuni
metri l'arginatura attuale cioè quello che è necessario per
permettere il deflusso di piena del torrente.
Quindi avevamo integrato, a quello che era l'impegno di
elaborare una proposta concreta da parte dell'Amministrazione
regionale in merito alla proposta 3, anche il fatto di spostare di
quel tanto che bastasse l'argine attuale. In più avevamo chiesto
che il tutto venisse supportato da una relazione costi-benefici,
cioè costi dell'intervento e benefici che ho già elencato questa
mattina e che non sono solo diretti, di tipo occupazionale o di
attività commerciali, ma sono anche indiretti: ad esempio il lavoro
che questa struttura ha dato e potrebbe ancora dare e il fatto di
mantenere la montagna viva e quindi la gente sul posto, e non
mantenere la gente in media o alta montagna solo con artifizi
vari.
Pertanto non ritireremo la nostra risoluzione, chiederemo che
venga posta in votazione; se la maggioranza per un discorso di
maggioranza, quindi facendo un discorso politico, vuole per
l'ennesima volta portare avanti una risoluzione che non dice
niente, si prenderà i suoi dovuti impegni - che non si sa quali
saranno - e la popolazione trarrà le sue debite considerazioni.
Dispiace che, ancora una volta, su un problema reale si scelga la
via politica del nascondersi.
Presidente -
Ha chiesto la parola il Consigliere
Parisi.
Parisi (VAP) -
Stamani quando sono intervenuto, mi
sono sforzato di fare un discorso più generale per far capire
quelle che erano le problematiche riguardanti questo settore. Mi
auguro che quanto diceva l'Assessore Ferrero venga messo in atto e
che il discorso che oggi stiamo facendo per questo campeggio valga
per tutto il settore del turismo all'aria aperta. Oggi è presente
l'Assessore al turismo, quindi mi rivolgo a lui, invitandolo ad
interessarsi, anche lui, a questo problema perché, trattandosi di
un aspetto di quello che è il discorso turismo in senso più
generale, credo che il problema vada affrontato nella sua
dimensione, anche perché ritengo che sia corretto dare a questi
operatori delle certezze.
Poi, a prescindere da quelli che sono tutti gli altri aspetti,
sia di carattere urbanistico sia di carattere tecnico, nessuno
vuole a tutti i costi far nascere o mantenere i campeggi in zone
dove esistono pericoli, credo che sia nelle intenzioni di tutti
evitare che ci possano essere pericoli per l'incolumità dell'utenza
e dei proprietari stessi, o del privato che investe dei soldi; però
ritengo che non si possano dare delle risposte così, non dico
superficiali, ma quanto meno che non hanno una scadenza e una
concretezza nel tempo.
La risoluzione mi può stare bene; il fatto che si possa
scegliere la soluzione seconda, terza o quarta del tecnico che ha
fatto il rilievo può essere anche marginale; nella lettera che
avevamo fatto come III Commissione ci eravamo sforzati di dire che
non ci interessava sapere quale tipo di intervento doveva essere
fatto, perché non siamo dei tecnici per stabilire quale tipo di
intervento fare. Deleghiamo la Giunta a trovare una soluzione, che
può essere quella che veniva indicata dal Consigliere Viérin, come
possono essere altre.
A noi interessa, o almeno a me personalmente interessava, che la
Giunta desse una risposta in modo comprensibile, tale che questi
signori sappiano se in quella zona lì il campeggio, fatti gli
accertamenti dovuti, può nascere o meno. Quanto meno bisogna
stabilire dei tempi: entro due mesi, entro tre mesi, entro non so
quale periodo fare questi accertamenti, per poi comunicare, a fine
sopralluogo, il tipo di lavoro che si vuole fare, se si vuole fare
l'arginatura, se si vuole fare tutto quanto è previsto per
addivenire comunque ad una soluzione.
L'ho già detto stamani, mi pare che così neanche a coloro che in
qualche modo sono interessati a questo problema si dà una risposta,
perché come potranno sapere questi signori quando questa situazione
sarà risolta e in che modo?
A questo punto, fatti gli accertamenti, sarebbe più logico dire:
guardate, a seguito degli accertamenti che abbiamo fatto, non è più
possibile che il campeggio nasca nella zona di Epinel. In questo
modo questi signori avrebbero la possibilità di indirizzarsi da
un'altra parte o comunque assumere un altro atteggiamento.
Di conseguenza invito l'Assessore a stabilire dei tempi per la
risposta, perché nella risoluzione si dice
"...ad effettuare gli
interventi..."
, ma quando? Una risposta quando è che si intende
darla?
Presidente -
Ha chiesto la parola il Consigliere
Borre.
Borre (UV) -
Come ho già detto stamani, non
condivido l'impostazione della risoluzione dell'Assessore, perché
non dà una risposta al problema. Non posso neanche condividere
quella del Consigliere Viérin, perché non è compito del Consiglio
indicare qual è la soluzione.
Stiamo trattando un argomento molto pericoloso, perché è un
principio che andiamo a stabilire, quindi rischiamo di bloccare
quasi tutta la Valle d'Aosta nei suoi settori dove gli uffici
possono dichiarare a rischio.
Non mi accontento del parere degli uffici, e poiché si danno
degli incarichi a volte per dei problemi marginali, chiedo che si
abbia, anche in questa occasione, la volontà di dare un incarico
che vada a definire la fattibilità o meno di interventi economici
ancora in quella zona.
Pertanto la parte deliberativa la vedrei così: "Impegna la
Giunta regionale affinché affidi un incarico esecutivo che
definisca la fattibilità o meno di interventi adeguati a consentire
lo svolgimento nell'area in questione di attività economiche". Su
un problema così importante non sta a noi decidere, dietro due
semplici riunioni di commissione e con relazioni degli uffici più o
meno approfondite, che lì non si deve fare più niente, tranne che
prati o campi di patate.
Presidente -
Ha chiesto la parola il Consigliere
Tibaldi.
Tibaldi (LN) -
In qualità di sottoscrittore della
risoluzione presentata questa mattina dalla minoranza, ritengo che
la risoluzione parallela presentata dall'Assessore sia una classica
risposta in politichese innanzi a dei problemi che sono stati
segnalati, con puntualità e con precisione, da una petizione
firmata da più di mille persone.
Il dispositivo di questa risoluzione è indefinito e impreciso a
fronte di una soluzione che può essere o meno condivisibile, ma che
comunque è precisa ed è quella avanzata dalla minoranza; inoltre,
come hanno detto giustamente coloro che sono intervenuti prima di
me, non ci sono scadenze, non ci sono limiti temporali, non ci sono
obiettivi che hanno un termine prefissato. Quindi questa
risoluzione ha tutti i presupposti per rimanere lettera morta, per
rimanere nero su bianco, per rimanere semplicemente carta, e non
affrontare, nella concretezza, il problema nel suo insieme.
Presidente -
Ha chiesto la parola il Consigliere
Florio.
Florio (VA) -
Contesto nel modo più assoluto il
ragionamento fatto da Borre e da altri consiglieri. Non si tratta
di una risoluzione che non pone dei traguardi e che non pone degli
obiettivi di ordine politico-amministrativo. Anzi, per la prima
volta e positivamente, compare il rapporto fra l'esigenza di
insediare in certe zone attività di tipo economico generalmente
intese con il grado di rischio della zona stessa. Questa è una
grossa novità ed è una novità positiva.
Si tratterà di vedere dopo se l'interesse economico
dell'investimento che si vuole realizzare in quella zona da parte
di privati o di enti pubblici sarà in grado di giustificare
comunque il rischio che si vuole correre, l'eventuale investimento
e la misura dello stesso necessaria per diminuire il grado di
rischio. Ma subordinare tutto alla necessità di effettuare
investimenti di tipo economico in qualsiasi zona alla necessità che
questi investimenti debbano essere comunque fatti, è una scelta che
è stata fatta nel passato per decenni ed è una scelta perdente, che
è costata e costa a questa Regione decine e decine di miliardi ogni
anno. Ed è una scelta che non deve essere più perseguita.
É l'altro il tipo di ragionamento che deve essere fatto, e
questa risoluzione va in quel senso.
Presidente -
Ha chiesto la parola il
Vicepresidente, Viérin Marco.
Viérin M. (PpVA) -
Ringrazio Borre per il suo
intervento, perché è rimasto sulla linea di questa mattina, quindi
è rimasto coerente con quanto ha detto.
Per quanto riguarda il Consigliere Parisi non ho capito bene se
c'è stato da parte sua un cambio di rotta, oppure sono intervenuti
altri fattori.
Come avevamo già detto stamani, abbiamo presentato la nostra
risoluzione precisando anche di essere disponibili a modificare
qualcosa, perché non è che si voglia tenere tutto il testo come
presentato e non si voglia rivedere niente. Il problema è che non
si accetta una sostituzione della nostra risoluzione, o una
risoluzione chiamata "tampone" con delega in bianco, dove non viene
detto niente.
Evidentemente, qualcuno non ha capito il nostro spirito, che era
quello di tenere un comportamento diverso da quello politico su un
argomento di questo tipo, che per la sua natura richiede
l'attenzione di tutti i consiglieri non sotto l'aspetto politico,
ma sotto l'aspetto prettamente amministrativo. Quindi dico
ufficialmente a Borre che siamo disposti a rivedere con le forze
politiche presenti in Consiglio un adeguamento del testo della
nostra risoluzione, per cui se lo stesso Borre intende formalizzare
una risoluzione alternativa, possiamo vedere se su quel testo
possiamo concordare.
Presidente -
Ha chiesto la parola il Consigliere
Parisi.
Parisi (VAP) -
Non voglio far polemica con il
Consigliere Viérin, non credo neanche però che lui abbia capito
molto di quello che ho detto. Forse mi sono spiegato male io, però
non è la prima volta. É inutile fare i difensori d'ufficio, quando
poi non si conosce neanche la materia del contendere.
Stamani ho detto che potrebbe essere quella la soluzione;
siccome non sono un tecnico e siccome mi pare che la lettera che è
stata inviata al Presidente del Consiglio e al Presidente della
Giunta fosse soltanto quella di fare uno studio per verificare
quelli che potevano essere gli interventi, a questo punto non so
valutare quello che ha scritto il sig. Ravet - che non conosco -
che può essere un tecnico abilitato a stabilire la soluzione del
problema di Epinel, come potrebbe anche non essere l'unica persona
che possa stabilire esattamente come è la situazione. Allora, nella
lettera che abbiamo inviato, chiedevamo soltanto di approfondire la
questione. Quindi non si tratta di cambiare né rotta né tanto meno
di dire delle cose diverse.
Faccio presente al Consigliere Viérin che sono almeno trent'anni
che difendo, a livello generale, tutta quella che è l'attività del
campeggio in Valle d'Aosta, e forse sono stato l'unico a sostenere
la necessità che questo settore vada razionalizzato ed organizzato
meglio. Quindi non aspetto che mi dica esattamente il Consigliere
Viérin quello che devo o non devo fare; credo di aver agito sempre
in maniera oculata.
Il mio invito all'Assessore era altrettanto chiaro ed era quello
di precisare meglio la risoluzione che si voleva presentare,
precisando anche i tempi entro i quali si volevano dare queste
risposte. Ritengo che questo mio intervento abbia chiarito fino in
fondo qual è il mio pensiero in proposito.
Presidente -
Voglio ricordare al collega Parisi
che già nella precedente legislatura avevamo discusso all'interno
di questo stesso Consiglio della razionalizzazione dei campeggi,
dell'esigenza di un intervento generale.
Ha chiesto la parola il Consigliere Chiarello.
Chiarello (RC) -
Per quanto riguarda questa
risoluzione l'unica cosa che manca è il tempo in cui questa Giunta
dovrebbe prendere certe decisioni; aggiungerei un tempo che sia un
tempo accettabile, non troppo lungo né per chi aspetta né per chi
deve progettare.
Però non riesco a capire questa paura della frase, cioè qui è
scritto:
"...lo svolgimento nell'area in questione di attività
compatibili con il grado di rischio della zona"
. Perché? Si
dava già per scontato che non è una attività economica? Allora se
lo diamo già per scontato, vogliamo bypassare... cioè vogliamo
farla diventare un'attività economica per forza? Qui non si dice
che non deve diventare un'attività economica; da quello che gli
studi diranno, se può diventare area di attività economica lo potrà
diventare.
Se è una zona a rischio, non riesco a capire come mai vogliamo
continuare a legiferare che le zone a rischio devono diventare
anche aree di attività economica.
Presidente -
Ha chiesto la parola l'Assessore al
turismo, sport e beni culturali, Agnesod.
Agnesod (UV) -
Voglio intervenire non tanto sul
caso specifico riguardante questo campeggio, bensì rispondendo a
quelle osservazioni che erano state fatte questa mattina e, in
parte, oggi pomeriggio dal Consigliere Parisi e da altri.
In linea generale cosa s'intende per la politica dei campeggi
nel settore del turismo? Questo è un settore non secondario, è una
scelta politica che va fatta, è una parte importante della nostra
economia turistica; dobbiamo tener conto però del territorio
difficile, dello spazio esiguo che abbiamo nella nostra regione.
Quindi la localizzazione va fatta anzitutto dai comuni, con i piani
regolatori comunali e, in linea generale, dalla Regione.
Non tanto nel caso specifico ma, in linea generale, dobbiamo
tenere in considerazione il fatto che il settore dei campeggi
nell'economia turistica non è secondario; quindi se vogliamo
salvaguardare questo, dobbiamo fare uno sforzo generale di
salvaguardia anche del territorio per cercare di porre in essere un
settore turistico completo, che comprenda anche questa parte dei
campeggi.
Presidente -
Ha chiesto la parola l'Assessore ai
lavori pubblici, Ferrero.
Ferrero (Ass.tec.) -
Per raccogliere alcune
indicazioni che sono emerse, che secondo me erano implicite nella
discussione che abbiamo avuto e nelle cose che ho detto come
Assessore, credo che si potrebbe qualificare il dispositivo con due
elementi: uno, quello del tempo, nel senso di arrivare rapidamente
alla definizione di queste compatibilità degli interventi da fare;
l'altro, approfondire lo studio già eseguito in termini di
progetto, che deve diventare un progetto esecutivo, senza il quale,
tra l'altro, non è possibile fare alcun intervento. Uno studio che
abbia anche questa dimensione costi-benefici, per utilizzare questa
espressione.
Quindi proporrei, per rafforzare il dispositivo, questa
modifica: "Impegna la Giunta regionale per quanto di competenza ad
approfondire lo studio già avviato e, con urgenza ad effettuare gli
interventi più adeguati volti a consentire lo svolgimento nell'area
in questione di attività compatibili con il grado di rischio della
zona". Cioè introdurre questi due elementi: l'aspetto dello studio
e quello dell'urgenza.
Consigliere Borre, sono d'accordo che ci va lo studio e, in
termini di progetto esecutivo, è anche uno studio di fattibilità
economica; sono d'accordo che c'è un elemento di urgenza: è inutile
dire un mese o due mesi.
Il resto rischia di modificare l'impostazione che, per quanto mi
riguarda e per quanto riguarda la Giunta, si vuole dare a questo
problema.
Presidente -
Leggo il testo così emendato della
risoluzione proposta dall'Assessore Ferrero nel dispositivo:
Emendamento - "Impegna la Giunta regionale per quanto di
competenza ad approfondire lo studio già avviato e, con urgenza ad
effettuare gli interventi più adeguati volti a consentire lo
svolgimento nell'area in questione di attività compatibili con il
grado di rischio della zona".
Quindi viene introdotto il concetto dell'approfondimento dello
studio e il concetto della urgenza.
Se capisco bene cosa vuol dire l'Assessore, se viene eliminato
il grado di rischio, c'è la disponibilità ad effettuare nell'area
in questione le attività compatibili, vale a dire in questo senso
viene inteso il campeggio, perché questa è una risoluzione
finalizzata al campeggio. Questo è lo spirito della
risoluzione.
Il Vicepresidente Viérin ritira la sua risoluzione? Intende
mantenerla? Va bene, noi votiamo.
Pongo in votazione la risoluzione proposta dal Vicepresidente,
Viérin Marco.
Presenti: 34
Votanti: 7
Favorevoli: 7
Astenuti: 27 (Agnesod, Aloisi, Bich, Bionaz, Borre, Chenuil,
Chiarello, Dujany, Ferraris, Florio, Lanivi, Lavoyer, Louvin,
Mafrica, Mostacchi, Parisi, Perrin C., Perrin G.C., Perron,
Piccolo, Riccarand, Rini, Squarzino, Stévenin, Vallet, Vicquéry e
Voyat)
Il Consiglio non approva
Presidente -
Passiamo alla votazione della
risoluzione proposta dall'Assessore Ferrero, emendata nei due punti
che ho ricordato, il cui testo recita:
Risoluzione - Vista la petizione presentata in data 17 marzo
1994 per la ricostruzione, nella Fraz. di Epinel in Comune di
Cogne, del campeggio "Raggio verde" distrutto dall'alluvione dello
scorso settembre;
Considerata l'istruttoria condotta dalla III Commissione
consiliare permanente;
Considerati altresì, i pareri tecnici forniti dall'Assessorato
ai lavori pubblici e dall'Assessorato all'ambiente in merito alla
salvaguardia dell'area alluvionabile di Epinel;
Impegna
la Giunta regionale per quanto di competenza ad approfondire lo
studio già avviato e, con urgenza ad effettuare gli interventi più
adeguati volti a consentire lo svolgimento nell'area in questione
di attività compatibili con il grado di rischio della zona.
F.to: Ferrero
Ha chiesto la parola il Vicepresidente, Viérin Marco.
Viérin M. (PpVA) -
Siamo obbligati a fare una
dichiarazione di voto su questa proposta, che non abbiamo capito se
è una proposta della Giunta, o dell'Assessore Ferrero, o della
maggioranza... ah, dell'Assessore Ferrero a nome della Giunta.
Volevo solo dire del perché non voteremo questa risoluzione.
Innanzitutto c'è il solito discorso - che cova ormai da parecchio
tempo in questa sala - del nascondersi dietro i problemi, quindi di
rimandare, quindi di lasciare deleghe in bianco, in modo che poi
non si sa chi ha avuto la delega: se la Giunta, se l'Assessore o
chi per esso.
La seconda motivazione è il discorso dei tempi: Parisi parlava
di tempi, qui si mette l'urgenza, ma non vedo nessuna data.
Altro problema. Qui si dice di dare un altro incarico, noi
abbiamo chiesto di elaborare proposte già date in via di massima
dall'ing. Ravet perché questo signore ha avuto un incarico a suo
tempo...
(...interruzione dell'Assessore Ferrero...)
...chiedo scusa all'Assessore Ferrero, lo ringrazierei se mi
lasciasse parlare. Questa relazione dell'ing. Ravet, che consta di
ben quasi 30 pagine, analizza le varie possibilità e dà delle
indicazioni su ogni possibilità analizzata, quindi dice già cosa è
fattibile in quella zona e il grado di rischio della zona, lo dice
già qui; a noi, oggi, spettava il dovere di optare per un tipo di
soluzione e di dare incarico di fare un progetto più approfondito
su quel tipo di soluzione. Di conseguenza, la Giunta non ha
ottemperato a quanto doveva ottemperare, perché oggi doveva
arrivare con una risposta chiara su questo argomento, cosa che non
è avvenuta. Così perderemo un altro mese, fra un mese saremo di
nuovo qua a fare i giochetti delle parti.
A queste cose non ci stiamo, quindi non voteremo questa
risoluzione per i motivi che ho già espresso poc'anzi.
Presidente -
Pongo in votazione la risoluzione
presentata dall'Assessore Ferrero a nome della Giunta, con gli
emendamenti che ho letto.
Presenti: 34
Votanti: 26
Favorevoli: 25
Contrari: 1
Astenuti: 8 (Bavastro, Collé, Lanièce, Linty, Marguerettaz,
Parisi, Tibaldi e Viérin M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK