Consiglio Regionale della Valle d'Aosta - Oggetto del Consiglio n. 1904 del 10 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1904 del 10 marzo 2016 - Resoconto
OGGETTO N. 1904/XIV - Approvazione di risoluzione: "Impegno
per l'illustrazione in commissione del Piano di riorganizzazione
del Casinò".
Viérin M. (Presidente) -
Punto n. 45.01 dell'ordine del
giorno. La parola al collega Chatrian.
Chatrian (ALPE) -
Grazie Presidente.
Noi dei gruppi ALPE e UVP e i colleghi del Movimento Cinque
Stelle abbiamo voluto presentare questa risoluzione. Ieri abbiamo
parlato del Gran Hôtel Billia, abbiamo parlato un po' della
situazione, del
trend
, delle modifiche e delle dinamiche.
Perché abbiamo voluto presentare questa risoluzione? In questi
giorni i dirigenti della Casa da gioco stanno iniziando
probabilmente un percorso fortissimo di riorganizzazione
all'interno della Casa da gioco stessa e, intervistati da diverse
testate, stanno annunciando cosa intendono fare nel brevissimo. Gli
amministratori intervistati ieri hanno dichiarato che bisogna
tornare all'offerta del Casinò di qualche anno fa. Queste sono le
dichiarazioni dei dirigenti: "Non siamo per l'alienazione
ovviamente di queste strutture, ma per permettere al mercato di
proporsi per iniziative che possano rendere e far sì che le stesse
rendano qualcosa". Sempre su delle tematiche che io dico delicate,
laddove ci fosse ancora la necessità - speriamo di no! - potrebbero
esserci, attraverso la mobilità della 223, delle soluzioni per fare
un'ulteriore cura di dimagrante sul numero del personale interno
della Casa da gioco. Ho utilizzato proprio le parole dei dirigenti
che in questi giorni - mattina, pranzo e sera - stanno annunciando
alla comunità valdostana le scelte che stanno compiendo.
Avevamo iniziato con questa nuova dirigenza un percorso di
condivisione, quanto meno delle scelte, sapendo che la situazione
non era semplicissima, ecco perché vi abbiamo presentato questa
risoluzione. Oltre agli elementi che vi ho posto poc'anzi, sembra
che ci sia la volontà di chiudere la Sala Evolution ristrutturata
qualche anno fa, inaugurata in pompa magna, sembrava la soluzione
migliore per introitare risorse e garantire posti di lavoro, questo
era lo slancio del megalomane progetto messo in campo nel 2011,
2012, 2013. Cento e più sono i milioni di soldi pubblici spesi nel
giro di 24 mesi e le dichiarazioni dei dirigenti sono: "All'interno
di questa struttura ci sono troppi doppioni, quindi qui bisogna
iniziare a razionalizzare, bisogna iniziare a chiudere delle
attività in modo che i conti tornino, perché ci sono troppi
doppioni che possono trovare un loro senso soltanto in periodi di
affluenza eventualmente straordinari". Le affermazioni, oltretutto,
erano affermazioni che quasi tutti i lavoratori all'interno della
Casa da gioco - mi scuserà l'Assessore Perron - nel 2011, 2012 e
2013 continuavano a fare, dicendo che la ristrutturazione in corso
non aveva senso dal punto di vista industriale, non aveva senso dal
punto di vista della Casa da gioco, non aveva senso per quanto
riguarda i due hôtel di cinque e quattro stelle che stanno per
essere realizzati, per un discorso di concorrenza e di difficoltà
di gestione, tutta una serie di cose che erano state messe.
Gli amministratori attuali stanno dicendo tutte cose che - non
dico gli 800 dipendenti, non dico la popolazione valdostana - erano
un po' sulla bocca di tutti: cosa si sta facendo, perché un
investimento così impattante, chi gestirà questa cosa e soprattutto
se starà in piedi, cioè se i ricavi quanto meno potevano assorbire
i costi; tutte cose che il nostro gruppo aveva messo in evidenza
nella passata legislatura e all'inizio di questa legislatura. Dalle
affermazioni che i nuovi dirigenti stanno mettendo in campo mi
sembra che si debba tornare al passato e quindi mettere in
discussione decine di milioni di euro pubblici investiti, scelte,
layout
, progettazioni e quant'altro. Questa è la lettura che
indubbiamente facciamo nostra.
Il nostro obiettivo, Assessore Perron, è unico: chiediamo al
Governo regionale, dato che mi sembrava con la nuova dirigenza ci
fosse quanto meno la possibilità se non di condividere, perlomeno
di avere le informazioni e conoscere dove si vuole andare, quali
sono le idee e le soluzioni, se si può impegnare l'Assessore
competente a farsi portavoce presso la dirigenza del Casinò
affinché essa possa illustrare in commissione nell'immediato, prima
della sua applicazione, il Piano della riorganizzazione annunciato
in queste interviste che ho citato e che non ho fatto mie, le ho
solo portate alla conoscenza di tutti voi colleghi.
Chiederemmo quindi all'Assessore Perron e al Governo tutto, nel
giro di tre, quattro giorni, compatibilmente ai loro impegni, se
fosse possibile al più presto avere questa nuova riorganizzazione,
questo nuovo layout, queste nuove soluzioni, e anche capire
qualcosa sulle dicerie che si sentono a Saint-Vincent e a
Châtillon, che si vorrà dare in concessione la Sala Evolution,
venderla, alienarla, mettere in discussione il tunnel con milionate
di euro di lavori che sono stati fatti, chiusure di ristoranti e
bar, tutte dicerie che a noi non interessano, Assessore Perron,
perché a noi interessa quali sono le soluzioni, le idee che gli
amministratori intendono mettere in campo. Vi sono anche altre
dicerie e sempre nelle zone della Media Valle, ma solo perché il
polo è lì, quindi sapere se a Saint-Vincent è già pronto un nuovo
corso per 40, 50 persone, se è già pronto un nuovo corso per
formare i
poker boys
, solo per sapere, tranquillamente. Oggi
abbiamo parlato di condivisione nel settore della scuola e in altri
settori importanti, quindi è per avere quelle giuste informazioni
per capire dove questa dirigenza intende portare la nostra Casa da
gioco. Grazie.
Presidente -
La parola al Consigliere Gerandin.
Gerandin (UVP) -
Merci Président. Indubbiamente abbiamo
firmato questa richiesta di impegno a riferire in commissione.
Volevo solo ricordarle, Assessore Perron, che in aula c'era
stato un impegno, il 15 novembre, in cui lei diceva: "Condivido,
colleghi, che su questa materia, come su tutto, bisogna procedere
nella direzione della massima e totale trasparenza". A scanso di
equivoci - io non sono in possesso dei dati che mi vengono chiesti
- stiamo parlando di progettazione, incarichi vari e consuntivi sui
lavori effettuati, e lei diceva: "Mi impegno a reperirli e anche ad
accelerare la chiusura dei collaudi per fine ottobre-inizi di
novembre, non appena ne sarò in possesso", con lo spirito che avevo
proposto io, vale a dire con l'esame in commissione e mettendoli a
disposizione per fare un ragionamento molto sereno su come sono
stati spesi questi soldi della collettività. Eravamo al 15
novembre, poi sono passati dicembre, gennaio, febbraio e a noi pare
che i tempi siano più che maturi per avere questa "operazione
trasparenza". Pertanto le chiederei, assieme a questa illustrazione
del Piano riorganizzativo, di avere la possibilità di esaminare
questa documentazione all'interno della commissione, come lei si è
preso l'impegno di fare. Sarebbe interessante sapere se vogliamo
accelerare questo passaggio, tenuto conto che la preoccupazione è
generale, come abbiamo sentito non più tardi di ieri, per cui
l'operazione trasparenza che lei ha condiviso va fatta. Se non ci
sono impedimenti, noi saremmo perché lei ci desse tempi certi per
questa operazione. Grazie.
Presidente -
Non ci sono altri interventi, quindi
dichiaro chiusa la discussione generale. Per la replica, la parola
all'Assessore Perron.
Perron (UV) -
Grazie Signor Presidente.
Collega Chatrian, io credo che non sia utile a nessuno correre
dietro le tantissime voci che si sovrappongono giornalmente su
questa materia. Credo invece sia corretto che questa sala, ma anche
il Governo regionale, si fermi a ragionare sulla strategia adottata
nelle partecipate, in questo caso all'interno della Casa da gioco,
per vedere l'evoluzione. Ieri parlavamo di conti e lei sa, come me,
che i conti della Casa da gioco devono tornare su due versanti: da
un lato ovviamente gli incassi della parte alberghiera e gli
incassi della parte Casinò, ma dall'altro è ugualmente essenziale
proseguire nel ragionamento fatto più volte, quello
dell'organizzazione del lavoro. La dirigenza è impegnata sulla
riorganizzazione del lavoro e la filosofia è quella di andare a
ragionare su tutte le azioni necessarie per ottenere nuovi
introiti, recuperi di efficienza, cioè cercare di avere migliori
risultati anche con costi minori; è quindi in corso un ragionamento
che la dirigenza sta facendo.
Collega Chatrian, io non entrerei nel merito adesso, perché non
mi sembra il caso. Ritengo solo di dire che una riflessione sulla
riorganizzazione interna è imprescindibile, è assolutamente da
fare, come non ho nulla in contrario che ci si confronti sui
ragionamenti fatti sulle strutture. Sono qui a dire che da parte
nostra - ma lo accenno solo - non c'è alcun disconoscimento degli
investimenti fatti finora, anzi, gli stessi conservano totalmente e
integralmente tutta la loro validità. C'è una valutazione delle
strutture realizzate, ci sono dei ragionamenti in corso sulle
ricadute, sui ritorni, sulle valutazioni costi-benefici che una
nuova dirigenza in tutta autonomia sta facendo.
Dal mio punto di vista il Governo regionale è d'accordo che
questi approfondimenti vengano fatti in commissione, come è
auspicato e richiesto dall'iniziativa. Aggiungo, collega Gerandin,
che ho sollecitato la dirigenza - ormai credo siano 15 giorni -
affinché venga in commissione a presentare quell'impegnativa circa
le parti tecniche che dovevano essere rendicontate; noi siamo
d'accordo a un'audizione in IV Commissione; chiedo solo, Presidente
Isabellon, per quanto possibile, che ciò avvenga in tempi
ragionevolmente brevi, se è possibile calendarizzarlo già la
prossima settimana. Sarà quindi mia cura mettermi d'accordo con il
Presidente Isabellon e con i dirigenti. Noi non abbiamo nulla in
contrario ad accettare questa impegnativa e pertanto voteremo a
favore.
Presidente -
La parola al Consigliere Isabellon.
Isabellon (UV) -
Grazie Presidente.
Dal colloquio
avuto prima anche con i presentatori, credo che non ci siano
problemi per martedì prossimo ad organizzare questo incontro. Io mi
sto già attivando per questo, quindi la disponibilità c'è, come
sempre.
Presidente -
La parola al Consigliere Chatrian.
Chatrian (ALPE) -
Grazie Presidente e grazie Presidente
Isabellon.
A questo punto faccio un passaggio in più, Assessore Perron, se
posso. Se sarà calendarizzato l'incontro già martedì pomeriggio,
gradiremmo avere, se possibile per lunedì, magari un po' di
documentazione, in modo da essere un po' preparati per le
commissioni e fare degli incontri utili con un po' di materiale. Io
penso che sia più semplice potersi preparare, studiare, conoscere,
sapere per essere utili alla causa e magari anche portare qualche
utile idea da condividere con i dirigenti della Casa da gioco.
Solo una battuta e poi termino. Indubbiamente lei sa meglio di
me, Assessore Perron, che ad esempio per quanto riguarda la Sala
Evolution ci sono in scadenza anche i contratti in essere delle 600
e più macchine, quindi vorremmo sapere qualcosa prima che si chiuda
il cerchio delle cose - perché non è questo il momento, lo faremo
tranquillamente in commissione - e serenamente affrontare la
situazione per mettere sul tavolo delle proposte che vadano nella
direzione auspicata e che soprattutto tornino i conti. Grazie.
Presidente -
Possiamo mettere in votazione l'atto. La
votazione è aperta. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK