Consiglio Regionale della Valle d'Aosta - Oggetto del Consiglio n. 3049 del 20 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3049 del 20 dicembre 2023 - Resoconto
OGGETTO N. 3049/XVI - D.L. n. 130: "Disposizioni in materia
di disciplina e gestione delle tasse automobilistiche regionali".
(Ritiro di un ordine del giorno).
Bertin (Presidente) -
Punto n. 3.01. Il D.L. n. 130 è
composto da 14 articoli. Sono stati depositati due emendamenti del
gruppo Lega e un ordine del giorno sempre del gruppo della Lega. Il
relatore è il Presidente della II Commissione, Consigliere
Malacrinò, che si è prenotato e a cui passo la parola.
Malacrinò (FP-PD) -
Con il presente disegno di legge il
legislatore regionale procede alla revisione delle disposizioni di
cui al titolo II della legge regionale 15 aprile 2008 n. 9, con la
quale sono state definite le modalità gestionali delle tasse
automobilistiche in attuazione del decreto legislativo 28 gennaio
2008 n. 13 e dell'articolo 5 comma 2 del decreto legislativo 20
novembre 2017 n. 184, che ha ampliato la potestà legislativa della
Regione in materia di tasse automobilistiche, estendendola anche
alla disciplina del tributo stesso entro i limiti massimi di
manovrabilità previsti dalla legislazione statale.
La necessità di rivedere tale disciplina deriva, inoltre, dal
mutamento delle regole riguardo anche la modalità di riscossione
del tributo, per effetto dell'introduzione dell'obbligo, posto in
capo alle pubbliche amministrazioni, d'incassare tutte le entrate
tramite la piattaforma "PagoPA".
La nuova disciplina si applica a far data dal primo gennaio
2024.
Il presente disegno di legge si compone di 14 articoli.
L'articolo 1 enuncia l'oggetto e le finalità del presente
disegno di legge e richiama le norme d'attuazione ai sensi delle
quali sono disciplinate l'applicazione del tributo e la sua
gestione.
L'articolo 2 disciplina la misura delle tasse automobilistiche
per la quantificazione dell'importo dovuto.
L'articolo 3 definisce i contenuti e le modalità di gestione
dell'archivio regionale delle tasse automobilistiche.
L'articolo 4 rivede, rispetto alla normativa attualmente
vigente, le modalità d'incasso delle tasse automobilistiche e, come
previsto dal legislatore statale, la riscossione della tassa
automobilistica avviene tramite la piattaforma d'incasso
PagoPA.
L'articolo 5 disciplina gli aspetti organizzativi per la
gestione regionale delle tasse automobilistiche, della quale è
responsabile la struttura regionale competente in materia di
tributi.
Gli articoli 6 e 7 riguardano rispettivamente l'accertamento e
il recupero delle tasse non regolarmente pagate dai contribuenti,
attività fondamentali che caratterizzano la gestione di qualunque
tributo, precisando alcuni aspetti organizzativi di tali attività,
che saranno svolte dalla competente struttura regionale con la
collaborazione dei soggetti terzi incaricati.
L'articolo 8 rinvia alla disciplina statale l'applicazione delle
sanzioni e introduce il principio secondo cui, qualora il mancato o
non corretto adempimento fiscale sia da imputare a errori, non si
procede alle relative sanzioni.
L'articolo 9 disciplina i casi di esenzione del pagamento del
tributo e i relativi adempimenti, nonché l'estensione
dell'agevolazione riconosciuta dalla normativa statale a favore dei
veicoli storici iscritti negli appositi registri.
L'articolo 10 disciplina il rimborso della tassa automobilistica
non dovuta.
L'articolo 11 disciplina l'interruzione dell'obbligo di
pagamento per i soggetti autorizzati al commercio dei veicoli.
L'articolo 12 introduce una norma che permette di mantenere
aggiornati i dati contenuti nell'archivio nazionale cancellando da
esso e dal PRA i veicoli per i quali si verificano determinate
condizioni.
L'articolo 13 reca "Disposizioni transitorie e abrogazioni",
demandando ad una deliberazione della Giunta regionale la
definizione di ogni altro aspetto o adempimento utile ai fini
dell'applicazione del presente disegno di legge.
L'articolo 14 reca "Disposizioni finanziarie".
La II Commissione consiliare permanente ha preso in esame il
disegno di legge n. 130 concernente "Disposizioni in materia di
disciplina e gestione delle tasse automobilistiche regionali" e ha
espresso all'unanimità parere favorevole.
Presidente -
La discussione generale sul disegno di legge
è aperta. I Consiglieri che vogliono intervenire in discussione
generale sono pregati di prenotarsi. Consigliere Aggravi, a lei la
parola.
Aggravi (RV) -
Soltanto per una breve rappresentazione di
quello che è stato il nostro contributo in Commissione; ringrazio
il relatore per aver presentato i contenuti di questo disegno di
legge più tecnico che sostanziale.
All'interno del confronto che c'è stato in II Commissione, il
gruppo di Rassemblement Valdôtain ha voluto ricordare un passaggio
già fatto in quest'aula tramite un'iniziativa in un precedente
Consiglio: al di là del contenuto tecnico e del fatto che avrà il
nostro voto favorevole, abbiamo voluto sottolineare quella che è un
po' una stortura, a nostro avviso, relativamente all'utilizzo del
metodo di pagamento di PagoPA, nel senso che sicuramente bisogna
rispettare la normativa, ma giustamente noi vogliamo rappresentare
qual è la nostra posizione. Laddove un metodo di pagamento è
obbligato, a nostro giudizio sarebbe più corretto che la
manifestazione di quella possibilità di pagamento si potesse fare
con qualsiasi tipo di strumento possibile, ma per un motivo molto
semplice: se il metodo di pagamento è obbligato, non si vede perché
ci debba essere anche una commissione obbligata.
Questa però è la normativa, questa ce la dice anche lunga magari
su delle prospettive che il legislatore, non questo ma quello
nazionale e internazionale, dà sull'utilizzo anche soprattutto
degli strumenti digitali che dovrebbero semplificare e dovrebbero
costare meno, poi sappiamo benissimo che non di soli servizi ma
anche di commissioni vivono gli intermediari, però e giustamente è
una commissione che, se il metodo di pagamento è obbligato, è
ancora più distorsiva rispetto ad altre perché non ho scelta.
Questo è quanto abbiamo voluto rappresentare anche per coerenza
rispetto alla nostra azione politica e questo volevamo
rappresentare all'Aula oggi nell'esame di questo disegno di
legge.
Presidente -
Ci sono altri interventi in discussione
generale? Non vedo richieste d'intervento, pertanto chiudo la
discussione generale. La discussione generale è chiusa. Per il
Governo replica il Presidente della Regione, ne ha facoltà.
Testolin (UV) -
Due brevi considerazioni in funzione
dell'intervento del collega Aggravi che avevamo già analizzato in
sede d'illustrazione della norma all'interno della Commissione
competente.
L'obbligo di utilizzo dei pagamenti tramite PagoPA deriva da una
normativa nazionale alla quale ci siamo adeguati e sulla quale sono
state fornite informazioni in merito alla dinamica degli aspetti
commissionali, che avrebbe dovuto trovare una risposta nei
meccanismi commerciali che dovrebbero mettere in competizione uno
con un altro strumento, quindi privilegiare quello più
economicamente vantaggioso, da un punto di vista della scelta
dell'utente, così come avviene in altri contesti e così come per
esempio era stato fatto per il costo delle ricariche telefoniche; è
vero che trattasi di situazione leggermente diversa, ma nel tempo,
grazie anche alle iniziative delle associazioni dei consumatori e
quant'altro, questo tipo di commissione è andata fortunatamente a
scemare.
Si attendeva che la concorrenza potesse abbassare i prezzi: per
certi versi c'è una distinzione e non c'è ancora una gratuità, e di
questo ne prendiamo atto.
Per il resto, laddove era possibile, sono state eliminate tutta
una serie d'incombenze anche amministrative che molte volte costano
addirittura di più di quello che magari sono minime tasse, ad
esempio quella nei confronti dei commercianti di auto, che veniva
richiamata e prevista, per cui di suo è un provvedimento che
tendenzialmente cerca di dare delle risposte laddove è possibile,
prendendo ovviamente atto che non tutte dipendono dalla volontà del
legislatore regionale.
Presidente -
Ricordo che è stato depositato un ordine del
giorno su questo disegno di legge. Possiamo passare all'ordine del
giorno? Qualcuno intende illustrare l'ordine del giorno depositato?
Consigliere Manfrin, a lei la parola.
Manfrin (LEGA VDA) -
Quest'ordine del giorno arriva sulla
scorta di un'iniziativa che il gruppo Lega aveva già presentato
rispetto alla possibilità di estensione dell'esenzione al pagamento
del bollo auto per le persone con disabilità.
Nelle occasioni in cui abbiamo presentato un'interpellanza a
questo Governo, , visti i piccoli numeri e vista una sostanziale
iniquità in alcuni casi delle attuali disposizioni, avevamo
sostanzialmente evidenziato la possibilità di provare a verificare
la possibilità di estensione dell'esenzione, perché attualmente la
normativa che c'è, sia a livello nazionale sia a livello locale,
prevede di poter escludere dal pagamento del bollo soltanto le
automobili di proprietà di persone con disabilità che hanno avuto
un adattamento strutturale per poter supportare la persona con
disabilità, quindi quelle automobili e quei veicoli che hanno avuto
quest'adattamento rientrano nella casistica di esenzione.
Tutte le altre fattispecie invece non vi ricadono, ma dobbiamo
anche comprendere che ci sono persone che non riescono o non
vogliono adattare un mezzo per potersi spostare, ma usufruiscono di
questo mezzo per i propri spostamenti necessari e magari hanno
anche il supporto di un congiunto che li sostiene.
Da questo punto di vista riteniamo che sia importante provare a
verificare la possibilità -riguardo a questa possibilità, c'è anche
la questione dei piccoli numeri, che era quello che dicevamo prima:
in una regione come la nostra, in cui sono molto poche le
concessioni di esenzione fatte alle persone con disabilità - e
quindi verificare la possibilità che si possa ampliare questa
fattispecie, considerando anche che dai dati forniti in aula, circa
il 50% delle richieste di esenzione era stato rifiutato (se non
ricordo male, o era il 60 e 40 o 50 e 50, ma più o meno le
percentuali erano queste), in questa direzione riteniamo che sia
assolutamente giusto e importante dare un segnale d'attenzione e di
ascolto verso quelle persone con disabilità che effettivamente
hanno questa necessità, magari non sono direttamente proprietari
dei mezzi ma i mezzi li utilizzano, e riteniamo sia un segnale di
civiltà garantire, magari con un minor aggravio di costi, la
possibilità di spostarsi alle persone con disabilità,.
Con quest'ordine del giorno, impegniamo il Governo regionale a
verificare, di concerto con il gruppo interistituzionale per la
disabilità, la possibilità di estendere l'esenzione del bollo auto
anche senza requisito dell'adattamento del veicolo per i casi
evidenziati, cioè quelli che abbiamo elencato nel testo dell'ordine
del giorno, anche sulla scorta della valutazione del numero di
persone disabili rientranti in tale casistica sul territorio
regionale.
Presidente -
Per il Governo, il Presidente della
Regione.
Testolin (UV) -
Sull'argomento, come sottolineato nella
presentazione dell'ordine del giorno, il collega era già
intervenuto con la presentazione di un'interpellanza, alla quale si
era risposto, elencando tutti i dati di riferimento che
evidentemente vanno a intercettare questo tipo di situazione
rispetto alla disabilità; una situazione particolare all'interno di
tutto l'universo della disabilità che ha delle agevolazioni per
quanto riguarda la tassa bollo, nel momento in cui ci siano degli
adattamenti, per cui l'esenzione della tassa bollo va a rifondere
per certi versi una spesa che ha dovuto essere operata dalla
famiglia per la sistemazione dell'automezzo.
In questo contesto particolare, al netto delle richieste, era
stata enunciata - vado a memoria - anche tutta una serie di dati di
potenziali richiedenti, che assumeva un valore molto più importante
rispetto a quelli che erano in realtà i numeri esplicitanti una
richiesta specifica.
Al netto di questo però la tipologia della richiesta in questo
momento non è di per sé accoglibile in funzione di una normativa
nazionale che non prevede questo tipo di agevolazione, per cui noi
chiederemmo il ritiro di quest'istanza, assumendoci comunque
l'onere e l'impegno di fare gli eventuali approfondimenti che
possono ancora essere sviluppati da parte dei nostri uffici per
capire se ci sia una possibilità di trovare una soluzione comunque
nel rispetto delle normative nazionali di riferimento.
Se così non fosse, procederemmo comunque a questa verifica
astenendoci però dal votare quest'iniziativa.
Presidente -
Consigliere Manfrin, ne ha facoltà.
Manfrin (LEGA VDA) -
Rispetto alla risposta, accolgo con
favore l'esperimento di una verifica rispetto alla possibilità di
estendere; questo significa che in ogni caso, ma mi corregga se
sbaglio, se venisse evidenziata la possibilità di poterlo
estendere, questa sarebbe la direzione che prenderebbe questo
Governo. Giusto? Bene.
Se la possibilità fosse evidenziata, la direzione sarebbe quella
d'intraprendere questo tipo di strada.
Rispetto a questo, diciamo che tendenzialmente, da quello che
abbiamo visto, nell'articolato vengono inserite tutta una serie di
categorie, ad esempio sull'articolo 9, "Esenzioni agevolazioni",
c'è un comma 1 dove ci sono già le esenzioni previste a livello
nazionale, poi c'è un comma 2 dove viene prevista tutta un'altra
serie di esenzioni, quindi c'è una parte statale di esenzioni e poi
c'è una parte regionale di esenzioni.
A fronte di questo, è evidente che la possibilità di andare a
operare ulteriori esenzioni è sicuramente possibile, questo è
previsto anche rispetto a quello che l'Agenzia delle Entrate stessa
pubblica; l'abbiamo messo nel testo di quest'ordine del giorno,
dove c'è scritto che la possibilità di ampliare le categorie o le
fattispecie di esenzione è evidenziata.
Certi della possibilità di poterla estendere, come segno
d'accoglimento rispetto alla presa in carico della questione,
ritiriamo di buon grado l'ordine del giorno, dandoci però
appuntamento, spero a breve, magari nel nuovo anno, per una
verifica puntuale di quelli che saranno gli approfondimenti fatti
per evidenziare se vi sia e quali siano le categorie a cui poter
estendere - categorie di persone con disabilità - l'esenzione, per
poter facilitare ulteriormente la vita alle persone con
disabilità.
Presidente -
L'ordine del giorno è ritirato. Passiamo
all'analisi dell'articolato della legge.
Iniziamo con l'articolo n. 1. Qualcuno vuole intervenire su
quest'articolo? Non vedo richieste d'intervento, mettiamo in
votazione l'articolo n. 1 della legge. La votazione è aperta. La
votazione è chiusa.
Presenti, votanti e favorevoli: 34
L'articolo n. 1 è approvato all'unanimità.
Stesso risultato per l'articolo n. 2, n. 3, n. 4, n. 5, n. 6, n.
7 e n. 8.
Articolo n. 9, la parola al consigliere Distort per
l'illustrazione.
Distort (LEGA VDA) -
Accettiamo a priori il fatto che ci
sia un'adesione completa di tutta l'Aula a quest'emendamento - che
comunque espongo, concepito dal collega Sammaritani, oggi assente,
e a cui va il merito - dando lettura della relazione allegata
all'emendamento che, preciso e ribadisco, rientra negli obiettivi e
nello spirito della tutela dei beni storici.
L'articolo n. 9 del disegno di legge n. 130/23 prevede esenzioni
e agevolazioni in materia di tasse automobilistiche per quanto
riguarda i veicoli con epoca di costruzione superiore ai 20
anni.
Lo scopo di tale agevolazione è soprattutto quello di favorire
la conservazione di un patrimonio automobilistico e motociclistico
che, anche alla luce delle nuove tecnologie delle politiche
ambientali, probabilmente andrà a scomparire nel volgere di pochi
decenni, chiaramente con soddisfazione per un discorso di tutela
ambientale, ma parallelamente rendiamoci conto di che cosa
significa il valore di conservazione e di tutela di un bene
storico.
L'intento degli emendamenti proposti in linea con analoghi
provvedimenti presi da altre Regioni italiane è quello
d'incentivare ulteriormente e agevolare la cura e la conservazione
di questo patrimonio storico, costituito da veicoli, automobili e
motocicli di particolare e riconosciuta rilevanza storica, questo è
un dato essenziale; veicoli, questi, il cui numero nella nostra
regione è molto limitato, e questo rassicura l'aspetto ambientale,
e la cui circolazione è quasi sempre saltuaria, ma i cui costi di
gestione e di conservazione sono molto onerosi per i
proprietari.
Do lettura dell'emendamento che si compone di due commi:
all'articolo 9 viene introdotto il comma 10bis: "Sono totalmente
esentati dal pagamento delle tasse automobilistiche di proprietà e
di circolazione i veicoli e i motoveicoli, esclusi quelli adibiti a
uso professionale, a decorrere dall'anno in cui si compie il
30esimo anno dalla loro costruzione. Salvo prova contraria, i
veicoli di cui al primo periodo si considerano costruiti nell'anno
di prima immatricolazione in Italia o in altro Stato".
Secondo comma, all'articolo 9 viene introdotto il comma 10ter:
"Gli autoveicoli e i motoveicoli d'interesse storico e
collezionistico, con anzianità di immatricolazione compresa tra i
20 e i 29 anni - se in possesso del certificato di rilevanza
storica di cui all'articolo 4 del decreto del Ministro delle
infrastrutture e dei trasporti, 17 dicembre 2009, pubblicato nel
supplemento ordinario della Gazzetta Ufficiale n. 65 del 19 marzo
2010, rilasciato dagli enti di cui al comma 4 dell'articolo 60 del
Codice della Strada di cui al decreto legislativo 30 aprile 1992 n.
285, e qualora tale riconoscimento di storicità sia riportato sulla
carta di circolazione - sono totalmente esentati dal pagamento
delle tasse automobilistiche di proprietà e di circolazione".
Ringrazio per l'attenzione.
Presidente -
Consigliere Distort, come lei sa
quest'emendamento non ha avuto parere favorevole da parte del
Dipartimento delle finanze in quanto comporta delle minori entrate
e non sono identificate le coperture finanziarie, pertanto non sono
messe in votazione ma restano a verbale.
Ha chiesto la parola il Presidente della Regione, ne ha
facoltà.
Testolin (UV) -
Solo per una rapidissima puntualizzazione
rispetto a quest'emendamento e per completezza d'informazione:
attualmente esiste un'agevolazione - che penso che i proponenti
l'emendamento conoscano e conoscessero - che prevede un
abbattimento del costo della tassa automobilistica a 25 euro
all'anno per le fattispecie che sono state riconsiderate
nell'emendamento stesso. Era solo per dare contezza di cosa stiamo
parlando.
Presidente -
Gli emendamenti non sono messi in votazione.
Votiamo l'articolo n. 9. La votazione è aperta. La votazione è
chiusa.
Presenti, votanti e favorevoli: 34
L'articolo n. 9 è approvato all'unanimità.
Stesso risultato per l'articolo n. 10, 11, 12, 13 e 14. Mettiamo
ora in votazione, se non vi sono interventi, la legge nel suo
insieme. La votazione è aperta. La votazione è chiusa.
Presenti, votanti e favorevoli: 34
Il disegno di legge è approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK