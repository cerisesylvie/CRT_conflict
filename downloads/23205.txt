Consiglio Regionale della Valle d'Aosta - Oggetto del Consiglio n. 2425 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2425 del 24 gennaio 2007 - Resoconto
OGGETTO N. 2425/XII - Collocazione definitiva della sede
dell'Institut agricole régional. (Interrogazione)
Interrogazione
Preso atto della delibera di Giunta regionale n. 3150 del
2006, con cui si revoca l'appalto integrato e l'aggiudicazione
provvisoria relativa ai lavori di ampliamento e ristrutturazione
dello stabile sede dell'Institut Agricole Régional, (IAR) nella
Città di Aosta, per cui era previsto un importo complessivo di
spesa di 26.762.337,47 euro;
Ricordato che era stata aperta una trattativa con l'ordine
religioso dei Canonici del Gran San Bernardo, proprietari della
"Fèrme" e dei terreni agricoli in Loc. Mont Fleury, nella Città di
Aosta, al fine della loro acquisizione da parte
dell'Amministrazione regionale, a titolo oneroso e con mantenimento
del vincolo agricolo di destinazione d'uso;
Evidenziata la necessità di prevedere con chiarezza la
collocazione definitiva della sede dell'Institut Agricole, sia per
ciò che concerne gli edifici prettamente scolastici, sia per quanto
riguarda i laboratori e tutti gli altri locali strumentali
necessari alle attività pratiche dell'Institut, nonché per ciò che
riguarda la parte collegiale e di ospitalità per gli studenti fuori
sede;
Considerato inoltre che questo blocco dell'ampliamento
dell'IAR potrebbe comportare già dal prossimo anno scolastico una
riduzione dei posti disponibili per gli studenti;
i sottoscritti Cnsiglieri regionali
Interrogano
l'Assessore competente per conoscere:
1) a che punto siano le trattative per l'acquisizione dei
terreni e degli stabili in Reg. Mont Fleury dall'attuale
proprietà;
2) quali siano i siti, nella Città di Aosta, eventualmente
presi in considerazione per la futura sede dello IAR e quale sia la
loro attuale destinazione nel Piano Regolatore Generale della Città
di Aosta;
3) quali siano i provvedimenti messi in atto
dall'Amministrazione regionale o dal Consiglio di amministrazione
dello IAR al fine di garantire, in questa fase transitoria, almeno
i livelli attuali dell'offerta formativa.
F.to: Sandri - Fontana Carmela - Ferraris
Presidente
- La parola al Presidente della Regione,
Caveri.
Caveri (UV)
- Rispondo punto per punto e per la semplice
ragione che, trattandosi di argomenti inter-assessorili, per
evitare che diversi Assessori rispondessero sul punto, rispondo io
da solo per l'insieme dei colleghi.
Punto primo:
"a che punto siano le trattative per
l'acquisizione dei terreni e degli stabili..."
, a suo tempo
avevamo incontrato i canonici del Gran San Bernardo per verificare
l'eventuale disponibilità loro alla cessione di tutti i beni
dell'Ordine che si trovano nella città di Aosta. In realtà,
all'epoca, questa acquisizione, che sarebbe potuta avvenire
attraverso dei fondi a disposizione dell'"Institut agricole", non
si è realizzata per una scelta di non vendere da parte dei
canonici. Sappiamo che oggi i canonici sono di nuovo in una fase di
riflessione sulla possibilità di vendere, ma il capitolo si riunirà
nel mese di aprile e solo dopo aprile sapremo se esista o meno la
volontà di una vendita. Attualmente non abbiamo nessun tipo di
trattativa, se non dei vaghi "pourparlers" che erano stati
bruscamente interrotti dal diniego a proseguire la trattativa.
Il punto n. 2 riguarda quali siano i siti presi in
considerazione per l'"Institut agricole"; l'unico luogo che si
presterebbe, anche sotto il profilo del piano regolatore, anche per
i vantaggi di cubatura derivanti dalla particolarità del sito, è
l'ex Centrale del latte, ma attualmente siamo in una fase
preliminare, verificheremo. Come il Consigliere Sandri sa bene, lì
avremmo dovuto "ab origine" realizzare una parte dell'Università e
con l'ultima finanziaria abbiamo preso atto della rinuncia che è
avvenuta, quindi avremo occasione di discuterne. Questa decisione
dovrà essere assunta in questa specie di commissione tecnica che
vede protagonisti gli Assessori Viérin e Cerise, che devono
occuparsi dei problemi strutturali di tutte le scuole della città
di Aosta.
Per quanto riguarda il punto n. 3, il blocco dell'ampliamento
dello stabile attualmente utilizzato dall'"Institut agricole",
nonché la decisione di collocare in un'altra sede l'Istituto
stesso, come aveva sempre chiesto la fondazione, non comporteranno
nei prossimi anni una riduzione del numero di posti disponibili per
gli studenti. La scuola e il collegio rimarranno, fino al
trasferimento in nuova sede, nello stabile attuale. Tale
sistemazione, seppur non più rispondente alle nuove esigenze della
scuola, il corso di studi è passato da 3 a 5 anni con conseguente
notevole aumento del numero degli alunni, consente tuttavia e in
una fase transitoria di garantire i livelli attuali dell'offerta
formativa. Dal prossimo anno inoltre l'"Institut" potrà utilizzare
anche i locali dell'edificio in passato occupato dall'ex cantina di
vinificazione. Tale edificio, che secondo il piano di
ristrutturazione dello stabile sede dell'"Institut", sarebbe stato
demolito, verrà invece adeguato e messo in parte a disposizione
della scuola e del collegio, che potranno fruire di spazi
aggiuntivi fermo restando gli attuali 90 posti disponibili per il
pernottamento degli alunni convittori.
Si dà atto che dalle ore 9,38 presiede il Vicepresidente
Lanièce.
Presidente
- La parola al Consigliere Sandri.
Sandri (GV-DS-PSE)
- Ringrazio il presidente Caveri per
le informazioni che ci ha voluto dare e che ci sono utili per
proseguire nell'analisi e nella valutazione di questo delicato
problema.
Tre piccole considerazioni a commento di quanto è stato detto.
Intanto una piccola considerazione un po' di delusione sulla
gestione delle trattative. La gestione delle trattative viene
sempre fatta da 2 soggetti, naturalmente scaricare tutta la non
volontà sull'altro soggetto credo non sia una buona posizione
psicologica da tenere. Ritengo che si debba andare a vedere se non
vi siano state delle rigidità, dei modi comportamentali non
sufficientemente attenti anche da parte nostra, per cui invito il
Presidente, dopo le decisioni che il capitolo dei canonici assumerà
nel mese di aprile, a rivedere la strategia con cui approcciare i
canonici, perché ho l'impressione che forse ci voglia una strategia
più raffinata di quanto non sia stata portata avanti finora. Sono
delle valutazioni che lascio alla sua attenzione.
Sulla questione della Centrale del latte qui vi è una delusione
più forte perché mi dispiace che si semplifichi questa questione
dicendo che alle scuole della città di Aosta ci pensano gli
Assessori Cerise e Pastoret, credo che qui vi siano almeno altri 2
soggetti che sarebbero interessati alla questione: uno è la città
di Aosta, che non sarebbe male che si trattasse un po' meglio;
l'altro è il Consiglio regionale, che meriterebbe di essere
coinvolto in quanto siamo di fronte a una scelta strategica molto
importante. Negli ultimi anni l'"Institut agricole" ha cambiato
profondamente il suo ruolo, non è più una scuola professionale di 3
anni che aiuta ad acquisire una serie di professionalità, che poi
vengono spese in agricoltura; credo che solo l'1-il 2% degli
studenti che usciranno nei prossimi anni, alla fine del
quinquennio, andrà a svolgere quel tipo di professionalità per cui
è stato formato, la stragrande maggioranza farà il diplomato come
tutti gli altri diplomati. L'"Institut agricole" allora deve a
questo punto rientrare nei ragionamenti sul polo delle scuole
superiori a pieno titolo, come tutte le altre scuole medie
superiori della Valle d'Aosta e anche dal punto di vista
strutturale deve essere inserito in quel polo e deve essere
collegato alle scelte che si faranno in quel polo.
Un altro discorso è il problema dei convittori, ma a questo
punto non si possono fare differenze fra i convittori
dell'"Institut agricole", piuttosto che i convittori del Convitto
"Federico Chabod" o di altre strutture che offrono questo tipo di
servizio. All'interno del polo bisognerà prevedere uno spazio
convittori che serva a tutti.
Mi auguro, come ottimisticamente il Presidente ha detto, che vi
sia spazio per garantire l'offerta formativa anche utilizzando le
cantine dismesse - questa è una notizia nuova, mi sembra positiva
-, vigileremo a che non si vada a ridurre l'offerta formativa,
perché questo sarebbe grave in quanto l'offerta formativa in Valle
d'Aosta a livello delle scuole medie superiori è al limite della
sufficienza, in termini anche quantitativi, e credo che
ulteriormente scendere sotto questi livelli sarebbe un danno per
tutta la nostra Comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK