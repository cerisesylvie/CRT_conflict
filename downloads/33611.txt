Consiglio Regionale della Valle d'Aosta - Oggetto del Consiglio n. 1724 del 6 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1724 del 6 aprile 2011 - Resoconto
OGGETTO N. 1724/XIII - Interpellanza: "Mancato rinnovo delle
convenzioni tra AREA VdA e i centri di assistenza agricola per
l'elaborazione delle domande di ammissione ai benefici
comunitari".
Interpellanza
Preso atto del contenuto delle lettere recapitate in queste
ultime settimane attraverso cui gli iscritti all'anagrafe delle
aziende agricole sono stati informati dai C.A.A. e da AREA VdA
della procedura di raccolta delle domande relative all'indennità
compensativa e ai pagamenti agroambientali per l'annualità
2011;
Appreso che gli agricoltori che hanno la necessità di
modificare, anche solo in parte, i dati relativi al proprio
fascicolo aziendale devono obbligatoriamente rivolgersi ai C.A.A. e
che questi ultimi, adducendo come scusante il mancato rinnovo delle
convenzioni con la Regione, richiedono il versamento di una somma
di una certa consistenza;
Richiamata la legge regionale 26 aprile 2007, n. 7,
istitutiva dell'Agenzia regionale per le erogazioni in agricoltura
della Regione autonoma Valle d'Aosta/Vallée d'Aoste (AREA
VdA);
i sottoscritti Consiglieri regionali
Interpellano
l'Assessore competente per sapere:
1) per quali ragioni non sono state rinnovate le convenzioni
in essere tra AREA VdA e i Centri di assistenza agricola (C.A.A.)
per l'elaborazione delle domande di ammissione ai benefici
comunitari previsti dal Programma di sviluppo rurale
2007/2013;
2) a che titolo i C.A.A. sono autorizzati a detenere i
fascicoli aziendali e accedere alle banche dati nazionale e
regionale, se non esistono convenzioni attive né con AREA VdA né
con la Regione;
3) per quale motivo non si è ricondotta l'intera procedura di
raccolta e istruttoria delle domande agli uffici di AREA VdA,
agenzia dotata di personale e di mezzi per tali mansioni e per il
cui mantenimento la Regione spende ogni anno più di un milione di
euro, atteso che ciò avrebbe anche ridotto i disagi e le spese a
carico degli agricoltori.
F.to: Chatrian - Patrizia Morelli
Presidente
- La parola al Vice-presidente Chatrian.
Chatrian (ALPE)
- Grazie Presidente.
L'obiettivo è quello principalmente di fare chiarezza e di
sapere quali sono le motivazioni che hanno portato l'Assessorato e
l'AREA VdA a fare queste scelte. Per inquadrare l'argomento è
necessario puntualizzare che il 15 aprile 2011 scadono i termini
per presentare le domande di premio dell'ex verde agricolo per la
campagna o l'annualità 2011, indennità compensative, pagamento
agroambientale, benessere animale e relativo premio unico.
Purtroppo non abbiamo notizie sull'annualità 2010 e neanche
sull'annualità 2009 e un mese e mezzo fa, ci era stato esplicitato
che, entro fine aprile 2009, sarebbe stato quanto meno erogato, ma
vado oltre. Detto questo, la legge regionale n. 7/2007 dà la
possibilità all'AREA di stipulare apposite convenzioni con i centri
autorizzati di assistenza agricola per l'espletamento dell'attività
di cui all'articolo 3 bis, decreto legislativo n. 165/1999. Gli
organismi pagatori possono, con apposita convenzione incaricare i
centri autorizzati di assistenza agricola di cui al comma 2 ad
effettuare, l'istruttoria delle pratiche per conto dei propri
utenti e sulla base di specifico mandato scritto, ossia tramite
convenzione o stipula di convenzione.
Parto proprio da qui: con la nostra iniziativa vorremmo
conoscere per quali ragioni non sono state rinnovate le convenzioni
in essere fra AREA VdA e i centri di assistenza agricola per
l'elaborazione delle domande di ammissione ai benefici per
l'annualità 2011, a che titolo ad oggi ancora sono autorizzati a
detenere i fascicoli se a monte non c'è una convenzione e la terza
domanda, forse quella che riassume...è proprio per fare chiarezza e
per conoscere, non è che si predilige un percorso piuttosto che un
altro, ma è per conoscere nel dettaglio quali sono le scelte a
monte. Ho apprezzato gli interventi dei colleghi nel pomeriggio
quando si parlava di dare delle risposte ai problemi quotidiani, di
fare meno chiacchiere, ma di andare al sodo, adesso andiamo al sodo
e la nostra iniziativa è di entrare direttamente nel sodo. Mi
dispiace che lei, Presidente, esca, perché mi piacerebbe su questi
problemi andare al sodo e dare qualche risposta, perché no?,
diretta e sburocratizzata e un po' più semplice. Andiamo quindi
nella direzione che lei oggi ha auspicato, ma è tre anni che sta
auspicando questa direzione e non vediamo grandi alzamenti di
asticelle sulla sburocratizzazione, soprattutto in questo
Assessorato. Magari con l'allargamento di questa maggioranza anche
il settore zootecnico beneficerà di questa modifica e di questa
sburocratizzazione, Assessore, sentiremo le sue risposte. Ripeto:
al punto n. 3 si va a chiedere quali sono le motivazioni che hanno
portato a fare queste scelte nella filiera totale, dalla domanda di
istruttoria alla chiusura del fascicolo, per andare nel senso di
fare chiarezza e soprattutto di semplificare. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Allo scopo di chiarire sia i ruoli che l'oggetto delle
convenzioni che sono state citate, è opportuno rispondere a questa
interpellanza. Al fine di chiarire i tratti fondamentali della
questione, occorre preliminarmente ricordare che ogni agricoltore
dà mandato ad un CAA (centro di assistenza agricola) per la tenuta
e l'aggiornamento del fascicolo aziendale e per la presentazione
delle domande di indennità compensativa, agroambiente e benessere
animale. Tale mandato è esclusivo e va revocato entro il 31 ottobre
dell'anno precedente alla campagna, esso è sancito da una norma
condivisa fra AGEA e i CAA nazionali.
Per quanto richiesto al punto n. 1, la convenzione in oggetto
non era, né poteva essere finalizzata all'elaborazione delle
domande di ammissione ai benefici comunitari. Tale funzione è
istituzionalmente demandata ai CAA, insieme con l'aggiornamento del
fascicolo in base a quanto convenuto dai CAA nazionali con AGEA.
L'elaborazione delle domande non è stata quindi oggetto della
convenzione, ciò risulterebbe altresì non legittimo ai sensi delle
procedure previste a livello comunitario. La convenzione ratificava
invece la fornitura dei dati aziendali necessari all'aggiornamento
della banca dati regionali, quindi - è questo il tratto fondante -
veniva remunerato ai CAA il surplus di lavoro che la fornitura di
tali dati comportava e che si è conclusa proficuamente, ma non
certo la normale attività svolta dal CAA al quale ogni agricoltore
aderisce tramite il tesseramento.
In relazione al secondo punto, i CAA sono gli unici enti
incaricati per mandato dell'agricoltore a detenere il fascicolo
aziendale aggiornandolo attraverso l'implementazione a portale
della relativa banca dati sul sistema SIAR. Accanto a questa
attività di aggiornamento e di caricamento i CAA detengono il
materiale cartaceo a supporto delle varie parti in cui il fascicolo
si compone: parte anagrafica, dati particellari, domande, contratti
di affitto, contratti fieno letame, documentazione accessoria,
quindi sono la Regione e AREA VdA che accedono al fascicolo con
semplice consultazione e non il contrario, come richiesto nel
secondo punto. Per quanto concerne l'accesso alla banca dati
regionale, avviene il contrario: sono i CAA a poter semplicemente
consultare una copia della banca dati SIAR (banca dati regionale)
accessibile tramite il portale regionale
Partout
.
Per quanto attiene al terzo punto, in aggiunta a quanto già
esplicitato e possibilmente chiarito, la paventata possibilità di
AREA VdA di raccogliere le domande risulterebbe anche inopportuna,
infatti non è auspicabile che AREA, in quanto unico ente titolato
all'autorizzazione al pagamento che è il suo ruolo, quindi con
ruolo istruttorio, possa precedentemente raccogliere le domande a
premio. Si verrebbero a creare gravi incomprensioni, se lo stesso
ente che raccoglie le domande dovesse bocciarne per esempio una in
istruttoria. La fase di raccolta richiede infatti un momento di
confronto con l'agricoltore, nonché di consulenza e di appoggio
tecnico, nel rispetto della sua volontà dichiarativa. L'istruttoria
delle domande a cui si fa riferimento nell'interpellanza
costituisce la fase terminale che è di esclusiva competenza di AREA
VdA; questa fase dipende strettamente dalla qualità di compilazione
e di caricamento delle domande sul portale di AGEA. Ad integrazione
di questo terzo punto ricordo che AREA VdA svolge comunque un ruolo
attivo sia nelle fasi di inizio campagna, sia nell'informazione
agli agricoltori, sia ancora nel supporto ai CAA per
l'aggiornamento del fascicolo. Questo è un altro aspetto relativo a
quest'anno: quest'anno è stata introdotta nella fase preparatoria
una nuova procedura esemplificata, sono le domande a cui faceva
riferimento il collega Chatrian, che ha determinato una
significativa riduzione della modulistica inviata all'agricoltore,
nonché risparmi riguardo all'operatività delle strutture, in quanto
veniva richiesto non più di avere un esame di tutta la
documentazione in caso di non variazioni, ma di poter operare solo
le variazioni nel caso in cui un'azienda avesse dovuto modificare
la sua dotazione di terreni aziendali. Chi non aveva modifiche può
confermare la domanda dell'anno precedente e non ha da ricompilare
niente. Vi informo infine che la Regione aveva proposto una
gestione diretta del fascicolo aziendale nel 2011, i CAA hanno
ribadito la propria volontà di continuare a gestire il fascicolo,
ricordando che gli agricoltori, non avendo disdettato il mandato,
avrebbero dovuto anche per il 2011 far riferimento ai CAA di
competenza, perché va fatto entro fine ottobre dell'anno
precedente. Allo stato attuale si stanno valutando percorsi
alternativi per ricondurre, se non totalmente, almeno parzialmente
la procedura di raccolta ed aggiornamento del fascicolo agli uffici
di AREA VdA, oppure in alternativa di proporre un coordinamento a
regia regionale. Spero di aver chiarito il contenuto delle
convenzioni, quella che era stata citata e che non ha nulla a che
vedere con il compito dei CAA...
(interruzione del Vicepresidente Chatrian, fuori
microfono)
...no, le convenzioni hanno una finalità ben precisa.
Président
- La parole au Vice-président Chatrian.
Chatrian (ALPE)
- Grazie Presidente. Per chiarezza - e
chiedo la cortesia anche al Presidente di fare un po' di attenzione
-, ricordo che due anni fa l'Assessore competente ci disse:
"si
tenga peraltro conto che l'attuale impegno finanziario di circa
1.300.000 euro annue è comprensivo della quota che AREA VdA
erogherà a partire dal 2009 ai CAA convenzionati per la gestione
dei fascicoli aziendali e delle altre funzioni delegate"
. Nel
2009 l'azienda andava nei CAA, faceva domanda o di integrazione, o
la classica domanda dei contributi, se era socio e pagava quasi
niente, perché c'era questa convenzione e c'era una convenzione in
essere fra AREA e CAA. Avete approvato giovedì scorso come Governo
regionale la delibera di finanziamento per il 2011 per AREA, sempre
1.300.000 euro, quindi i soldi sono gli stessi, però la differenza
è che l'agricoltore o l'azienda va nei CAA a fare domanda non di
integrazione, la classica domanda e paga. Chi paga? L'agricoltore,
il piccolo agricoltore in questo momento paga 60, 70, 80, 90 euro,
ma la lettera che è stata inviata all'agricoltore è una lettera
inviata da AREA ed è AREA che invita ad andare nei CAA! Di
conseguenza, chi fa domanda non di integrazione, ma la stessa
domanda senza modifiche paga. Io le dico una cosa, Presidente: oggi
abbiamo parlato di sburocratizzazione, di semplificazione, qui c'è
qualcosa che non funziona, nel senso che nel 2009 AREA metteva sul
tavolo 1.300.000 euro con le convenzioni e con i CAA, nel 2011
mettete sul tavolo con la delibera di Giunta sempre 1.300.000 euro,
la differenza è che in questo momento gli agricoltori pagano le
domande. La differenza è sostanziale, chi paga in sintesi è
l'agricoltore, modifiche o non modifiche si paga. Lo stato
dell'arte è questo, la nostra iniziativa andava in quel senso, mi
sembra di avere capito bene o non ho capito bene? Le richieste di
diverse aziende che hanno ricevuto da AREA la comunicazione in cui
si dice che chi non ha modifiche deve presentare domanda -
"la
invitiamo a presentarsi presso il proprio CAA..."
- e paga...ed
è obbligatorio, Assessore! Nel 2009 avevate messo 1.300.000 euro
sul tavolo con le convenzioni e gli agricoltori non pagavano,
adesso mettete di nuovo sul tavolo 1.300.000 per AREA, per il suo
funzionamento, avete deciso - e noi non siamo d'accordo - che AREA
non sarà riconosciuta come organismo pagatore, in sintesi chi paga
sarà comunque l'agricoltore. Tant'è vero che ci dicevate sempre due
anni fa:
"Ricordo solo che questa è una separazione dei ruoli
che è prevista anche in tutte le altre regioni, quindi non è
un'invenzione, ma è perché viene richiesto di distinguere fra il
ruolo di controllati e il ruolo di controllori"
,
d'accordissimo. Nel 2011, annualità 2011, in questo momento le
aziende che fanno domanda pagano...
(interruzione dell'Assessore Isabellon, fuori
microfono)
...ho capito. Io facevo un paragone, i soldi sono gli stessi,
due anni fa avevate messo 1.300.000 euro da una parte, li rimettete
dall'altra, c'è qualcosa che
cloche
. Non ci sono più le
convenzioni con i patronati, alla fine comunque l'agricoltore deve
pagare per poter presentare una domanda senza modifiche. La
ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK