Consiglio Regionale della Valle d'Aosta - Oggetto del Consiglio n. 2799 del 6 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2799 del 6 febbraio 2013 - Resoconto
OGGETTO N. 2799/XIII - Interrogazione: "Proposta di
insediamento di un polo regionale di innovazione tecnologica
nell'area "ex Tecdis" in comune di Châtillon".
Président -
Merci. La parole à l'Assesseur Pastoret.
Pastoret (UV)
- L'interrogazione del Consigliere Caveri
ci riporta allo stabilimento Tecdis, si chiedono una serie di
chiarimenti al riguardo della società Vallée d'Aoste Technology, in
particolare in riferimento ad attività pregresse svolte da alcuni
membri della società in questione. Ripercorrendo brevemente gli
eventi, ricordo che Vallée d'Aoste Structure è in contatto da oltre
un anno con la società Vallée d'Aoste Technology, che il 6 marzo
scorso, nel 2012, ha avanzato alla partecipata regionale una
formale richiesta di disponibilità dell'immobile. Il Consiglio di
amministrazione di Vallée d'Aoste Structure ha esaminato,
approfondito e approvato tale proposta e, in considerazione della
specificità dell'insediamento industriale ex Tecdis, ha deliberato
di concedere alla
NewCo
la disponibilità dell'immobile
tramite un comodato di nove mesi, volto a coprire due delle tre
fasi in cui si articola la proposta di insediamento. L'azienda in
questione ha pure avuto contatti, risalenti anch'essi a diverso
tempo fa, con Finaosta e in seguito, anticipando i tempi
inizialmente ipotizzati, in data 15 novembre 2012 ha trasmesso alla
Regione, a Finaosta e a Vallée d'Aoste Structure una relazione sul
piano di
revamping
del sito, nonché dello sviluppo
successivo del polo di innovazione su un orizzonte di cinque anni,
chiedendo nel contempo di avviare la procedura per pervenire
all'insediamento.
Come sempre avviene a seguito di una proposta di insediamento,
da chiunque essa sia avanzata e in ogni fase, gli uffici
dell'Assessorato, coadiuvati da Finaosta e Vallée d'Aoste
Structure, hanno fatto dei primi approfondimenti sui proponenti e
sull'attività dagli stessi prospettata, li hanno incontrati e, come
è ovvio immaginare, hanno anche assunto una serie di informazioni
relative alle loro attività pregresse, che peraltro da loro non
sono mai state nascoste, considerato anche che è sufficiente
digitare il nome dei proponenti su qualsiasi motore di ricerca per
trovare informazioni al loro riguardo. Evidentemente però
incontrare dei proponenti un'attività non corrisponde a dare
fiducia a priori a chicchessia, bensì a scambiare le informazioni
utili al fine di verificare la possibilità di sviluppi concreti. È
noto poi che gli eventuali insediamenti possono aver luogo solo
dopo l'istruttoria di una
due diligence
, che deve essere
sottoposta alle valutazioni di Finaosta, Vallée d'Aoste Structure e
Assessorato delle attività produttive alla luce di un piano di
insediamento che deve ovviamente presentare le caratteristiche di
affidabilità e tenuta. È in questa fase che oggi ci troviamo ed è
proprio per evitare di correre rischi gravissimi per un'area
strategica per la reindustrializzazione della Valle, e anche per la
particolarità dell'immobile, che la Giunta ha incaricato Finaosta e
Vallée d'Aoste Structure, ognuno per la parte di rispettiva
competenza, a sviluppare contatti diretti con la società in
questione: Vallée d'Aoste Technology, proprio per poter compiere in
maniera approfondita tutte le valutazioni necessarie per giungere
all'eventuale insediamento nell'area ex Tecdis.
La pubblica amministrazione, lo sappiamo tutti, deve basare le
proprie decisioni e la propria azione su atti e, se pure a
conoscenza di quanto rappresentato in forma più o meno completa
dagli organi di stampa, in nessun caso avrebbe potuto non dare
corso ad una formale istanza avanzata da un'impresa e così ha
fatto. Ad oggi, peraltro, la Società Vallée d'Aoste Technology ha
dimostrato nei fatti, in tutte le azioni che ha intrapreso in
relazione all'immobile Tecdis di comportarsi in modo serio,
rispettando tutti gli impegni da lei assunti. In ogni caso, la
valutazione sulla bontà dell'iniziativa e dell'eventuale
insediamento nell'area in questione da parte di Vallée d'Aoste
Technology sarà fatta da Vallée d'Aoste Structure e da Finaosta con
le dovute analisi e attenzioni sulla base dei progetti che saranno
sviluppati negli incontri previsti.
Président
- Pour la réplique, la parole au collègue
Caveri.
Caveri (UVP)
- Assessore Pastoret, si allacci la cintura
di sicurezza, perché io ho l'impressione che non ci sia niente di
peggio alla vigilia delle elezioni di accendere una fabbrica dei
sogni per il riutilizzo tardivo della Tecdis. Si allacci la cintura
di sicurezza perché stupisce che un Governo regionale, dopo un anno
di trattativa con questa società, giunga addirittura ad una
deliberazione di Giunta recentissima, già oggetto di iniziative
ispettive, senza rendersi conto di cosa sia capitato a due dei
medesimi soggetti di questa società in un'operazione del tutto
simile che si è svolta in provincia di Cuneo. Chi è questo
Alessandro Ferrario? Attualmente Direttore generale di
Confartigianato. Chi è quest'altro personaggio già venditore di
auto, che è questo socio Veglia, il quale è stato Vicedirettore di
questa iniziativa fallimentare che si è chiamata Tecnogranda? Come
mai Ferrario è stato solo un anno Direttore di Finpiemonte? Avete
acquisito delle informazioni dalla Regione Piemonte? Avete
acquisito delle informazioni sul perché oggi Tecnogranda versi in
uno stato di gravissimo indebitamento: un milione e mezzo di euro,
che ha portato di fatto alla chiusura di questa struttura, che,
guarda caso, somiglia molto alla medesima struttura che dovrebbe
sorgere nella Tecdis? Qui non si tratta né di delazione, né di
raccontare delle favole: si tratta purtroppo di prendere atto di
un'attività imprenditoriale che era nata con ottimi intenti sotto
l'egida della Fondazione Cassa di risparmio di Cuneo, questa
Tecnogranda in comune di Dronero, e che poi, come dimostra non solo
l'ampia pubblicistica, ma anche tutta una serie di dati ulteriori,
porta oggi ad una situazione purtroppo molto molto grave.
Ci sono su questa vicenda una serie di
rumors
piuttosto
impressionanti. È vero, lei dice, che avete dovuto reagire ad una
richiesta di questo genere, però è anche vero che, se lei mi dice
che è un anno che ci sono stati degli approfondimenti e soprattutto
da parte di alcune partecipate della Regione, c'è da chiedersi come
mai le partecipate della Regione interessate non abbiano ad un
certo punto manifestato queste preoccupazioni, perché, lo ripeto,
basta leggere la storia di Tecnogranda per renderci conto che ci
sono situazioni che hanno portato ad una situazione deficitaria che
sono imbarazzanti: ratei attivi dei progetti, bilanci
fantasmagorici che segnalavano all'inizio dell'attività dei
grandissimi utili, grosso volume di "fuoco" di questa iniziativa,
che poi purtroppo si è spenta in maniera piuttosto imbarazzante,
per cui invito, tenendo conto dell'aspetto strategico di quest'area
industriale - che come dire...già ha avuto una storia abbastanza
travagliata: è stata frutto dell'accordo Seiko-Olivetti, poi
sappiamo dell'attività negli anni dell'ingegner Morezzi giunta fino
a purtroppo conseguenze gravissime e grandissime difficoltà di
riutilizzo dell'immobile -, oggi c'è veramente da chiedersi come
sia possibile che interlocutori che possono essere considerati non
troppo affidabili si affaccino in questa area industriale.
Président
- Point 6 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK