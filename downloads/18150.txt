Consiglio Regionale della Valle d'Aosta - Oggetto del Consiglio n. 1243 del 5 aprile 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula
Oggetto del Consiglio n. 1243 del 5 aprile 2000 - Resoconto
OGGETTO N. 1243/XI Valutazione sulla legge del Piemonte
relativa all'ospitalità turistica in case private.
(Interpellanza)
Interpellanza Venuti a conoscenza del fatto che recentemente
il Consiglio regionale del Piemonte ha approvato una legge che
permette e regolamenta il cosiddetto "bed & breakfast",
soluzione di ospitalità presso case private con acclusa piccola
colazione;
Riscontrato che tale soluzione, normalmente utilizzata nei paesi
nordici, per quanto riguarda il Piemonte, renderà disponibili oltre
15mila posti letto;
Considerato che, per la morfologia e il tipo di turismo che
viene accolto in Valle d’Aosta, tale metodologia di
ospitalità potrebbe completare l’attuale offerta
ricettiva e residenziale creando potenzialmente ulteriori posti di
lavoro;
Considerata altresì che, per i costi che sono previsti per
adottare tale soluzione, questa potrebbe presentare numerosi
vantaggi per aumentare le presenze turistiche in Valle
d’Aosta, senza eccessivi costi da sostenere per la
pubblica Amministrazione, favorendo un turismo alternativo in
quelle aree che sono scarsamente dotate di strutture ricettive
tradizionali;
Richiamata inoltre l’iniziativa organizzata dal
Dipartimento Politiche del lavoro dell’Agenzia
regionale del lavoro, denominata "Chambres d’Hôtes",
rivolta alla creazione di imprese femminili nel settore turistico,
iniziativa che prevedeva lo "start up" entro l’anno
2000;
I sottoscritti Consiglieri regionali
Interpellano
la Giunta regionale per conoscere:
1) se è a conoscenza dell’approvazione e dei
contenuti della suddetta legge della Regione Piemonte e in caso di
risposta affermativa quali sono le considerazioni in merito a tale
normativa in riferimento alla realtà valdostana;
2) quante sono le persone interessate dal progetto organizzato
dal Dipartimento Politiche del lavoro dell’Agenzia
regionale del lavoro, denominato "Chambres d’Hôtes",
rivolta alla creazione di imprese femminili nel settore turistico,
e in che fase attuativa si trova questo progetto.
F.to: Lanièce - Comé
Président
La parole au Conseiller Lanièce.
Lanièce (Aut)
Sarà perché il vicino Piemonte, in
particolare la città di Torino, saranno luogo delle Olimpiadi
invernali del 2006, ma è evidente che da un anno a questa parte il
settore turistico piemontese sta impegnandosi molto sia dal punto
di vista dell'immagine, sia dal punto di vista dell'offerta
extralberghiera, vera innovazione di un settore che sempre più ha
bisogno di esprimersi su nuove e stuzzicanti idee da proporre alla
clientela.
L'ultima iniziativa in ordine di tempo è stata la nuova
normativa che il Consiglio regionale del Piemonte ha approvato
recentemente, una legge che permette e regolamenta il cosiddetto
"bed & breakfast", una soluzione di ospitalità presso case
private con la piccola colazione compresa, una sorta di mezza
pensione economica in strutture non alberghiere.
Questo tipo di offerta turistica, dedicata per lo più ad una
clientela giovanile di passaggio, come potrebbe essere per esempio
per noi quella del Giubileo, è da tempo un aspetto della cultura
turistica dei paesi nordici.
Con questa iniziativa la Regione Piemonte, in base a quanto ha
dichiarato sugli organi di informazione, si aspetta un aumento
della disponibilità dell'offerta dei posti letto dell'ordine delle
15mila unità.
Non nego che comunque l'Amministrazione regionale ha già saputo
pensare ad un'idea simile tramite l'iniziativa, organizzata dal
Dipartimento Politiche del lavoro dell’Agenzia
regionale del lavoro, denominata "Chambres d’Hôtes",
che era rivolta alla creazione di imprese femminili nel settore
turistico e che prevedeva l'inizio entro il corrente anno.
Siamo tutti a conoscenza del fatto che in maniera più o meno
professionale diversi privati già affittano a turisti di passaggio,
secondo una formula simile, diverse case o parti di essa, e tenuto
conto che ci sono pervenute voci in merito alla volontà
dell'Assessorato al turismo di adoperarsi in questa direzione,
predisponendo una nuova normativa o qualche modifica alla vigente
normativa, abbiamo ritenuto opportuno presentare questa
interpellanza per conoscere qual è la volontà dell'Assessorato,
tenuto conto di questa legge presentata dalla Regione Piemonte, che
tengo a precisare non è la prima.
Ricordo che la prima a muoversi in questa direzione è stata la
Regione Lazio, poi c'è stato il Veneto, l'Emilia, ultimamente la
stessa Liguria, quindi ci sono già diverse regioni che hanno preso
questa iniziativa. Quindi abbiamo chiesto se l'Assessorato intende
verificare la possibilità di presentare al più presto anche nella
nostra regione una normativa che vada in questa direzione.
Chiediamo poi di sapere qual è il punto della situazione
dell'iniziativa presa sempre nello stesso ambito, denominata
"Chambres d’Hôtes", perché occorre giustamente
valorizzare iniziative che sono positive.
In questo caso quindi ci interessa sapere come e quando potremmo
vedere nella nostra regione un'eventuale regolamentazione in
materia, che tuteli e normalizzi entrambe le parti, ovvero i
turisti e i locatari.
Dopotutto la morfologia e il tipo di turismo che viene accolto
in Valle d'Aosta per certi versi potrebbero vedere con favore, in
certe zone con poche strutture ricettive, questa nuova metodologia
di ospitalità, complementare a quella alberghiera e a quella
residenziale delle seconde case.
Il lato economico potrebbe anche non essere "pesante",
considerato che i costi previsti per l'adozione di questa normativa
da parte dell'Amministrazione regionale non dovrebbero essere
eccessivi.
Non credo inoltre che questa iniziativa possa penalizzare
l'attività delle strutture alberghiere in Valle d'Aosta perlomeno
per due aspetti: il primo è legato al fatto che realmente in Valle
d'Aosta un'attività in parte simile, anche se non regolamentata,
viene già svolta; il secondo è rappresentato dal fatto che la
clientela alla quale di rivolge il servizio di "bed &
breakfast" non è quella che normalmente cerca le comodità e i
servizi offerti dagli alberghi. Quindi si tratterebbe di fornire
una migliore offerta turistica.
È ovvio che questa nuova iniziativa, se sarà intrapresa, dovrà
essere promossa attraverso i mezzi dell'Amministrazione regionale e
tramite le aziende di promozione turistica e sostenuta con
l'istituzione di progetti finalizzati a migliorare l'offerta di
tale servizio, che dovranno interessare tre aspetti principali:
l'assistenza tecnica, la consulenza, l'informazione e la
qualificazione degli operatori, la formazione di organismi
associativi di servizio tecnico contabile e di certificazione di
qualità, infine la promozione della domanda mediante la
predisposizione di opuscoli e cataloghi, centri d'informazione e
prenotazione, attività di comunicazione e pubblicazione, e la
partecipazione a borse e fiere specializzate.
L'auspicio è quindi quello che tramite il progetto "Chambres
d’Hôtes" ed un'adeguata normativa regionale si possa
al più presto vedere realizzate e operative in Valle d'Aosta
diverse strutture di "bed & breakfast".
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
In merito all'interpellanza di cui
all'oggetto, si fa presente quanto segue.
Quanto al primo quesito, effettivamente prendiamo atto che la
Regione Piemonte, come altre Regioni italiane, ad esempio, Liguria,
Friuli Venezia Giulia, Lazio, Emilia Romagna, ha disciplinato
l'esercizio dell'attività di "bed & breakfast" con la recente
legge regionale n. 20 in data 13 marzo 2000, inserendola fra le sue
attività ricettive extralberghiere, anche al fine di ampliare la
gamma delle strutture ricettive in vista delle Olimpiadi del 2006,
come ha fatto d'altronde la Regione Lazio in vista del
Giubileo.
Anche nella nostra regione questo tipo di attività sta per
essere disciplinato con l'integrazione della legge regionale n. 11
del 29 maggio 1996. Il punto nodale della normativa relativa a
questo tipo di attività è la sua regolamentazione giuridica e
fiscale, in quanto se alcune regioni hanno regolamentato
l'esercizio di tale attività senza particolari vincoli, altre hanno
previsto da parte del gestore l'osservanza di tutti gli obblighi
relativi, quindi iscrizione al REC, apertura di partita IVA,
eccetera.
In tali casi peraltro l'attività tende a non essere
sostanzialmente diversa da quella attualmente normata dalla nostra
legge regionale, la n. 11 appunto, nell'ambito della tipologia
degli esercizi di affittacamere.
L'orientamento della nostra regione va invece nella direzione di
differenziare in modo più significativo l'attività di
affittacamere, esonerando l'esercizio del "bed & breakfast" da
adempimenti burocratici, quali ad esempio l'iscrizione nel registro
delle imprese, e prevedendo semplicemente una dichiarazione di
inizio attività al Comune territorialmente competente.
L'iniziativa in questione può senz'altro considerarsi come un
completamento dell'attuale offerta ricettiva regionale, anche se al
momento non è di facile quantificazione il numero delle famiglie
interessate a questo tipo di attività.
Per quanto riguarda invece il progetto organizzato dal
Dipartimento Politiche del lavoro dell’Agenzia
regionale del lavoro e finanziato nell'ambito del programma
multiregionale "Asse Quattro", interventi per la formazione
professionale e l'occupazione, da realizzare nelle aree del centro
nord, promozione delle pari opportunità fra uomini e donne,
denominato "Chambres d’Hôtes" e rivolto alla
creazione di imprese femminili nel settore turistico, le persone
che hanno frequentato il corso sono 13. In data 17 marzo si è
conclusa l'attività di formazione in aula.
Si fa presente che nelle more dell'approvazione della nuova
normativa su questa attività, il percorso didattico formativo del
corso è stato ritenuto idoneo ad ottenere il riconoscimento
previsto dall'articolo 20 del DM 375/88, e quindi il titolo
abilitante per l'iscrizione al REC.
Pertanto l'eventuale attività di "Chambres
d’Hôtes" corrispondente attualmente nella nostra
legislazione regionale all'esercizio di affittacamere, disciplinato
dal capo VI della citata legge n. 11, potrà sicuramente essere
svolta dalle persone abilitate a seguito di regolare iscrizione nel
registro delle imprese.
Président
La parole au Conseiller Lanièce.
Lanièce (Aut)
Prendendo atto della risposta
dell'Assessore, la prima considerazione che possiamo fare è che su
questa materia c'è un'identica visione, nel senso che mi sembra che
dalle parole dell'Assessore sia emersa la volontà dell'Assessorato
di verificare la possibilità di seguire questa iniziativa portata
avanti nelle altre regioni, per eventualmente presentare una
normativa regionale che regolamenti l'attività, pur tenendo in
debita considerazione il problema della regolamentazione giuridica
e fiscale.
Questo è un problema, anche leggendo quanto scrive al riguardo
"Il Sole 24ore", tuttora presente, anche perché se si presenta la
normativa, è giusto fare in modo che la materia venga regolamentata
in tutte le sue componenti.
Nella normativa regionale attuale, quella che riguarda la
disciplina delle strutture ricettive extralberghiere, c'è una parte
che riguarda appunto l'esercizio di affittacamere. Ovviamente il
servizio di "bed & breakfast" è un qualcosa in più, perché
include anche la colazione, cosa che invece nell'esercizio di
affittacamere non esiste?
(interruzione dell'Assessore Lavoyer, fuori
microfono)
? comunque non è regolamentato come nel "bed & breakfast",
altrimenti non c'era bisogno nelle altre regioni di fare una legge,
perché ad esempio anche la Regione Piemonte ha lo stesso articolo
riguardante l'esercizio di affittacamere, che viene ora emendato da
questa nuova normativa.
A parte questa considerazione, restiamo in attesa di verificare
la proposta che verrà presentata in merito a questo servizio, che
riteniamo importante non solo per una diversificazione e un
completamento dell'offerta ricettiva valdostana, ma proprio perché
si rivolge a un "target" di persone che anche per questioni
economiche hanno bisogno di strutture a buon prezzo.
Sappiamo che il "bed & breakfast" soprattutto nei paesi
nordici, in particolare in Irlanda, Scozia, Inghilterra, Galles e
Danimarca, è il servizio più in voga, e gli stessi italiani sono
fra quelli che usufruiscono di più di questo servizio. Quindi
rendere attuabile in Valle d'Aosta un servizio del genere penso che
sia anche una dimostrazione di saper stare al passo con i tempi, di
poter incrementare l'offerta turistica soprattutto in quelle zone
che magari sono interessanti dal punto di vista turistico e
naturalistico, ma che per motivi evidenti non possono "sopportare"
la creazione di grosse strutture alberghiere, che potrebbero
provocare un impatto ambientale "pesante".
Di conseguenza è molto meglio consentire ai Valdostani di
ristrutturare alloggi in questi comuni, che, senza un grosso
impatto, possono poi migliorare l'offerta turistica valdostana. Mi
sembra che questa sia una scelta positiva, nella quale noi come
Autonomisti crediamo e quindi condividiamo la scelta che verrà
fatta dalla Giunta regionale, così come preannunciava
l'Assessore.
Questo era il senso della nostra iniziativa; prendiamo atto di
questa volontà e ci auguriamo di vedere al più presto arrivare sui
banchi del Consiglio una discussione su questa normativa, che vada
a regolamentare in modo efficace il servizio di "bed &
breakfast", un servizio importante - come diceva lo stesso
Assessore - per migliorare, diversificare e completare l'offerta
ricettiva valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK