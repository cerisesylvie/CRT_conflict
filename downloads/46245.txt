Consiglio Regionale della Valle d'Aosta - Oggetto del Consiglio n. 2705 del 26 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2705 del 26 luglio 2023 - Resoconto
OGGETTO N. 2705/XVI - Discussione generale sul D.L. n. 109:
"Secondo provvedimento di assestamento al bilancio di previsione
della Regione autonoma Valle d'Aosta/Vallée d'Aoste per l'anno
2023. Variazione al bilancio di previsione della Regione per il
triennio 2023/2025".
Bertin (Presidente)
- Alla presenza di 31 Consiglieri,
possiamo riprendere l'ordine del giorno. Segnalo che l'assessore
Caveri è assente per un breve periodo, in quanto partecipa a una
riunione della Conferenza delle Regioni.
Punto n. 4 all'ordine del giorno. Si ricorda che è stato
acquisito il parere del Collegio dei Revisori dei conti e che sono
stati depositati cinque emendamenti della II Commissione consiliare
e tre emendamenti del gruppo Lega, sostituiti da un'ulteriore
relazione che modifica le precedenti, e un quarto emendamento del
Presidente della Regione.
Il consigliere relatore Malacrinò si è prenotato, ne ha
facoltà.
Malacrinò (FP-PD) -
Il disegno di legge oggetto di questa
mia relazione reca il secondo provvedimento di assestamento al
bilancio di previsione della Regione per l'anno finanziario 20203 e
il primo provvedimento di variazione al bilancio di previsione
della Regione per il triennio 23-25.
Esso si compone di 91 articoli suddivisi in titoli e in capi
contenenti disposizioni per l'applicazione dell'avanzo disponibile
e variazione al bilancio di previsione.
Nello specifico la norma in approvazione si compone di cinque
titoli.
Il titolo I reca le disposizioni tipiche della manovra di
assestamento relativamente al bilancio di previsione per l'anno
finanziario 2023 e si compone di quattro articoli.
L'articolo 1 dispone l'applicazione della quota residua
dell'avanzo di amministrazione dell'esercizio 2022, la cui quota
libera era stata determinata in 242.132.676,65 euro ed applicata
con il primo provvedimento di assestamento di cui alla legge
regionale 25 maggio 2023 n. 7 per 172.400.000 euro. Con la presente
legge, è applicata alla competenza 2023 del bilancio di previsione
per il triennio 23-25, la quota residua disponibile, pari a
69.732.676,65 euro.
L'articolo 2 aggiorna l'accantonamento obbligatorio al Fondo
crediti di dubbia esigibilità che è rideterminato in 5.113.110,53
euro, in decremento rispetto a quanto previsto in sede di bilancio
di previsione. Si è ritenuto, pertanto, opportuno ridurre la quota
accantonata in previsione di complessivi 180.955,78 euro.
L'accantonamento effettivo, così rideterminato, risulta congruo
rispetto alla natura e consistenza dei crediti della Regione.
L'articolo 3 prende atto del permanere degli equilibri generali
di bilancio, sia in relazione alla gestione di competenza sia in
relazione alla gestione di cassa, ai sensi di quanto disposto
dall'articolo 40 del decreto legislativo 23 giugno 2011, n.
118.
L'articolo 4 prende atto dell'avvenuta iscrizione nella
competenza 2023 dei fondi derivanti da assegnazioni europee,
statali e da spese vincolate o legate ad altre entrate a
destinazione vincolata, comprese le quote di cofinanziamento
regionale, previsti nel bilancio di previsione per l'anno
finanziario 2022 e non impegnati alla chiusura di tale
esercizio.
Il titolo II contiene gli interventi di investimento finanziato
con l'avanzo di amministrazione; è composto da dieci capi e
trentadue articoli. Il capo I è relativo agli interventi di
investimento di finanza locale.
Tutti gli articoli sono importanti e saranno oggetto di
discussione e approfondimento nel corso della giornata, cercherò di
fare un elenco di quelli più rilevanti dal punto di vista degli
impegni finanziari.
L'articolo 5 autorizza trasferimenti aggiuntivi per 4 milioni
agli enti locali per finanziare spese tecniche e lavori correlati a
interventi di edilizia scolastica di competenza degli stessi enti
locali. Attraverso lo stanziamento previsto, la Regione prosegue
nell'attuazione del programma di verifica di vulnerabilità sismica,
nell'adeguamento normativo e messa in sicurezza del patrimonio
edilizio scolastico di proprietà degli enti locali.
L'articolo 6 amplia l'autorizzazione di spesa per un importo di
2.160.000 euro per il trasferimento all'Azienda regionale per
l'edilizia residenziale, al fine di sottoscrivere gli accordi
quadro necessari per la realizzazione d'interventi di manutenzione
e ristrutturazione su alloggi sfitti, da rendere disponibili per la
futura assegnazione agli aventi diritto nelle graduatorie di
edilizia residenziale pubblica.
L'articolo 7 autorizza maggiori contributi per 4,5 milioni di
euro per la riduzione del rischio idrogeologico, somme che verranno
destinate agli enti locali per il finanziamento e realizzazione di
diversi interventi.
Per quanto riguarda il Comune di Ayas, per interventi di
sistemazione idraulica del torrente Evançon, sul Comune di
Fontainemore per il progetto di realizzazione dei lavori di messa
in sicurezza della frana di Theilly
e, infine, sul Comune di
Brusson per interventi di sistemazione idraulica del torrente
Fornolle.
L'articolo 8 dispone un incremento di 4 milioni per la
concessione di contributi agli investimenti a favore degli enti
locali per interventi straordinari per l'adeguamento, la
predisposizione e la riqualificazione di siti di discarica per
rifiuti inerti e la realizzazione di aree attrezzate per il
deposito temporaneo di rifiuti speciali, di cui all'articolo 12
della legge regionale 1° agosto 2022 n. 18 e coerentemente con le
previsioni del Piano regionale dei rifiuti per il quinquennio
22-26, approvato con legge regionale 9 maggio 2022 n. 4.
L'articolo 9 interviene con un contributo di 5,5 milioni di euro
per ridurre gli effetti della crisi idrica, che negli ultimi anni
sta acquisendo sempre più carattere strutturale, autorizzando un
finanziamento al bacino imbrifero montano della Dora Baltea, per la
realizzazione di un programma finalizzato alla progettazione e
realizzazione d'interventi sulle opere di captazione e di accumulo
per aumentare la disponibilità idrica e ridurre le perdite della
rete.
L'articolo 13 dispone trasferimenti aggiuntivi per 6,3 milioni
di euro a favore dei Comuni valdostani rispetto a quelli già
erogati con legge regionale 5 agosto 2021 n. 22, sia in conseguenza
del forte incremento dei costi di costruzione, sia dall'opportunità
di realizzare ulteriori interventi indifferibili sulle
infrastrutture di competenza degli stessi Comuni. La ripartizione
tra i Comuni è stata effettuata sulla base della popolazione
residente come richiesto dal CELVA e in analogia con quanto
disposto in passato.
Il capo II declina gli interventi d'investimento in materia di
edilizia scolastica e di istruzione.
L'articolo 14 autorizza ulteriori 2,6 milioni di euro per
l'affidamento dei lavori funzionali alla realizzazione d'interventi
prioritari di edilizia scolastica su immobili di proprietà
regionale, tra cui la realizzazione di una nuova palestra
scolastica per le scuole secondarie di secondo grado nel Comune di
Aosta.
Il capo IV disciplina gli interventi in investimento nel settore
del turismo e dello sport.
All'articolo 19 viene prevista la concessione di un contributo
per la realizzazione della Maison de la montagne, che sarà
realizzata nei pressi della torre piezometrica, struttura da
destinarsi a sede congiunta dell'Associazione valdostana maestri di
sci e dell'Unione valdostana guide, in modo da creare un unico polo
aggregativo per professionisti, vista anche la futura introduzione
della nuova figura professionale degli accompagnatori di media
montagna.
Il capo V disciplina gli interventi d'investimento in materia di
difesa del suolo ed edilizia abitativa.
L'articolo 21 stanzia risorse per 9,7 milioni mila euro per
interventi di cui alla legge regionale 5/2001 finalizzate alla
mitigazione, messa in sicurezza dei versanti e sistemazioni
idrauliche sui torrenti regionali nel Comune di Cogne, Pollein,
Ayas, Bionaz, Valgrisenche e Gressoney-Saint-Jean.
L'articolo 23 dispone un'integrazione per 6,5 milioni di euro
delle disponibilità del fondo di rotazione per la concessione di
mutui agevolati a favore della prima casa e per il recupero di
fabbricati situati nei centri storici, al fine di garantire il
finanziamento delle domande che si prevede di ricevere nel corso
dell'anno.
Il capo VI reca gli interventi d'investimento in materia di
ambiente ed energia.
L'articolo 24 incrementa la dotazione finanziaria per la
sistemazione del parco adiacente al Castello di Aymavilles,
comprensiva del rifacimento dei percorsi, illuminazioni, impianto
di irrigazione, arredi verdi e messa a dimora di nuove essenze
arboree.
Il capo VII reca gli interventi d'investimento in materia di
viabilità, infrastrutture stradali e immobili di proprietà
regionale.
L'articolo 26 autorizza aggiuntiva per 4 milioni e 250 mila euro
per la manutenzione straordinaria delle strade regionali per i
seguenti interventi sulla rete viaria di competenza
dell'Amministrazione regionale dei Comuni di Hône, Valtournenche,
Gressan, Doues e Saint-Marcel.
L'articolo 27 stanzia 2,7 milioni di euro per interventi
d'investimento su beni di proprietà regionale, tra le quali le
necessarie attività di progettazione e verifica della vulnerabilità
sismica della biblioteca regionale e della caserma dei Vigili del
fuoco di Aosta.
Il capo VIII reca interventi d'investimento nell'ambito della
protezione civile.
L'articolo 30 autorizza ulteriori fondi per la concessione di
contributi per interventi relativi al superamento dell'emergenza
conseguente ad eventi calamitosi accaduti nel corso del 2022, in
particolare gli eventi meteorologici avvenuti sul territorio dei
Comuni di Pont-Saint-Martin, Perloz, Lillianes, Fontainemore, Bard,
Donnas e Hône e tre eventi franosi verificatisi nei Comuni di Gaby,
Courmayeur e Oyace.
Il capo IX disciplina gli interventi d'investimento in materia
di agricoltura.
Il capo X reca interventi nell'ambito dei servizi istituzionali
generali e dei trasporti.
L'articolo 34 autorizza l'acquisizione al patrimonio regionale
del Castello di Introd e la spesa per l'esecuzione degli interventi
necessari per le prime opere di sistemazione e adeguamento ai fini
della sua fruibilità pubblica.
Il titolo III contiene le variazioni che incrementano le entrate
regionali e gli interventi che sono finanziati da tali maggiori
entrate.
Il capo I disciplina le maggiori entrate.
L'articolo 37 al comma 1 integra la previsione di entrate
correnti di natura tributaria per l'annualità 2023 del bilancio di
previsione 23-25 per 28 milioni di euro.
La spettanza a titolo di I.V.A. non potrà subire variazioni
significative in sede di devoluzione effettiva, viste le modalità
di determinazione della stessa, ed è pari a oltre 408 milioni a
fronte del relativo stanziamento nel bilancio di previsione
iscritto per 380 milioni, sulla base delle informazioni note a
settembre 2022.
Il comma 2 dispone l'acquisizione al bilancio delle somme
giacenti nel fondo in gestione speciale costituito presso Finaosta
S.p.A. per complessivi 47,5 milioni di euro suddivise tra le
annualità 2024 e 2025 e per il periodo 2026-2043.
Il capo II riguarda la finanza locale. L'articolo 38 prevede
32,5 milioni di euro per trasferimento straordinario corrente senza
vincolo settoriale di destinazione per gli anni dal 2023 al 2025 a
favore dei Comuni e delle Unités des Communes Valdôtaines, a
copertura dell'incremento delle spese correnti cui devono far
fronte gli enti locali in relazione all'attuale congiuntura
economica, caratterizzata dall'aumento dell'inflazione dei costi, e
da quelle derivanti dall'incremento del costo del personale che
costituisce una delle più rilevanti voci di spese gravanti sul
bilancio degli enti.
L'articolo 41 autorizza e finanzia con circa 4 milioni di euro i
lavori per il completamento della struttura inserita nell'area
denominata "Maison Caravex", con lo scopo di rendere la struttura
un sito visitabile per la conservazione e valorizzazione delle
collezioni regionali del Dipartimento Soprintendenza per i beni e
attività culturali.
Il capo VI riguarda la sanità e le politiche sociali.
L'articolo 51 reca disposizioni in merito a interventi in ambito
sanitario di parte corrente. Il comma 1 dispone l'incremento della
spesa per far fronte al saldo degli oneri di mobilità sanitaria. Il
comma 2 prevede l'istituzione di un fondo speciale per il
finanziamento di un disegno di legge recante disposizioni
organizzative straordinarie urgenti e temporanee per assicurare i
livelli essenziali di assistenza nel sistema sanitario regionale,
con lo scopo di estendere ad altre categorie di personale, al
momento escluse, l'indennità sanitaria temporanea di cui
all'articolo 2 della legge regionale 25 ottobre 2022 n. 22, quella
che era stata denominata norma attrattività.
Il capo VII reca disposizioni in materia di istruzione.
L'articolo 55 autorizza l'estensione dell'erogazione del
contributo per la formazione continua, previsto dall'articolo 16
della legge regionale 3 agosto 2016 n. 18, anche al personale
docente supplente con contratto a termine, fino alla conclusione
delle attività didattiche o fino al termine dell'anno scolastico di
riferimento.
Il capo IX introduce interventi nell'ambito
dell'agricoltura.
L'articolo 63 autorizza per un 1,7 milioni di euro la
concessione di un aiuto integrativo regionale straordinario alle
imprese zootecniche per la gestione delle superfici pascolive
d'alpeggio in considerazione del perdurare degli elevati costi di
approvvigionamento, nonché delle possibili rimodulazioni degli
aiuti che saranno percepiti dalle medesime imprese sulla base della
nuova politica agricola comunitaria.
Il capo X reca interventi nell'ambito dei servizi istituzionali
generali.
L'articolo 65 autorizza il riconoscimento di un emolumento
accessorio una tantum a tutto il personale del comparto regionale,
anche di livello dirigenziale, nelle more della definizione dei
rinnovi contrattuali di comparto riferiti al triennio economico
2022-2024 e al triennio pregresso 2019-2021.
L'emolumento aggiuntivo è pari all'1,5% dello stipendio base per
tredici mensilità e l'impatto sul bilancio regionale per
l'Amministrazione è quantificato in euro 1, 5 milioni.
Il titolo IV autorizza le variazioni al bilancio di previsione
2023-2025 tra stanziamenti di spesa afferenti a diversi programmi i
cui aumenti e riduzioni si compensano.
Il capo III introduce le variazioni di bilancio.
L'articolo 80 autorizza le variazioni compensative allo stato di
previsione della spesa del bilancio di previsione finanziario per
il triennio 2023-2025.
Il titolo V contiene disposizioni che non comportano oneri
aggiuntivi sul bilancio regionale, gli aggiornamenti delle
autorizzazioni complessive di spesa e le disposizioni finali.
Il capo I reca disposizioni varie.
L'articolo 83 dispone il riconoscimento della legittimità dei
debiti fuori bilancio della Regione derivanti da acquisizione di
beni e servizi in assenza di un preventivo impegno di spesa, ai
sensi dell'articolo 73, comma 1 lettera E del decreto legislativo
118/2011.
Il capo II introduce modificazioni di autorizzazione di
spesa.
Gli articoli 87 e 88 dispongono le variazioni allo stato di
previsione dell'entrata e della spesa.
L'articolo 89 detta disposizione per la modifica del programma
regionale dei lavori pubblici e dei servizi di architettura e
ingegneria a seguito delle variazioni autorizzate dalla presente
legge.
L'articolo 90 elenca gli allegati al presente disegno di
legge.
Infine l'articolo 91 reca la dichiarazione d'urgenza.
La II Commissione consiliare permanente, riunitasi in data 17
luglio 2023, ha preso in esame il disegno di legge 109 presentato
dalla Giunta regionale in data 28 giugno 2023 concernente: "Secondo
provvedimento di assestamento al bilancio di previsione della
Regione Autonoma Valle d'Aosta/Vallée d'Aoste per l'anno 2023,
variazione al bilancio di previsione della Regione per il triennio
23-25 e ha espresso a maggioranza parere favorevole.
Presidente -
Il relatore di minoranza è il consigliere
Aggravi che si è prenotato e al quale passo la parola.
Aggravi (LEGA VDA) -
Carissimi colleghi, la nota
integrativa a questo secondo provvedimento di assestamento del
bilancio di previsione della Regione Autonoma riporta alcuni
aspetti importanti che, per completezza, voglio riportare quale
introduzione alla presente relazione.
Il risultato di amministrazione approvato con il Rendiconto per
l'esercizio 2022 ammonta a 474 milioni, di cui 129, o 130 potremmo
dire, accantonati, 89 milioni destinati alle coperture di quote
vincolate e 242 milioni rappresentanti la quota libera da assegnare
alla competenza 2023.
Il 25 maggio scorso, con la legge regionale 7, una prima parte
di questa quota libera è stata parzialmente iscritta alla
competenza del corrente anno per l'importo di 172 milioni.
Oggi con questo secondo provvedimento viene applicata, invece,
la parte ulteriore residuale di 69 milioni circa, ma non soltanto,
perché questo disegno di legge al suo interno contiene ulteriori
importanti fonti di finanziamento funzionali - almeno nella logica
di chi lo ha presentato - a finanziare anche altre spese oltre a
quelle tipicamente d'investimento.
Per queste fonti riscontriamo per l'anno 2023 ulteriori 28
milioni derivanti da maggiori entrate nonché per il biennio a
seguire, il 2024-2025, complessivi 47 milioni e mezzo derivanti
dalle disponibilità di cui al fondo in gestione speciale detenuto
presso Finaosta derivanti a loro volta principalmente dai risultati
registrati dal gruppo CVA, nonché, infine, ulteriori 3 milioni
circa ripartiti sul periodo 2026-2043.
Un intervento nel complesso stanzia, dal 23 al 43, 145 milioni
di euro, una cifra senza dubbio importante che viene spalmata in
varie voci di spesa e su cui cercherò molto modestamente di
condurre una critica (in molti casi, soprattutto) basata sulle
evidenze e sulle informazioni fornite o richieste alle competenti
controparti politiche in sede di audizione in II Commissione
consiliare.
La critica ovviamente spero che sia sempre considerata
costruttiva e non a sé stante (lo dico nel senso kantiano del
termine).
Credo che tanti di noi in questi anni, anche senza
necessariamente aver avuto responsabilità di governo, siano stati
interessati e/o sollecitati sulla necessità di dare una degna sede
alle professioni di montagna, sto parlando dell'articolo 19,
"Contributo per la realizzazione della Maison de la Montagne".
Per la verità va detto che il discorso si è fatto in passato e
si può traslare nel presente anche per molte altre importanti
realtà associative della nostra Valle; ma, tornando alle
professioni di montagna, va altrettanto detto che da qualche tempo
vagava nell'aria un'idea che la lettura del disegno di legge in
oggetto ha confermato, quasi come se qualcuno avesse detto:
"Abbiamo finalmente i soldi".
A parte le battute e quello che abbiamo potuto leggere
nell'articolato, qualche elemento in più ci è stato fornito in sede
di audizione in II Commissione, in particolare dal Presidente e
dall'Assessore coinvolto: un'idea di collocazione, l'area Cogne in
prossimità della cosiddetta torre piezometrica. L'ha detto anche il
relatore di maggioranza, una certezza: nessuna attività commerciale
sarà permessa al suo interno, un futuro quantificato in
sessant'anni per i beni immobili (dieci anni per quelli mobili),
nel corso dei quali vi sarà l'obbligo a non alienare o cedere a
terzi e a non distogliere dalla destinazione prevista i beni
finanziati.
Non abbiamo, ad oggi, altri elementi, se non, come dicevo prima,
qualche idea di massima per di più di provenienza informale. Certo
è che, almeno a parere di chi scrive, forse la Maison de la
montagne meriterebbe una sede più consona alla propria vocazione,
al di là delle "comodità logistiche" che l'area ipotizzata sembra
presentare.
Nulla ci è stato chiesto, null'altro è stato condiviso.
Nell'ultimo anno il futuro della proprietà del Castello
d'Introd, parlo dell'articolo 34, è stato oggetto di molte
attenzioni da parte della stampa, e non soltanto. Numerose poi sono
state le iniziative discusse in quest'aula, più o meno centrate
direi, e oggi troviamo in questo disegno di legge qualcosa in più
di mere domande o interrogativi.
Troviamo per l'appunto la previsione autorizzatoria all'acquisto
del bene, l'importante relativo stanziamento finanziario pari a 4
milioni e 15 mila euro e prospettati 1 milione e185 mila euro per
interventi finalizzati alla fruibilità dell'immobile.
Sappiamo forse altro sul punto? Poco, le audizioni, ad esempio,
hanno messo in luce come il dossier sia stato seguito in primis
dalla Presidenza della Regione e sul punto la Soprintendenza è
stata contattata per condurre una valutazione di massima degli
interventi da realizzare ai fini della fruibilità del bene.
Va detto, per completezza, che è stata anche coinvolta per
quello che riguarda la perizia che è stata chiesta.
Ma c'è dell'altro, a domanda risposta: l'idea, l'autorizzazione
all'acquisto di un bene di questo genere, meriterebbe una
conseguente ulteriore idea, un piano almeno, per definire le
modalità di gestione e utilizzo. Forse un'idea e un piano esistono
dietro a un'operazione di quest'importanza, ma il nostro proposito
di meglio comprendere si è purtroppo arenato all'informazione per
cui chi oggi ha la delega ai beni culturali sostiene che "non sono
a oggi all'ordine del giorno delle modalità di gestione definitive
del Castello di Introd".
Senza dubbio la comunità di Introd auspica una valorizzazione
del suo castello, così come dell'area circostante, ma sinceramente
al di là dei ragionamenti e delle simulazioni, ci saremmo aspettati
qualcosa di più anche in ragione di una spesa che, nel complesso,
gravita intorno ai 5,2 milioni di euro.
L'articolo 38 stanzia, in deroga a quanto disposto dalla
famigerata legge regionale 48/95, un trasferimento straordinario
corrente, senza vincolo settoriale di destinazione, sul terreno di
programmazione a favore degli Enti locali (Comuni e Unités des
Communes), a copertura dell'incremento delle spese correnti a cui
questi devono far fronte in relazione all'aumento dell'inflazione e
in conseguenza dei costi generali, in particolare quelli relativi
al proprio personale. In sintesi 32 milioni e mezzo senza alcun
vincolo di destinazione. Una cifra molto importante spalmata nel
triennio 23-25: 7 milioni e mezzo sul 2023 e 12,5 milioni di euro
per altri due anni, il 24 e il 25.
Non voglio certo, almeno nell'odierna sede, ragionare sul fatto
che per quanto attiene al biennio 24-25, le risorse utilizzate
siano quelle di provenienza della gestione speciale, quindi
principalmente dai risultati del gruppo CVA, ma soltanto perché gli
"utilizzi" fatti nel tempo di questi risultati meriterebbero un
maggior grado di approfondimento e valutazione.
Vero è, altresì, che i nostri enti locali, più di ogni altro
livello di governo del territorio, stanno maggiormente soffrendo
non soltanto gli effetti nefasti dell'inflazione, al cui interno
possiamo tranquillamente ricomprendere anche i maggiori costi
energetici, bensì anche il peso di altri costi, in primis quelli
relativi al personale.
Queste sono considerazioni scontate e banali, quelle che faccio,
ma dal peso bilancistico molto importante.
Il problema è molto più ampio della semplice caccia alle
risorse, ovviamente priva di vincoli di destinazione, e tocca, tra
l'altro, valutazioni anche politiche.
Sinceramente mi chiedo che senso abbia avuto oggi definire uno
stanziamento di questo genere tenuto conto del fatto che quelle
spese, quei maggiori costi, si manifesteranno sul prossimo biennio.
Vogliamo fare un discorso a parte per l'anno in corso? Giustamente
lo si faccia, ma necessariamente a consuntivo.
Perché non si è scelto di spostare, come giusto che sia, il
momentum
di questa scelta nella sede del prossimo bilancio
di previsione con un orizzonte, tra l'altro, che avrebbe
considerato anche un'ulteriore annualità? Certo, siamo più o meno
tutti concentrati sul 2025 per più motivi o forse per uno in
particolare, ma così il problema non si risolve.
Questa scelta, ma a parere soltanto di chi scrive, temo che ci
spieghi meglio di tante parole come la volontà vera di mettere mano
al sistema degli enti locali, oltre che a quello
dell'organizzazione dell'Amministrazione regionale, sia poca, o
meglio, di consistenza molto fine. Magari è un'impressione e verrò
smentito.
La spesa non si governa né con tagli indiscriminati né con
stanziamenti redistributivi.
La logica sottostante sembra essere la stessa: si stanzi e poi
si vedrà! Il tutto con importanti avanzi di bilancio - su questo è
bene fare autocritica anche rispetto a palazzo e relativi gangli -
che sicuramente vengono poi utilizzati per gli investimenti ma che
evidenziano come ci sia necessariamente o una mancanza di efficace
programmazione oppure impossibilità di sostenere fattivamente i
processi di spesa e, di conseguenza, un certo modello di
organizzazione dei servizi e delle strutture.
Aggiungo, perché quando ho redatto la relazione non ne ero
ancora a conoscenza, un emendamento che ci è stato poi mandato
dalla Presidenza, che va a modificare l'articolo 38 e in
particolare destina una quota, il 16%, sulle annualità 23-24 in
favore del Comune di Aosta e definisce le modalità di riparto.
Sicuramente ci siamo risparmiati un'audizione che non prevedeva
ancora questo. Quello del Consorzio permanente degli Enti locali
però... non è la prima volta che poi all'atto della discussione
della variazione arriva un emendamento che cambia le modalità di
distribuzione. Questo lo dico non come critica, ma come fatto:
forse dal punto di vista della programmazione o delle scelte
qualcosa in più bisogna fare e magari, anche da parte di chi fa
richiesta all'ultimo momento, (non sto parlando della Regione, sto
parlando di al di fuori di qua) forse dovrebbe sostanziare meglio,
al di là di parcheggiare bene la propria auto.
Su Maison Caravex, parlo dell'articolo 41, una semplice battuta:
che sia la volta buona! Davvero misterioso fu il sentimento - come
chiamarlo altrimenti - che portò l'Amministrazione regionale di
quel tempo ad appropriarsi di un luogo in cui sicuramente si
sarebbe potuto ben ambientare un videogioco in MS DOS, per chi è un
po' nerd come il sottoscritto. Chissà se questo finanziamento
metterà la parola "Fine" a una storia che ha portato la Valle
d'Aosta nel novero delle opere incompiute d'Italia.
Passo agli articoli 45 e 78: tra le spese correnti finanziate da
questo provvedimento troviamo anche due trasferimenti straordinari,
potremmo dire, a favore delle fondazioni "Film Commission" e "Grand
Paradis".
Da un lato il "ripristino" del consueto trend di finanziamento
annuo, dall'altro la necessità di far fronte all'aumento dei costi
e delle nuove iniziative.
Chissà che nel secondo caso non sia il preludio di un futuro
incastellamento...
Mi si consenta di richiamare l'attenzione dell'Aula sul tema
della mobilità sanitaria.
Passo all'articolo 51, il cui comma 1 prevede uno stanziamento
destinato a far fronte al saldo degli oneri della mobilità
sanitaria.
Sul punto, nel corso del dibattito in Consiglio Valle sul Piano
sanitario e benessere sociale, il mio gruppo consiliare aveva
presentato uno specifico ordine del giorno finalizzato ad
approfondire il tema, in particolare la composizione e i costi,
anche indiretti, della mobilità sanitaria.
La chiusura che questa maggioranza di governo mise in atto, non
consentì di andare oltre, e dico purtroppo.
Tuttavia mi auguro che prima o poi il tema possa essere
finalmente trattato e ben valutato dalla politica, così come anche
da chi governa gli indirizzi del nostro servizio sanitario e a tal
riguardo rinnovo l'auspicio a chi oggi ha l'onere di guidare la V
Commissione consiliare. Lo dico anche perché nel Piano sanitario
c'è un passaggio che io ritengo molto importante e anche giusto -
lo dissi già l'epoca - che riferisce appunto che una corretta
valutazione della mobilità sanitaria potrebbe anche permetterci di
fare delle valutazioni pro futuro dell'organizzazione del servizio
sanitario regionale.
Tra gli emendamenti che sono stati presentati dalla Presidenza
della Regione, troviamo la proposta d'inserimento nel testo di un
articolo volto a disciplinare la possibilità per le imprese che
hanno in essere un mutuo agevolato (ai sensi delle rispettive leggi
regionali) di rinegoziarne la durata residua fino a un massimo di
cinque anni con contestuale incremento del tasso d'interesse e
modifica delle altre condizioni contrattuali, anche al fine di
azzerarne l'eventuale aiuto quantificato ai sensi della
legislazione così detta "de minimis", sto parlando della proposta
d'inserimento dell'articolo 90bis.
Sicuramente l'intervento potrà aiutare alcune realtà a far
fronte alle necessità di liquidità di brevissimo termine, vi è
anche scritto giustamente nella relazione, ma sul tema credo si
debba fare di più, a partire da una valutazione complessiva sullo
stato del credito in Valle d'Aosta anche e soprattutto al fine di
comprendere quale sia l'attuale consistenza del portafoglio crediti
dei mutui erogati a valere sulle leggi regionali di settore; questo
anche per capire effetti e conseguenze delle misure anticrisi già
messe in campo nel corso della pandemia.
È ovvio che su questo tema non abbiamo tutte le leve, perché
altrimenti non saremmo una Regione Autonoma ma uno Stato
indipendente, anche al di fuori dell'area euro, però va detto,
almeno per chi viene da questa scuola di pensiero, che il problema
grosso dell'inflazione oggi sia derivato da un problema soprattutto
della quantità monetaria che è stata immessa nel periodo della
pandemia. Però, almeno per le misure messe in campo dalla Regione,
e soprattutto per la parte di mutui agevolati, credo che possa
essere utile fare una valutazione complessiva che non tenga
soltanto conto della nostra finanziaria regionale ma, in generale,
della situazione del ceto bancario; ma su questo punto abbiamo
presentato e presenteremo un ordine del giorno, quindi potremmo
discuterne in maniera più approfondita.
Sicuramente, al di là di tutto, i prossimi dodici mesi non
saranno semplici, soprattutto per le realtà più piccole meno
patrimonializzate, quelle che non hanno strutture organizzative o
strumenti che gli consentano di gestire su base quotidiana la
propria posizione finanziaria e su cui gli aumenti dei tassi e la
volatilità di questi si abbattono con maggior peso. È vero che
spesso si dice - e sulla stampa si trovano anche articoli in tal
senso - che i mutui a tasso variabile oggi ci fanno pagare quello
che si è risparmiato precedentemente.
Sicuramente questo è vero, ma va anche detto che le realtà più
piccole, meno strutturate - e soprattutto quelle di cui il settore
economico della nostra Regione è principalmente composto - non
hanno delle strutture di gestione, chiamiamola così, finanziaria,
che consentano all'imprenditore di tenere sotto controllo una
variabile non da poco della propria situazione aziendale e che oggi
paga di più di altri.
Un provvedimento d'importante magnitudo finanziaria come questo
contiene anche altri contenuti degni di nota, tra cui investimenti
nell'ambito dell'edilizia scolastica, della prevenzione dei rischi
idrogeologici e della valorizzazione del patrimonio regionale.
Tutti interventi più che condivisibili a parità di conoscenza e
informazioni, ovviamente parità che difficilmente può esserci tra
maggioranza e minoranza, ma, come è già capitato e come abbiamo
anche preannunciato in sede di voto di astensione in Commissione,
ovviamente su alcuni provvedimenti ci pronunceremo diversamente
rispetto all'astensione, proprio perché penso possano essere
condivisi da più parti, al di là della logica "maggioranza e
minoranza".
Di fondo resta un interrogativo, un problema che non si può
risolvere con semplici e costosi stanziamenti. Questo secondo
provvedimento permette di utilizzare nel complesso un importante
risultato di amministrazione, uno dei tanti, come ho già avuto modo
di dire in altre relazioni, interventi consiliari. Così come ho
cercato di argomentare sul passaggio della finanza locale - e spero
di non essere stato frainteso sul punto - questa Regione (e parlo
di tutto l'apparato pubblico) avrebbe soprattutto bisogno di
riforme, volte da un lato a mettere al passo con i tempi e le
tecnologie la propria organizzazione, dall'altro a rendere più
efficienti i processi di spesa pubblica, e parlo di ogni livello di
governo.
Scelte che necessitano, prima di tutto, di un'importante dose di
coraggio politico, nonché piena libertà di azione da vincoli più o
meno esterni. Questo è quanto.
Presidente -
Con le due relazioni, possiamo aprire la
discussione generale sul disegno di legge 109. La discussione
generale è aperta. Chi volesse intervenire è pregato di prenotarsi.
Sono stati trasmessi degli ordini del giorno depositati e per
occupare il tempo, vi dico che è stato trasmesso anche il parere
finanziario relativo agli emendamenti della Lega. Però adesso, se
non vi sono prenotazioni, chiudo la discussione generale.
Consigliera Erika Guichardaz, a lei la parola.
Guichardaz E. (PCP) -
Questo secondo assestamento, come
diceva il consigliere Aggravi, prevede l'assegnazione di 145
milioni di euro, di cui 70 provenienti dall'avanzo di
Amministrazione, non utilizzati nel primo assestamento, 28
derivanti da maggiori introiti per l'I.V.A. e 47 dagli utili di
CVA, una cifra quindi importante che va ad aggiungersi al primo
assestamento che, ricordiamo, prevedeva principalmente cinque
interventi: l'incremento di 60 milioni per l'Ospedale megalitico;
il rifinanziamento del bonus entreprises per poter saldare un anno
dopo le aziende che avevano fatto investimenti e che, per inciso,
ad oggi non hanno ancora ricevuto quei soldi; l'integrazione di 35
milioni delle disponibilità del fondo di rotazione per mutui
agevolati a favore delle famiglie per la prima casa e per il
recupero di fabbricati in centri storici e 13,5 milioni di euro per
gli impianti a fune nonostante i grandi proclami sulla meravigliosa
stagione passata.
Ora, con questo secondo assestamento, ci si sarebbe aspettati di
vedere interventi a sostegno delle persone e delle imprese in
difficoltà, e invece in 91 articoli poco o nulla andrà a loro;
tanti piccoli interventi tampone che dimostrano ancora una volta
una mancanza di visione e programmazione e soprattutto non
intervengono sulle vere priorità ed emergenze di cui hanno bisogno
i Valdostani.
Questa volta non funziona la cantilena che i soldi dovevano
essere utilizzati per le sole spese d'investimento, perché i 47
milioni relativi agli utili di CVA potevano e dovevano essere
utilizzati proprio per dare una risposta all'emergenza sociale a
cui stiamo assistendo. Tra sfratti, chiusura di aziende e aumento
di povertà, non è concepibile non intervenire in modo forte su
questi settori.
Non si è nemmeno voluto riproporre una misura minima, come
quella del bonus social, in un momento in cui le spese e
l'inflazione hanno pesantemente influito.
In questi giorni lo Stato sta distribuendo le carte solidali per
i nuclei familiari con Isee non superiore a 15 mila euro annui.
Solo ad Aosta, in base a quanto comunicato dall'INPS, saranno 366
famiglie. Ci poniamo qualche domanda?
Ancora una volta, come minoranza, in modo costruttivo, abbiamo
accettato di concentrare tutte le audizioni in due giorni e di non
chiederne altre per poter portare l'assestamento in quest'ultimo
Consiglio, ma dall'altra parte abbiamo riscontrato il solito
atteggiamento di chiusura che nega il confronto e non fornisce
nemmeno tutta la documentazione richiesta in Commissione.
Articoli quindi che forse avremmo potuto votare, ma, non
comprendendo cosa vanno effettivamente a finanziare, non li
voteremo.
In linea generale comunque il nostro giudizio su
quest'assestamento è fortemente critico, visto che non interviene
proprio sulle vere emergenze della nostra regione. Il tesoretto
viene spacchettato per cercare di accontentare tutti, ma non
risolve le criticità di nessuno e non è nemmeno chiaro il vero
utilizzo.
Cercherò quindi di concentrarmi su alcuni aspetti poco chiari o
che non condividiamo come gruppo. Si danno trasferimenti
straordinari a fondazioni e ad associazioni già ampiamente
finanziate, giustificandoli con nuove iniziative che evidentemente
nessuno aveva previsto con la solita urgenza e con la solita poca
programmazione.
Si prevede la costruzione ex novo di una sede, la Maison de la
montagne, per guide alpine e maestri di sci, una sede richiesta con
nota congiunta l'8 maggio 2023 e che trova copertura di 3 milioni
di euro già nell'assestamento scaricato il 28 giugno.
La motivazione principale esplicitata nella lettera di richiesta
di contributo è legata alla necessità di un luogo formativo per
circa cento persone e per questo sono già state avviate, in accordo
con Vallée d'Aoste Structure e con le strutture dell'Assessorato al
turismo, anche interlocuzioni con il Comune di Aosta relativamente
alla verifica per quel che riguarda il piano regolatore sulle
destinazioni d'uso dell'area individuata direttamente dai due enti
- quindi da guide e da maestri di sci - nella zona della
piezometrica, che risulta essere compatibile; una struttura nuova
di un solo piano, con una superficie intorno ai 1.000 metri
quadrati e una zona esterna di circa 1.500 metri, che saranno
destinati in parte ai parcheggi, questo ci è stato detto.
Siamo certi che non vi siano luoghi dove poter accogliere la
formazione di cento persone? Nulla ci è stato poi detto rispetto
alla gestione e al destino anche delle attuali sedi sparse sul
territorio. Riconosciamo comunque una certa celerità in questa
decisione, che praticamente prevede già quasi uno studio di
fattibilità a fronte di una richiesta fatta due mesi fa.
Evidentemente, a differenza di altre associazioni che si
occupano dello studio delle montagne e della difesa del loro
ambiente naturale e a cui vengono gentilmente concessi poco meno di
80 mila euro per interventi su rifugi alpini e bivacco, facendo
pesare anche il loro non allineamento, queste professioni riescono
a muovere le montagne. Buon per loro.
Si stanziano risorse poi per una palestra lontana da tutte le
scuole della città che, ancora una volta, sarà raggiungibile solo
attraverso pullman, con costi elevati di cui abbiamo parlato nella
scorsa adunanza del Consiglio e con perdita di ore di lezione.
Ancora investimenti su Università, area megalitica, aeroporto, e
altre strutture ampiamente foraggiate di cui parliamo da tempo e
per cui non conosciamo gli sviluppi e il futuro.
Altri milioni alla società d'impianti a fune, perché quella
parola "Soccorso" invece poi abbiamo scoperto essere solo legata
alla legge; ma i finanziamenti andranno agli impianti a fune,
quindi alla battitura delle piste, e questo sempre a fronte di già
grandi risorse date nel primo assestamento e di grandi ricavi, come
ci è stato detto dagli impianti a fune.
Positive le risorse assegnate agli enti locali attraverso un
trasferimento straordinario senza vincoli di 7 milioni e mezzo nel
2023 e 12 per ciascuno degli anni 2024 e 2025.
In questi ultimi anni, pandemia, crisi in Ucraina, conseguente
aumento dell'inflazione e altri elementi hanno comportato per i
Comuni sicuramente maggiori costi generali, in particolare per il
personale e per l'erogazione dei servizi: si pensi, ad esempio,
all'erogazione della refezione, ai trasporti, alla pulizia e ai
servizi di sostegno ai cittadini.
Ritengo però che un trasferimento straordinario sia solo un
rimandare un problema e una situazione che è da affrontare in
maniera strutturale, ovvero la riforma dell'organizzazione degli
enti locali e del sistema di attribuzione delle risorse finanziarie
necessarie.
Sono quindi necessari dei ragionamenti che abbiamo iniziato nel
tavolo condotto dall'ex Presidente Lavevaz anche in materia di
risorse: da un lato sul sistema dei trasferimenti, dall'altro, ad
esempio, affrontando la questione del contributo alla finanza
pubblica sostenuta dai Comuni - peraltro derivanti da entrate di
loro competenza, quale l'IMU che potrebbe essere lasciata, almeno
parzialmente, nella disponibilità degli enti, fornendo quindi una
risposta strutturale, sicuramente più efficace di un trasferimento
straordinario dato a luglio.
L'articolo 5 del disegno di legge. assegna poi agli Enti locali
trasferimenti per 4 milioni, destinati al finanziamento di spese
tecniche e lavori correlati all'edilizia scolastica.
Sicuramente l'istruzione dei nostri ragazzi deve essere un
aspetto prioritario dell'Amministrazione regionale e altrettanto
sicuramente l'adeguamento e la messa in sicurezza degli edifici
scolastici e degli Enti locali richiederebbe un investimento ben
più importante se vogliamo garantire e continuare a garantire
strutture efficienti e sicure.
Voglio infine soffermarmi sulle risorse volte a ridurre le
criticità di approvvigionamento potabile derivanti dalla crisi
idrica, finanziando i Comuni per la progettazione e realizzazione
di interventi di captazione, anche provvisoria, di manutenzione
straordinaria, potenziamento e ristrutturazione delle opere di
captazione e di accumulo di risorse idriche da destinare al consumo
umano e di riduzione di perdite della rete.
La crisi idrica e la riorganizzazione del servizio idrico
rappresentano una priorità dei nostri giorni per vari motivi, tra
cui i cambiamenti climatici, che i Comuni oggi, ma ancor più
(incomprensibile)
e la società affidataria del servizio
domani dovranno affrontare.
In quest'ottica forse sarebbe stata auspicabile una scelta di
priorità politica ancora più netta, convogliando maggiori risorse
su quell'obiettivo, quali ad esempio i 6 milioni e 300 mila euro
destinati a incrementare i contributi per opere minori di pubblica
utilità che spesso sentiamo dire verranno utilizzati in
asfalti.
Accolgo favorevolmente i fondi per investimenti: è però
necessario ragionare, come già detto, a una riorganizzazione
complessiva del sistema sia in termini di risorse finanziarie sia
in termini di strutture organizzative degli Enti locali, al fine di
porre gli stessi nelle condizioni di realizzare con efficienza ed
efficacia gli investimenti necessari a gestire i servizi di
competenza.
Oggi, infatti, forse più che di carenza di risorse finanziarie,
gli Enti soffrono di carenza di risorse umane e di fenomeni di
turnover e mobilità di personale verso la Regione, che incidono
negativamente sulla professionalizzazione e l'efficienza delle
realtà degli enti locali.
Infine, un'ultima considerazione che riprende già quanto detto
con riferimento alle linee caratterizzanti dell'assestamento, anche
con riferimento agli interventi degli enti locali: importanti
risorse ma praticamente nulle quelle volte a rendere più incisivi
gli interventi a favore delle persone in difficoltà, da parte degli
enti stessi, che potrebbero sicuramente garantire una maggiore
efficacia, per gli enti più vicini ai cittadini.
Presidente -
Siamo sempre in discussione generale. Si è
prenotato il consigliere Marquis a cui passo la parola.
Marquis (FI) -
Ho ascoltato con attenzione le relazioni
di maggioranza e di opposizione che hanno introdotto questo secondo
assestamento che è oggetto di discussione in aula oggi. Sicuramente
posso ringraziare il collega di opposizione per la sua
illustrazione, perché ha fatto delle considerazioni politiche e ci
ha fatto capire anche a quanto ammonti l'assestamento, perché dalla
relazione di maggioranza non sarebbe stato possibile avere questo
quadro d'insieme se non per delle somme che avremmo dovuto fare in
aula a seguito della relazione tecnica che è stata fatta.
Riteniamo che sia un importante quantitativo di risorse,
robusto, che viene spalmato - come è stato detto bene sulla
relazione - in diverse iniziative; ma credo che su quest'iniziativa
sia da fare un ragionamento anche di carattere politico, non solo
tecnico. Siamo al secondo assestamento, il primo di 172 milioni e
questo di 145, significa che circa in un mesetto sono stati fatti
due assestamenti per circa 317 milioni di euro. Sicuramente degli
importi molto significativi, che vengono messi in distribuzione
negli ultimi mesi dell'anno, perché di quello che si approverà oggi
credo che se ne parlerà a settembre a livello poi di organizzazione
e di messa in pratica sotto il profilo amministrativo, e questo - a
mio avviso - riveste già un primo problema di carattere di tipo
generale, perché si va avanti con una programmazione che fa il
bilancio alla fine dell'anno, non si ha una visione complessiva
perché aumentano di anno in anno gli avanzi di amministrazione e le
somme che sono a disposizione, che vengono messe in circolo nella
seconda parte dell'anno. Ci saranno delle ulteriori variazioni di
bilancio. Tutto questo sta sostanzialmente inchiodando la macchina
sotto il profilo amministrativo.
Credo che - come è stato evidenziato en passant nella relazione
- ci vorrebbero delle riforme molto più incisive per poter gestire
queste risorse; ma gestirle come un atto di programmazione iniziale
avendo una panoramica chiara all'inizio dell'anno, perché oggi
assegniamo un sacco di risorse, tantissime, che vengono messe a
disposizione per la manutenzione del territorio, per la
valorizzazione dei propri beni, ma sono tutte risorse che
riferiscono al comparto pubblico.
La Valle d'Aosta è fatta di comparto pubblico e di comparto
privato.
A nostro avviso la nostra visione porta a tenere in maggiore
conto la valorizzazione del tessuto produttivo valdostano che qui
non viene considerato, perché gli interventi di manutenzione sono
importanti perché bisogna mantenere il territorio. È un territorio
vasto, se ne potrebbero individuare anche tanti altri rispetto a
quelli che sono stati evidenziati e presi in considerazione in
quest'assestamento, però, alla fine, bisogna individuare delle
priorità. Per noi la priorità è far crescere la Valle d'Aosta.
Quest'assestamento non farà crescere la Valle d'Aosta, ovvero
non interromperà il declino della Valle d'Aosta che abbiamo avuto
modo di rappresentare negli ultimi Consigli in iniziative che
abbiamo presentato. Si dice che negli ultimi dieci anni la Valle
d'Aosta sia la regione italiana che è cresciuta meno, siamo gli
ultimi in classifica.
Con quest'approccio si continuerà su quella strada, non c'è la
possibilità di fare del fatturato per le imprese, per far crescere
la nostra economia da queste iniziative che sono comprese in
quest'assestamento, non ce n'è una a favore delle imprese, non ce
n'è una a favore delle famiglie. Va bene trasferire agli enti
locali, ma ricordiamoci anche una cosa: trasferire dei soldi al
mese di settembre agli enti locali è una presa in giro, perché gli
enti locali li manderanno tutti in avanzo di amministrazione: non
avranno la capacità di mettere sul territorio queste risorse che
noi oggi diamo loro sul 2023. Va bene il 2024 e il 2025, per quelle
che sono sul triennale si organizzeranno per metterle in
circolo.
La prima critica che facciamo è che se ci sono degli avanzi di
amministrazione così significativi, due sono le possibilità: 1) che
non siamo in grado di spendere, 2) che abbiamo troppi soldi
rispetto a quelli che servono, perché se una famiglia avanza
risorse vuol dire che ne ha di più di quelle di cui necessita per
vivere durante l'anno.
Ma attenzione, i proventi della pubblica amministrazione sono
forniti dai cittadini valdostani, quindi cosa significa questo?
Forse bisogna cercare di mettere meno le mani nelle tasche della
gente e cercare di fare delle azioni che siano diverse.
Al posto di prelevare e distribuire a fatica, proviamo a
lasciare qualche risorsa in più nelle tasche della gente, di chi fa
impresa, di chi è una famiglia, per poterle mettere a disposizione
del ciclo produttivo, per creare benessere. Perché qui ci vantiamo
o abbiamo sentito dei comunicati negli scorsi giorni che assumiamo
100,200, 300 persone nel triennio, ma sono tutte persone sottratte
alla libera iniziativa, al mercato del comparto privato, sono tutte
persone a cui non si dà la possibilità d'intraprendere.
Bertschy, interviene dopo Presidente, se consente, dia la
possibilità all'Aula di lavorare. Guardi che il problema della
Valle d'Aosta, non è un problema banalizzabile, non siamo qui a
ridere e a scherzare, perché capisco che i musicisti stiano
tranquilli, possono star bene al loro posto, ma guardate che la
gente non vive di sogni, vive di realtà, vive di lavoro, vive di
difficoltà.
La collega Guichardaz prima vi ha detto che c'è gente che ha
delle difficoltà. C'è la povertà sul territorio, non c'è una misura
sulla povertà prevista in quest'assestamento, è un tema
completamente trascurato. É un assestamento sul quale, come le ho
detto prima, possiamo condividere delle iniziative di manutenzione
del territorio, siamo qui a discutere però se erano delle priorità,
perché le priorità per noi sono altre, sono quelle di creare
economia, perché i dati, quelli che leggiamo sulle comunicazioni
Istat, ci dicono questo. Voi potete dire tutto quello che volete,
raccontare le vostre storie, le vostre narrazioni alla Valle
d'Aosta, ma la Valle d'Aosta sta scivolando indietro, questo è
incontrovertibile, sono i numeri che lo dicono, non lo diciamo noi,
è la regione italiana che è cresciuta meno.
Ci dispiace se non si vuole analizzare questo problema in modo
serio, noi ci proviamo a sollecitarvi. L'abbiamo fatto in tutte le
maniere, prendiamo atto degli approcci, le attitudini e gli
atteggiamenti.
Ognuno può esprimere le proprie considerazioni sotto il profilo
politico, possono essere condivisibili o meno. Noi diciamo che la
Valle d'Aosta ha bisogno di altro, ha bisogno, laddove è possibile,
d'intervenire sul sistema fiscale valdostano, perché non tutto
dipende dallo Stato. Abbiamo anche la possibilità di andare
incontro alle imprese di più rispetto a quello che è stato fatto,
abbiamo una norma di attuazione che ce lo consente, abbiamo la
possibilità d'intervenire sull'IMU facendo dei ragionamenti con i
Comuni per mettere le famiglie nella condizione di avere delle
spese inferiori sulla gestione del proprio patrimonio; ci sono
tante considerazioni che si possono fare, però vediamo che
l'approccio è completamente diverso a livello filosofico.
Quanto alle singole iniziative, come le ho detto, quello che è
legato alla manutenzione del territorio lo riteniamo positivo. C'è
qualche contributo a favore dell'agricoltura - questa è
un'emergenza e viene riconosciuta - ci sono degli interventi sul
patrimonio culturale, che è importante per valorizzare
l'attrattività turistica della nostra regione, ci sono delle
iniziative a favore dei mutui prima casa, l'alimentazione del fondo
di rotazione per poter mettere in circolo dei contributi; queste
sono iniziative che consideriamo.
Ci sono dei temi che andranno esplorati. È stato evidenziato
nella relazione di minoranza che è positivo il fatto che
s'intervenga sul sistema del credito a favore delle imprese, ma
sarebbe forse anche il caso di aprire un focus di ordine
sistematico su quest'argomento per avere chiaro qual è la
situazione di tutti i fondi di rotazione e qual è l'indebitamento,
in quale misura, in quali tempi di ritorno, se ci sono delle
difficoltà. È un discorso complesso e al momento non abbiamo gli
elementi per fare delle valutazioni sistemiche e di carattere
generalizzato.
Per quanto ci concerne, ci saranno sicuramente degli articoli
sui quali esprimeremo il nostro voto favorevole, però vogliamo
rimarcare questo discorso: secondo noi manca una visione, manca un
approccio a livello di sistema, e soprattutto si tiene conto solo
di metà della mela, la parte del comparto pubblico. Il comparto
produttivo, il comparto privato è veramente ai minimi termini
considerato in quest'assestamento: non ci sono delle grosse risorse
messe a disposizione su 145 milioni di euro.
Presidente -
Qualcun altro in discussione generale? Se
non vi sono altre richieste... Consigliere Lucianaz, a lei la
parola.
Lucianaz (LEGA VDA) -
Quindici minuti non saranno
sufficienti a leggere, semmai avrò modo, continuerò più avanti. Mi
limiterò a considerazioni sicuramente critiche, come è logico e
responsabile aspettarsi da un Consigliere di opposizione che
analizza questa distribuzione di denaro. Io la definirei una
helicopter money fabric
; tanti provvedimenti, mi limito a
dieci contestazioni pescate qua e là in questo
mare magnum
di fantasiose anche elargizioni.
Ho compilato la mia hit parade, al n. 10 partiamo con la
sensibilità eco insostenibile: abbiamo 100 mila euro di spesa per
l'anno 2023 a favore dello sviluppo della mobilità sostenibile,
destinando al finanziamento delle spese per contratti di servizio
di
car sharing
integrabile stazioni sperimentali di mobilità
condivisa, i soliti vacui e incessanti bombardamenti di messaggi
apocalittici, autoflagellazioni corporali, perché i ghiacciai si
stanno sciogliendo. Certe volte mi chiedo da dove venite: i vostri
insostenibili sillogismi, dai virus che verranno sconfitti dal
caldo ma che l'anno successivo è stato il caldo a provocarli.
Insomma, siete inascoltabili, una montatura asfissiante per avere
ad Aosta, come vi dicevo, un servizio di
car sharing
effettuato con cinque Panda diesel già vecchiotte, trovate nella
cintura di Torino, magari pagate anche poco, per carità, ma alla
faccia della mobilità sostenibile, del vostro
green
development
e dell'ecosostenibilità di facciata.
Degli altri 40 mila euro su quest'articolo, allegato B1, per
riduzione di inquinamento non ho capito bene cosa sia il programma
9008.
Di questi mostruosi 145 milioni di euro distribuiti, al n. 9
metterei trasferimenti correnti per associazioni e manifestazioni
di carattere sociale. Abbiamo 70 mila euro da destinare giustamente
al 25esimo raduno degli Alpini, per il centenario il primo
raggruppamento, a titolo di concessione appunto per attività
ricreative, culturali e sociali.
Mi chiedo se è il caso di utilizzare l'assestamento di bilancio
per questa festa e cosa diranno mai i fanti, i parà o i carristi
gloriosi di questo sostegno finanziario, avranno diritto anche loro
per il loro anniversario a un emolumento del genere?
Quindi io prego tutte le associazioni che vanno a chiedere al
Presidente Testolin un aiuto per i loro anniversari, di farsi
avanti al momento buono.
Al n. 8 abbiamo l'articolo 61: non può mancare la teca
climatizzata per l'esposizione di un esemplare di marmotta
mummificata di pregio eccezionale, ritrovato sul ghiacciaio del
Lyskamm, 60.500 euro che non possono mancare in questa hit
parade.
Al punto 7, l'area megalitica di Saint-Martin-de-Corléans, il
disegno di legge prevede 70 mila euro per una maggiore spesa del
2023, 50 mila euro per il 2024, 50 mila euro per il 2025: totale
170 mila euro per servizi di pulizia in occasione della riapertura
del sito e una generica valorizzazione dell'area. Mi chiedo se sarà
messa semmai un'insegna per indicare che c'è un'area megalitica
così importante.
Chiedo al presidente Bertin, così sensibile a quest'argomento,
se non ha nulla da dire, ma penso di no, visto che da quando è
Presidente del Consiglio su quest'argomento non si esprime più.
Al punto 6, 400 mila euro per la piscina di Pré-Saint-Didier,
denaro che i Valdostani vedono tutti gli anni uscire, questa volta
è per migliorie architettoniche, energetiche, strutturali.
Al punto 5, perché no, un contributo di 15 mila euro a CELVA,
per pagare le bollette del servizio di canile a causa del rimborso
del "Caro luce".
Io mi chiedo se questa stampante costi così cara da consumare
tutta questa energia, comunque stampa le fatture, e tra l'altro il
servizio del canile ha già un altro contributo all'articolo 38 come
vedo.
Andiamo avanti, articolo 4: 1 milione e 700 mila euro da
destinare, con delibera regionale, naturalmente ai pascoli di
alpeggio; giustamente, peccato che il Governo regionale non tenga
conto del fatto che anche i rifugi di montagna hanno avuto un
impatto economico inaudito, dovuto al perdurare degli effetti della
crisi russo-ucraina, come scritto nell'articolo 63, dovuto appunto
al perdurare della crisi, ai maggiori costi di energia, e alla
ridotta disponibilità di materie prime, eccetera eccetera.
Così come anche le imprese commerciali hanno avuto i loro
aumenti, crediatelo: i bar, i ristoranti, i professionisti, tutti
quanti avrebbero bisogno di un congruo aiuto e di un sostegno
economico. Peccato che il Governo Testolin di loro si dimentichi,
come spesso avviene.
Giustamente parliamo di innovazioni, di digitalizzazione, di
attrazione di nuove imprese, ma forse spesso questo Governo si
dimentica delle imprese che sono già esistenti sul territorio che
fanno fatica ad andare avanti, che tutte le mattine devono tirar su
la serranda con i costi che sono continuamente aumentati.
Giustamente siamo sensibili ai Comuni, alle Unités, agli Enti
locali, molta poca attenzione ai Valdostani che ogni mattina devono
aprire la loro attività, e mi dispiace veramente.
Arriviamo alle tre posizioni più importanti della mia
classifica, modestamente mi permetto, 2 milioni e 20 mila euro per
sostituire i serramenti alla sede dell'Assessorato opere pubbliche.
In Commissione abbiamo avuto modo di chiedere delucidazioni, ci è
stato detto che questa è la cifra - saranno aumentati sicuramente i
materiali - e quindi all'articolo 27 ci troviamo con stupore questa
spesa, che io ho definito una spesa da "Gabibbo" o da Corte dei
conti, non riesco a capire: oltre 2 milioni per sostituire dei
serramenti, quando ho fatto un veloce calcolo sulla stima sommaria
del progetto di fattibilità della Manzetti: per oltre 380 metri
quadrati di serramenti esterni è prevista una spesa di 311 mila
euro, più altre spese, tra le quali anche l'Iva eccetera. Siamo
abbondantemente sotto il milione di euro. Mi chiedo che genere di
serramenti siano. Abbiamo anche detto che forse si riferisce a una
domotica, a una nuova versione, non si capisce bene, comunque certo
una spesa impressionante e merita di essere citata in questa
classifica.
Passiamo al n. 2: 3 milioni di euro per il contributo regionale
per la costruzione di una sede per maestri di sci, congiuntamente
alle guide di montagna.
Dei veri specialisti della montagna, gente che non ha
sicuramente problemi a far le scale, per intenderci, però la sede
prevede un edificio con un solo piano, quindi giustamente deve
essere a piano terreno, ma certamente non la cantina e neppure
fondamenta molto profonde, perché sappiamo benissimo che questa
zona è infestata di residui di lavorazione di 100 anni di
produzione dell'impianto siderurgico della Cogne, quindi meglio
stare sospesi. Non basta, siamo anche vicini al traffico del
viadotto autostradale e dall'altro lato a pochi metri dai
trasformatori della centrale della Cogne.
Io direi il posto più infelice di Aosta, la Plaine di Aosta, per
creare una Maison de la montagne. Le eccellenze della montagna che
si devono rifugiare nel posto più brutto, più inquinato d'Aosta. Ma
siete così convinti di aver trovato la destinazione giusta?
Certo che la giustificazione dell'assessore Grosjacques in
Commissione è stata quella di avere a disposizione anche un comodo
e capiente parcheggio.
Bravi, allora continuate a opporvi quando qui, dall'opposizione,
si chiede più attenzione ai parcheggi, più attenzione alla
circolazione, più attenzione nella città di Aosta alle criticità, e
giustamente continuate a dire: "
Non vogliamo le auto ad Aosta,
non vogliamo fare altri parcheggi
", infatti lo dimostra il
fatto che demolirete il Manzetti senza prevedere neppure uno
stallo. Stessa cosa per il Saint-Bénin. Verrà rifatto il
Saint-Bénin, quanti posti auto sono assicurati?
Idem per l'ex Magistrali di Via Torino, neppure uno stallo per
una moto è previsto. Quindi continuate a fare opere regionali senza
prevedere un solo parcheggio, poi giustamente la gente si lamenta
che ad Aosta non trova parcheggio, però, in questo caso, le guide,
giustamente, si ritroveranno due-tre volte all'anno, e avranno
bisogno di ampi parcheggi, perché è indispensabile trovare
parcheggi.
Quindi la vostra ipocrisia - mi dispiace, signori - ma non ha
limiti. Lo stesso discorso lo faccio per altre strutture, altri
uffici posti nel centro di Aosta.
Occupatevi dei parcheggi, occupatevi di chi ogni giorno deve
venire ad Aosta a lavorare e non può utilizzare mezzi pubblici per
ovvie ragioni. Io dico: "Con tutte le strutture pubbliche vuote che
ha la Regione, spesso inutilizzate, dovete proprio per forza fare
un nuovo edificio nella zona più sfigata della città?".
C'è l'area megalitica di Saint-Martin-de-Corléans che è più di
vent'anni che è vuota, che non sappiamo cosa farne, non potete
ospitarli lì? Non c'è posto? Ci sono altro che mille metri quadrati
a disposizione, e mi fermo qui. Cercate di ragionare su questo
sperpero di denaro pubblico per favore!
Termino con il n. 1, vince questa classifica, per
quest'assestamento di bilancio naturalmente, che è solo il secondo,
il trasporto pubblico ferroviario; qui lo dedico all'assessore
Bertschy, che ho visto avere il coraggio di lanciare l'idea di una
galleria autostradale, magari a tre corsie, nella sua zona di
competenza. Ottima campagna elettorale, Assessore, peccato che poi,
come è successo il mese scorso, abbiate bocciato la mozione che
prevedeva di declassare il tratto autostradale a tangenziale aperto
al traffico locale, così tanto congestionato, del tratto di
raccordo tra Sarre e Pollein. In quel caso non se ne parla
assolutamente, però lanciare l'idea di una galleria autostradale di
diversi chilometri, questa è una bella mossa elettorale!
Voglio ritornare comunque all'articolo 48 che vince questa hit
parade: il trasporto pubblico ferroviario, causa efficientamento
tecnologico, causa l'onnipresente necessità di sviluppare la
mobilità sostenibile che questa maggioranza propina ogni tre per
due. Abbiamo continuato a pagare infatti tasse, e non poche, ai
Comuni, alle Unités, alla Regione, quindi le spese i Valdostani le
hanno sostenute, le bollette sono aumentate, l'I.V.A. è aumentata,
quindi vi trovate questo bel gruzzolo da gestire.
Fortuna vostra. Comunque con quest'assestamento vedremo anche
corrispondere 3 milioni e 400 mila euro a Trenitalia fino al 2025,
quando sappiamo tutti bene che il servizio di trasporto ferroviario
verrà sospeso in questi anni, quindi non vedremo circolare treni.
Avremo questi 3 milioni e 400 mila euro per rispetto di contratto,
(sicuramente i contratti vanno rispettati), peccato che Trenitalia
non rispetti gli orari, abbiamo quotidianamente lamentele di gente
che a Porta Nuova perde le coincidenze, abbiamo lamentele di gente
che vede saltare gli appuntamenti, arriva in ritardo all'Università
e alle visite sanitarie. Ma voi pagate perché giustamente avete i
soldi, non sono certo soldi vostri, sono soldi dei Valdostani. Voi
siete lautamente pagati per amministrare questi soldi, continueremo
a dare altri 3 milioni e 400 mila euro per adeguamenti tariffari a
Trenitalia mentre avremo le reti ferroviarie valdostane sicuramente
non intasate perché per tre anni almeno prevedete di non avere un
treno che viaggi.
Presidente -
Si è prenotato il consigliere Baccega, siamo
in discussione generale, ne ha facoltà.
Baccega (FI) -
Un documento sicuramente importante, mi
preme esordire con una suggestione, che i 47 milioni e 500 mila che
potevano essere investiti in parte corrente, in qualche modo
dovevano avere una maggiore destinazione in ambito sociale,
riguardando le previsioni di povertà e di nuove povertà di questa
regione.
Certo non si può dire che si tratti di una variazione che non dà
risposte, una contribuzione a pioggia che, molto probabilmente,
accontenta tanti comparti e tanti enti. Richiamando anche alcune
dichiarazioni fatte in Commissione da parte dei dirigenti auditi,
dove era abituale sentirsi dire:
"Questi hanno chiesto questo,
altri hanno chiesto, altri ancora hanno chiesto"
e la
maggioranza che cosa ha fatto? Ha messo a disposizione le risorse
sulla base delle richieste.
Forse si sono accontentate le tante richieste pervenute ma, in
realtà, quello che riteniamo sarebbe stato importante, lo ha
ribadito anche il mio capogruppo poco fa, - almeno in questa
seconda variazione, dove la prima è stata fortemente condizionata
dai 60 milioni finanziati per i maggiori costi del nuovo Ospedale -
è riscontrare una visione politica più ampia e più significativa
dei progetti d'investimento da realizzare in Valle d'Aosta, per
garantire un salto di qualità della vivibilità e del miglioramento
della vita dei Valdostani, non come sta facendo il Comune di Aosta
con questo Piano del traffico.
Se da una parte riteniamo interessanti alcuni interventi,
certamente voteremo anche alcuni passaggi riguardanti l'ipotesi di
acquisizione del Castello di Introd, l'edilizia scolastica, la
realizzazione d'interventi di manutenzione all'interno degli
alloggi di ERP sfitti, come avevamo richiesto in una mozione
approvata dall'intero Consiglio regionale; su questo punto la
raccomandazione è di fare presto, perché il mercato immobiliare e
degli affitti non vede più alloggi privati a disposizione della
locazione.
Positive le risposte che si danno agli interventi per la
riduzione del rischio idrogeologico, sappiamo bene cosa sta
avvenendo in molte regioni d'Italia, l'auspicio è che anche qui in
Valle d'Aosta si sia pronti a intervenire.
Interventi di riqualificazione di siti di discarica per rifiuti
inerti: alcuni interventi ci fanno pensare che sia ora d'iniziare
un ragionamento sulla gestione dei rifiuti nella nostra regione nei
prossimi 20-30 anni. Poi, ancora, guardando l'articolo 9 che parla
di interventi di captazione, realizzare finalmente il pozzo di
captazione della falda dell'acqua necessaria per irrigare il
fantomatico e non utilizzato da tre anni Parco Puchoz e il Tennis
Club di Aosta. Lo abbiamo detto più volte nei nostri interventi di
questi tre anni. Tutte le notti le girandole sprecano acqua
potabile per irrigare i terreni, giusto per sottolineare che questo
Comune fa acqua da tutte le parti.
Tutte cose già dette, anche più volte, nel dibattito consiliare
di questi anni.
Per quanto riguarda l'articolo 13, "Interventi a favore dei
Comuni per l'adeguamento, la ristrutturazione e la realizzazione di
opere minori di pubblica utilità di 6 milioni e 300 mila euro", che
non si capisce se riusciranno a essere spesi entro fine anno, di
cui 175 mila euro al Comune di Aosta. In realtà, ci è sfuggito
capire a che cosa servano questi 175 mila euro; mi auguro che
magari in replica ce lo vengano a sottolineare, visto che Aosta ha
un avanzo di Amministrazione di oltre 20 milioni e in questi
giorni, in un'intervista e anche nell'audizione organizzata per
capire la logica di quel deplorevole piano urbano della mobilità
sostenibile, il sindaco Nuti ha richiesto di ripristinare il
sostegno della legge "Aosta Capitale", a suo tempo approvato dalle
due Giunte comunali e regionali che facevano parte degli
autonomisti e del centro destra. Credo che sia stato soppresso per
una serie di motivi: il primo perché non si spendevano, il secondo
perché non rendicontavano. Di questo ne ho contezza perché per una
parte ero presente.
Valutando anche alcuni interventi significativi, particolare
interesse hanno avuto in Commissione la realizzazione della Maison
de la montagne, che parrebbe individuata nella zona della Porta Sud
della città, come diceva il collega poco fa, e che vedrà la
realizzazione della sede congiunta dell'Associazione valdostana
maestri di sci e dell'Unione valdostana guide di alta montagna; non
sarebbe male, come è stato chiesto in Commissione, prevedere anche
una parete di arrampicata sportiva per completare meglio
l'idea.
Sempre nell'ambito della zona F8, la realizzazione della
palestra, articolo 14. Abbiamo chiesto in Commissione se la
palestra che nasce come palestra scolastica poteva essere
utilizzata per federazioni sportive, ci hanno detto di sì, ma la
palestra non potrà essere utilizzata per raccogliere il pubblico,
pertanto nessuna manifestazione sportiva potrà essere organizzata
nella nuova palestra. Un grave errore che non risponde certamente
alle esigenze del movimento sportivo valdostano. Ancora una volta
si fa una scarpa e uno zoccolo.
Secondo quanto ci ha detto la dirigente, pare trattasi di
problematiche di piano regolatore, ma ricordiamo che gli accordi di
programma consentono di superare certi ostacoli che sono posti dai
piani regolatori o le intese.
Parlando di occasioni mancate, mi preme richiamare alcuni
suggerimenti e alcune proposte evidenziate in questo percorso di
attività di opposizione costruttiva di questa travagliata
legislatura, nel campo degli investimenti, nel settore dello sport,
del turismo. Abbiamo parlato ieri, durante un'interpellanza, della
realizzazione di una struttura di equitazione, il maneggio coperto
di cui abbiamo chiesto contezza anche in Commissione. Ovviamente la
risposta di ieri dell'Assessore è stata: "Il Comune non ci ha dato
conto di una serie di richieste che sono arrivate dalla
Commissione, quindi il tutto è fermo"
.
L'invito è a
sollecitare il Comune a darsi una mossa. Invito a sollecitare
appunto i tavoli di confronto, l'importante è che funzionino questi
tavoli di confronto.
Sempre in ambito sportivo, avevamo evidenziato la carenza e la
mancanza di un palazzetto polivalente che possa rispondere alle
esigenze del mondo sportivo e a quelle discipline che richiedono
impianti specifici - e sono molto molte, ve lo assicuro - ma anche
per una questione di sostegno economico di dette strutture, una
certa polivalenza e una certa flessibilità, quindi una struttura
per concerti, per congressi, per eventi canori, per
rappresentazioni teatrali, grandi esposizioni e grandi eventi,
anche con la possibilità di creare sinergie televisive.
"Aosta, città europea dello sport 2017", "Valle d'Aosta Regione
europea dello sport 2023".
Il nostro capoluogo di Regione è l'unico in Italia in cui non
esista una struttura in grado di ospitare normali incontri di
campionato di sport di squadra, con la presenza di spettatori, in
grado di rispettare i vari regolamenti federali e di lega.
Il paradosso è che la Valle d'Aosta è la regione italiana che
possiede il maggior numero d'impianti sportivi per abitante, un
dato statistico che è puramente quantitativo e non descrive la
situazione reale, in quanto ci sono settori chiave che non
possiedono una struttura.
Che fine farà il Palaindoor? Questo l'avevo preparato prima come
quesito, ieri ci è stato detto che, molto probabilmente, a fine
2024 potrebbe riaprire. Pensate, quattro anni bloccato e fermo,
senza poter fare attività sportiva in una struttura così importante
che molte altre regioni ci invidiano.
Poi ancora i tanti campi di calcio disseminati qua e là sul
territorio e ormai inutilizzati: qual è il percorso futuro per
riorganizzare anche quelle aree?
La fine dello stadio Puchoz, parco Puchoz, che da oltre tre anni
è inutilizzato e trasformato in parco senza un filo d'ombra. Voi
vedete i bambini? Io ho la fortuna di abitare di fronte ai bambini
che fanno il centro estivo, adesso gli hanno messo due tendine, due
gazebo, con il caldo che ha fatto in questi giorni, era davvero
umiliante vedere quelle persone lì. Eppure, hanno mandato una
decina di bambini a fare il centro estivo.
Altro argomento più volte sollecitato in Consiglio e anche con
proposizioni chiare riguarda la viabilità: il collega ne aveva
parlato qualche Consiglio fa, viabilità che insiste quotidianamente
su Pont-Suaz e, anche a seguito delle ulteriori strutture che
saranno realizzate in quella zona, credo che ci sarà un incremento
significativo di traffico proprio in una zona che è già stressata
di suo in questi giorni.
La realizzazione di un nuovo e ulteriore ponte - che dal Comune
di Aosta vada verso l'Envers e che serva i Comuni di Gressan,
funzionale a Jovençan, dai percorsi verso i Comuni dell'Alta Valle
- sarebbe stata un'opera interessante da valutare e magari vedere
le risorse per un progetto che si poteva attuare.
Su questo ci saremmo aspettati un'apertura verso una nuova
progettazione per un attraversamento della Dora Baltea più efficace
e a favore di quella parte di territorio.
In sintesi, oltre a quello che ha già sottolineato il mio
collega Marquis, noi riteniamo che ci sia un voto insufficiente a
questa variazione di bilancio, che non ci sia il coraggio e la
consapevolezza dei temi che vengono proposti, delle criticità
sociali e delle povertà. Questo è davvero un grave errore.
Presidente -
Siamo in discussione generale. Se non vi
sono altre richieste, chiudo la discussione generale. Consigliere
Restano? Nessuna prenotazione? Consigliere Restano, a lei la
parola.
Restano (GM) -
Lei, Presidente, mi ha sollecitato, quindi
un breve intervento ritengo che sia doveroso e opportuno farlo dopo
le sue sollecitazioni.
Presidente -
Lei fa le finte.
Restano (GM) -
Come accade spesso, l'assestamento di
bilancio si trasforma in un'occasione per rimpinguare i fondi che
sono già stati previsti dalla legge di bilancio e - pur avendo
questa norma, oserei darle un nome e un cognome, quello del
presidente Testolin, un marchio specifico - anche questa volta si è
mantenuta è la tradizione. Una norma che giudico con dei lati
positivi e anche con degli aspetti che, a mio modo di vedere, non
sono altrettanto positivi.
Manca, come spesso dico, una visione politica, o per lo meno non
c'è stata illustrata. Non si percepisce dall'illustrazione e dalla
presentazione della norma, sia in Commissione che in quest'aula, la
visione politica rispetto a determinati argomenti, o magari manca
un po' di coraggio nell'affrontare determinati temi.
Dall'altra parte invece si possono rilevare dei passi avanti: a
differenza di quanto detto da alcuni colleghi che mi hanno
preceduto, vedo con favore determinati articoli e, non mi nascondo,
vedo con favore l'articolo sulla Maison de la montagne. Vado un po'
in controtendenza rispetto a chi mi ha preceduto. Ma perché mi
permetto di affermare questo? Non certo perché faccio parte dei
maestri di sci che potranno usufruire di questa struttura o delle
guide alpine, ma perché penso che il maestro di sci, le professioni
della montagna, rappresentino una delle più importanti attività
produttive della nostra regione. Fanno parte di questi collegi
professionali quasi 2 mila persone. Proviamo a cercare un'altra
impresa non facendo parte del comparto pubblico che impegna tutte
queste persone, persone che contribuiscono ad alzare il PIL della
Valle d'Aosta, ma non solo.
Sempre girovagando per le Alpi, ho notato che altre regioni si
sono dotate della Maison de la montagne, anche in altri Stati, in
Francia, proprio andando - come ho detto ieri - a vedere la tappa
del tour, ho beccato una bella insegna "Maison de la montagne".
Se si vuole essere al passo con l'offerta, come detto oltretutto
da questa maggioranza, con offerte di altre regioni e di altri
stati, bisogna anche dotarsi delle dovute strutture, ma
soprattutto, colleghi, perché siamo in eccellenza, perché non ci
limitiamo a formare i professionisti del turismo, (perché così li
vorrei definire) seguendo i protocolli nazionali, abbiamo qualcosa
di più, ed è giusto che vengano formati in questa regione, che non
si appalti a terzi la formazione dei nostri professionisti, perché
abbiamo le menti per formare i futuri protagonisti del turismo
valdostano, e questo va riconosciuto.
Oltretutto c'è una questione di economicità, nel senso che con
quest'investimento permettiamo di fare delle economie di scala,
quindi di portare a reddito un investimento. Non sempre è così, poi
arriverò anche su questo punto.
Al riguardo della sede non entro nel merito, però ritengo che
debba essere identificativa di quello che si svolgerà all'interno
di questa sede, quindi rappresentativa delle professioni della
montagna.
Professioni della montagna che non solo si occupano della
promozione del territorio, del turismo, ma, pian piano, si sono
evolute e non solo qua accade (prevalentemente qua); raccontano
anche la storia della Valle d'Aosta, la storia delle nostre
montagne, le nostre tradizioni, quindi fornendo un prodotto diverso
da quello che viene fornito altrove.
È per questo motivo che ritengo importante l'investimento, in
prospettiva futura; qualcuno ha richiamato gli accompagnatori di
media montagna: è un ulteriore passo avanti, ci siamo allineati a
quello che avviene anche all'estero fortunatamente, prima non era
così, ma non per colpa nostra. Oggi facciamo un passo ulteriore,
così come richiesto. So che i tempi forse sono stati un po'
stretti, ma guardate che sono tanti anni che si parlava di questo.
Siamo arrivati al compimento in un breve periodo, forse perché ve
ne era la disponibilità finanziaria, ma è tanti anni che si
discuteva della Maison de la montagne e, a forza a forza, ci si è
arrivati.
C'è arrivato il Governo Testolin e buon per loro, ne
raccoglieranno i meriti, però ritengo che l'intero Consiglio, se
voterà quest'articolo, potrà vantarsi di aver portato il proprio
apporto a quest'iniziativa.
Si vede una visione rispetto a queste professioni, rispetto alla
futura proposta turistica.
Rimanendo sempre nel settore dello sport, ma che affianca
l'istruzione, abbiamo parlato di una palestra, io vorrei lanciare
una suggestione: continuiamo a costruire delle palestre singole, ho
già avuto modo di dirlo.
Se andiamo al Nord o in altre realtà, le palestre sono molto più
ampie, molto più grosse, magari se ne accorpano due, tre, quattro
insieme poi si dividono con pareti mobili.
Questo per economie di scala, per ottimizzare l'investimento ma
anche per poter svolgere al loro interno altre attività.
Vi faccio un esempio: noi abbiamo il Palaindoor, che ritengo una
grande struttura che ci ha fatto fare un passo avanti, ma, quando è
stato fatto quell'investimento, se noi avessimo costruito anche la
pista di 200 metri all'interno, diventava una cosa esclusiva.
Poche piste al coperto ci sono e l'investimento poteva cambiare
ma, ritengo, non di molto. Oggi non è più possibile farlo.
Quindi invito la maggioranza regionale a fare ragionamento su
questo, al di là degli spalti o meno. Ma, visto che è nuova e non
si è fatta la scelta di ristrutturare vecchie palestre presenti in
città, valutate di costruire una struttura un poco più ampia che
possa essere utilizzata contemporaneamente da più scuole ma
contemporaneamente anche per fare delle attività diverse, come
fanno altrove.
Questo ci permetterebbe di dare ulteriori risposte dal punto di
vista scolastico, sportivo e forse anche turistico e
agonistico.
È stata data una risposta alla promozione turistica, aumentando
i fondi e, se ho capito bene, per dare una struttura diversa
all'impianto della promozione turistica. Io sono soddisfatto di
questa scelta, però avrei gradito avere maggiori informazioni in
merito.
Probabilmente il momento per il confronto su questi temi è
sempre quello del bilancio di previsione, adesso siamo in corso
d'anno, si cerca di mettere le risorse necessarie per dei
cambiamenti in corso d'opera.
Invito l'Assessore in Commissione per confrontarci sul futuro
per il prossimo bilancio e per illustrarci quello che magari vorrà
porre in essere da adesso in poi con questi fondi in più.
Ci siamo confrontati parecchio attraverso iniziative che ho
presentato sulla crisi idrica e ho notato che si mettono delle
risorse a sostegno degli investimenti in tal senso. Anche in questo
settore è importante mettere delle risorse. Avevo lanciato delle
suggestioni sulla qualità dell'acqua: è vero che nuove strutture
per la captazione inevitabilmente ci portano una migliore qualità
dell'acqua, però sulla gestione della risorsa idrica sarebbe
opportuno confrontarci, e su questo ho martellato parecchio nel
corso degli ultimi Consigli. Sarebbe anche il momento di arrivare
alla sostanza, anche per quanto riguarda il personale che se ne
occupa. Questa è una parte più sanitaria di cui parleremo più
tardi.
Per quanto riguarda l'agricoltura, si rilevano degli
investimenti che definirei interessanti. Ricordo un passato
glorioso di questo settore, soprattutto per il mantenimento del
patrimonio boschivo, che ultimamente causa crisi economica
finanziaria, ed è stato un po' tralasciato. Si poteva avere il
coraggio di dire: "Su questo punto si torna indietro, visto che
abbiamo importanti risorse andiamo a fare qualcosa in questo
senso
"
, perché il bosco che rappresenta anche parte della
nostra offerta turistica - guardo l'Assessore al turismo - ogni
tanto sembra un poco abbandonato.
Nel corso dell'inverno sono andato in Alto Adige - forse ho
mostrato le foto a qualche collega - e, andando a correre per dei
sentieri di montagna, ho fotografato come era tenuto il bosco in
quella zona e devo dire che era degno di tanti complimenti rispetto
alla nostra realtà. Avendo i fondi a disposizione, si poteva ardire
un poco di più.
Leggo dell'acquisto di apparecchiature per il laboratorio
analisi sull'agroalimentare e mi complimento, perché sicuramente vi
è la necessità di aggiornare tutto questo, però ricordo un
ragionamento che vi avevo invitato a fare che era quello di creare
maggiori sinergie tra i lavoratori che abbiamo e quindi arrivare a
valutare la possibilità anche di accorparli; questo sarebbe molto
importante, perché anche in questo caso ci sarebbero delle economie
di scala che mostrerebbero una visione diversa rispetto ad altre
realtà. Perché se noi manteniamo le stesse strutture - gli stessi
laboratori che ha la Regione Piemonte ma con una popolazione di 120
mila abitanti - capite che le spese diventano significative.
Se riusciamo a ottimizzare le prestazioni dei nostri laboratori
accorpandoli, abbiamo minori spese per l'acquisto della
strumentazione, perché in alcuni casi non sono raddoppiate, sono
anche triplicate, avendo più di due laboratori. Anche per il
personale forse le risorse sarebbero ottimizzate.
Mi rallegro per il successo dell'iniziativa "Scivolare", che
prevede nuovi fondi perché c'è parecchia richiesta; un'iniziativa
importante, che ha avuto riscontri. Però sempre per il futuro
bilancio credo si debba fare un salto di qualità e non limitarla a
un'iniziativa scolastica, perché ha raggiunto la maturità, la
maggiore età, cercare di trasformare quest'importante investimento
in qualcosa di più, mantenerlo per i nuovi inserimenti, ma cercare
di avvicinare questi ragazzi a una pratica dello sport più costante
e fidelizzare la loro esperienza sui campi da sci.
L'articolo 51 sulla USL, l'indennità provvisoria, lo ritengo un
articolo importantissimo. Avevo lanciato delle iniziative e delle
suggestioni in tal senso e sono state accolte. Quindi mi felicito
con la maggioranza che ha raccolto un piccolo spunto, magari anche
rielaborandolo e implementandolo che era giunto dalla minoranza e
mi permetto di dire che questo, insieme ad altri articoli, è il
cardine di questa legge.
Presidente -
Si è prenotato il consigliere Chatrian, al
quale passo la parola.
Chatrian (AV-VdA Unie) -
Qualche considerazione su
quest'importante provvedimento, più di natura politica anche a
seguito degli interventi che sono stati fatti dai due relatori, di
maggioranza e di opposizione, e successivamente da altri
Consiglieri.
Semplificherei così questo nostro provvedimento, questo secondo
provvedimento di assestamento durante l'anno.
Per quanto ci riguarda, questo provvedimento è attento al
territorio come primo pilastro, come secondo direi che nel suo
insieme è attento alla montagna.
Il terzo pilastro lo definirei molto attento agli Enti locali e
il quarto è attento agli investimenti che l'Amministrazione
regionale decide di fare sul nostro territorio.
Io penso che questi siano i quattro pilastri su cui si appoggia
quest'importante provvedimento da 145 milioni di euro.
Ho apprezzato particolarmente, oltre che ai toni, gli interventi
dei colleghi Baccega e Restano, che hanno messo in evidenza non
solo i punti di forza. Ma questo non è il bilancio triennale,
questo è un secondo assestamento che va a integrare in parte scelte
già messe in campo precedentemente e ne mette anche in campo di
nuove. Quindi sul primo pilastro, quello riferito all'attenzione al
territorio, vorrei mettere veramente in evidenza la messa in
sicurezza, le risorse che vengono messe in circolo per la messa in
sicurezza del territorio, per la questione idrogeologica, per
l'edilizia scolastica, per gli investimenti delle discariche.
Quindi cercando di dare delle risposte ai nostri Comuni, in modo
che siano dei servizi alle nostre imprese, alle nostre famiglie, e
soprattutto alla crisi idrica, quindi agli interventi di captazione
di accumulo e di difesa del suolo. Ritroviamo all'interno di questo
provvedimento veramente il finanziamento mirato per poter dare una
risposta alla cura e alla messa in sicurezza del nostro
territorio.
Il secondo pilastro su cui si poggia questo provvedimento, dal
nostro punto di vista, è una certa attenzione alla montagna; è
legato indubbiamente al territorio, è legato, come dicevo prima,
alla sua cura ma, soprattutto, è legato alla gestione generale del
nostro territorio.
Poi il terzo pilastro è quello legato agli Enti locali. Questo
secondo assestamento veramente fa un passo avanti, perché da una
parte ci sono numerosi articoli mirati dove si va a concedere i
contributi agli investimenti mirati a favore degli Enti locali. Lo
dicevo prima: discarica per rifiuti piuttosto che per la riduzione
del rischio idrogeologico, piuttosto che l'articolo 5 dove si
aggiungono 4 milioni di euro per l'edilizia scolastica a competenza
degli stessi Enti locali, quindi si va a
cibler
quelli che
sono proprio degli aiuti di concessione di contributi agli Enti
locali.
Poi però c'è una modifica sostanziale che invece è strutturale,
l'articolo 38, dove invece si decide politicamente - il collega
Baccega parlava di politica; penso che questo si traduca nel terzo
pilastro, una scelta di natura tutta politica quella di prevedere
per il triennio, in questo caso 23-24-25, un trasferimento
straordinario per tutta una serie di motivi. Penso che questa sia
una scelta tutta politica e non sia una scelta amministrativa. Non
dà delle risposte, crea le condizioni in modo che i nostri Comuni
possano a loro volta dare delle risposte al nostro territorio.
È normale che a dicembre affronteremo il triennale 24-25-26 e ci
sarà il modo, il tempo e la buona politica per poter garantire
questa scelta anche sul 2026, questo perché nel momento in cui si
va a inserire un articolo così importante in un secondo
assestamento, questo diventa praticamente fondamentale.
Sul quarto pilastro, quello che io ho definito gli investimenti
dell'Amministrazione regionale, troviamo in quest'assestamento -
che, ripeto non è un triennale - delle risposte e delle scelte
puntuali.
Sull'edilizia scolastica - prima il collega Restano ha messo
bene in evidenza le scelte sugli investimenti del turismo - che noi
riteniamo essere uno dei settori importanti, non solo per far
crescere il modello Valle d'Aosta, ma per garantire sul territorio
e nelle vallate laterali il presidio degli abitanti, di chi ci
abita e degli ospiti, che, come stiamo vedendo, sempre di più
apprezzano la nostra regione.
All'interno di questo quarto pilastro c'è anche la scelta sulla
Maison de la montagne. Forse l'abbiamo fatta in fretta, collega
Guichardaz, ogni tanto ci tacciate del fatto che siamo lenti, ogni
tanto che siamo troppo rapidi. Sulla Maison de la montagne penso
che siano trent'anni che se ne parla in questo Consiglio
regionale.
Non è stata data una risposta, si sono create le condizioni alle
due principali professioni di montagna, e lo dico anche con un
certo orgoglio, facendo parte dell'Associazione maestri di sci.
Penso che questa sia una buona risposta sul piano politico a due
Associazioni: oltre a poter trasmettere le emozioni, lo sport,
l'abitare in montagna, una professione di montagna, noi pensiamo
che questo sia anche promozione per la nostra località, oltre a
essere indubbiamente professioni, quindi posti di lavoro che
garantiscono comunque il fatto di abitare e presidiare la
montagna.
La sicurezza dei versanti e delle sistemazioni, la sicuramente
annosa questione di Maison Caravex. Pensiamo che a un certo punto
poi bisogna mettere un punto e a capo e chiudere il cerchio per poi
non tornarci più.
Delle risorse sempre sul piano di natura degli investimenti
della Regione, quindi pubblici, legati ai mutui prima casa e al
recupero... perché se da una parte creiamo le condizioni,
dall'altra dobbiamo anche lì avere la capacità di accompagnare i
fondi di rotazione. Il collega Baccega diceva "
Politica",
bene, queste sono scelte tutte di natura politica e non di natura
amministrativa.
Per garantire sempre il quarto pilastro, la viabilità è
importante. Abbiamo una viabilità tortuosa, difficile, abbiamo
delle valli laterali molto lunghe e si trova all'interno di questo
assestamento la risposta anche per poter garantire la sicurezza e
le sue manutenzioni.
All'interno degli investimenti troviamo anche una delle risorse
importanti sulle manutenzioni e poi sulla scelta di acquisire, lo
inseriamo in legge, un bene culturale di tutto rispetto, che è
quello del Castello d'Introd.
Nello stesso tempo anche la possibilità di finanziare altre
attività di natura culturale nel momento in cui c'è la necessità di
dover accompagnare i servizi attorno a dei beni che sono stati
acquistati
illo tempore
.
Termino facendo un'ultima considerazione. Ho sentito prima il
collega Marquis che ha dato un voto negativo a quest'assestamento,
anzi, molto negativo: "Non fa crescere il fatturato,
quest'assestamento".
Bene, noi pensiamo che quest'assestamento non solo sia utile, ma
dia una risposta sul piano pubblico e politico per far crescere le
nostre aziende, perché se abbiamo una cura del territorio le nostre
aziende possono investire in alta montagna, la nostra messa in
sicurezza vuol dire che investiamo bene sul turismo. Se riusciamo a
garantire la viabilità, vuol dire che le nostre imprese possono
investire, se riusciamo a dare delle risposte sull'edilizia
scolastica vuol dire che i nostri ragazzi possono studiare, se
diamo una risposta sulla cultura vuol dire che c'è spazio per poter
fare la differenza, perché di cultura si mangia.
Forse non ci sono contributi, come lei diceva, Marquis, diretti
alle imprese, ma oggi non stiamo parlando del triennale o del
bilancio, oggi stiamo affrontando un assestamento talmente
importante che farà sì che le nostre imprese, le nostre circa
diecimila imprese, possano ulteriormente investire, perché il
pubblico sta dando delle risposte sul piano strutturale e
infrastrutturale, perché i nostri Comuni potranno dare delle
risposte ai propri territori, quindi la piccola-media azienda potrà
fare le sue scelte all'interno dei propri Comuni; chi abita in
montagna potrà continuare ad abitare in montagna, magari essere
attrattivo, visto i cambiamenti climatici, e attrarre anche altre
famiglie del Fondovalle o di fuori regione.
Lei ci ha parlato di metà della mela, noi pensiamo che veramente
quest'assestamento possa garantire - poi c'è sempre spazio di
miglioramento, come in tutte le famiglie, come un buon padre di
famiglia, dire: "
Uei nin betò à disposetion de tcheutte
gli
strumenti utili, in modo che le nostre imprese e le nostre aziende
non solo garantiscano i posti di lavoro, ma che possano crearne
altri ancora, perché in questo momento quest'assestamento può
andare in quella direzione".
Presidente -
Consigliere Cretier, ne ha facoltà.
Cretier (FP-PD) -
Siamo giunti al momento del bilancio di
assestamento, evidenziando le scelte del Governo e della
maggioranza attuale, che poggiano su una destinazione finanziaria
oculata con due obiettivi politici e amministrativi che posso
sintetizzare in modo del tutto personale.
Non faccio la lettura dell'articolato, che tutti conosciamo, ma
credo che sia opportuno, senza menzionare i numeri degli articoli,
fare la sintesi per chi sta fuori dall'aula e ci segue, per far
capire gli obiettivi, gli indirizzi e le scelte della maggioranza
in continuità con oltre due anni, quasi tre, di legislatura.
Nel complesso il provvedimento di assestamento al bilancio di
previsione della Regione per l'anno finanziario 2003 consta di 91
articoli.
Fatta un'analisi degli articoli e l'applicazione dell'avanzo
disponibile, tento una lettura personale e politica diversa dalla
destinazione della quota residua disponibile.
Si può ben dire che, in segno di continuità,  ci sono degli
interventi di consolidamento amministrativo e funzionale su beni
esistenti, e riporto alcuni esempi secondo me necessari: aiuti per
l'edilizia scolastica agli enti locali, interventi scolastici su
edifici pubblici, sistemazione idraulica e movimenti franosi,
captazione e accumulo idrico, piste forestali, mitigazione dei
rischi dei versanti, interventi per manutenzione delle strade sul
territorio regionale, interventi su beni di proprietà regionale per
vulnerabilità sismica, interventi di manutenzione straordinaria al
Forte di Bard, interventi sul patrimonio culturale e religioso.
Poi vi sono altri interventi di prospettiva, ad esempio il
contributo per la Maison de la montagne, per dare una dignità
mondiale ai professionisti della montagna, siano essi maestri di
sci o guide di alta montagna, una risorsa e un valore aggiunto al
servizio della comunità di professionisti del settore, un
riconoscimento al loro impegno, alla loro capacità e all'assunzione
dei rischi in alta quota.
L'autorizzazione all'acquisto del Castello d'Introd, tema molto
dibattuto, e ora con l'autorizzazione all'acquisizione al
patrimonio regionale.
Poi ci sono gli interventi per il bene della casa e il
patrimonio architettonico privato esistente, per dare un impulso al
recupero e al settore edile.
Una maggiore disponibilità di fondi di rotazione per i mutui
prima abitazione e per i fabbricati nei centri storici, fondi per
l'efficientamento energetico, autorizzazioni di spesa a operare,
questo legato alle abitazioni.
Poi un concreto sostegno a enti e associazioni, come ricordato
da molti, fondi per Vallée d'Aoste Structure, trasferimenti alla
Film Commission, allo IAR, all'AREA VdA, alla Fondation Gran
Paradis, al Forte di Bard, all'ARER e all'I.V.A.T.
Certamente non abbiamo dimenticato la sanità e i trasporti,
l'agricoltura e il patrimonio storico culturale, e nemmeno la loro
accessibilità, nemmeno il comparto sicurezza, gli eventi calamitosi
e altri interventi non meno importanti ma iscritti e riportati nel
testo del disegno di legge, pensando anche al comparto unico e ai
patronati.
Credo che i tanti esempi sopra riportati siano emblematici di
una visione a tutto tondo dei vari bisogni di una comunità che vive
principalmente nel Fondovalle ed è pur sempre concentrata anche su
Aosta. Gli altri, i resilienti, vivono nelle vallate laterali e
necessariamente vanno sostenuti con servizi e infrastrutture che
devono avere manutenzione continua per mantenere in efficienza
strade e ponti e dar loro servizi in loco, in modo da avere sempre
delle sentinelle attive e vigili sul territorio.
Questa è l'ennesima scelta progettata da questa maggioranza per
la Valle d'Aosta, sappiamo che rimane molto da fare, ma facciamo
dei passi avanti, non solo buoni propositi, ma un sostegno concreto
e mirato.
Siamo consci del fatto che ci sono settori che devono cambiare
passo, ma devono recuperare rispetto agli altri e alle altre
regioni, rispetto alle altre zone di montagna, in una continua
competizione, come anche ricordato dal collega Restano.
Ma noi abbiamo le quattro montagne oltre i 4 mila metri. Le
abbiamo solo noi in questo piccolo scrigno non ancora completamente
fruibile ai più. Sul posto indicato per la Maison de la montagne
tutti si sono espressi, io credo invece che il posto indicato abbia
la sua importanza avendo La Becca di Nona e il Monte Emilius alle
spalle, da quel punto di vista è visibile il Grand Combin e la
catena del Monte Bianco, quindi credo che un richiamo alla montagna
sia anche semplicemente dato dal punto di posizionamento della
nuova costruzione.
Questo scrigno che racchiude tante richieste è la calamita, il
polo attrattivo per coloro che vogliono venire nel nostro
territorio in vacanza o per stabilirsi definitivamente, quindi noi
diamo un massimo sostegno agli obiettivi politici, amministrativi e
finanziari di questa maggioranza, guardando oltre gli ostacoli,
alle difficoltà orografiche, all'annuale avversità, programmando al
meglio e in modo lungimirante gli interventi e mettendo in
sicurezza i conti della Regione e il suo bilancio.
Come gruppo sosteniamo positivamente il disegno di legge 109,
che diventi legge della Regione.
Infine vorrei ringraziare per i toni propositivi espressi in
quest'aula e anche per il ritiro di alcune iniziative come
convenuto nella capigruppo, anche se non da parte di tutti i
gruppi.
Presidente -
Siamo ancora in sessione generale. Ci sono
altri interventi in discussione generale? Consigliera Minelli ne ha
facoltà.
Minelli (PCP) -
La collega Guichardaz, nel suo
intervento, ha già toccato i punti essenziali dell'analisi e della
valutazione che il nostro gruppo consiliare ha fatto su questo
disegno di legge per la manovra di assestamento.
Come ha evidenziato la collega, voteremo alcuni articoli, in
particolare quelli che hanno, secondo noi, delle motivazioni
condivisibili o che, comunque, in qualche maniera ci sono stati
chiariti nel corso delle audizioni. Altri sicuramente no, alcuni
perché non condividiamo, ma altri anche perché le motivazioni e le
richieste di spiegazioni che sono state avanzate in Commissione non
hanno ricevuto documentazione necessaria per comprenderli e anche
eventualmente per condividerli, non ci sono le possibilità di
entrare nel merito.
Mi riferisco per esempio all'articolo 8, l'articolo sulle
discariche, per cui abbiamo chiesto di avere un piano di dettaglio
per capire come queste risorse verranno impegnate ma, tranne una
breve descrizione, poi qui non è arrivato nulla.
Mi riferisco anche all'articolo 19, su cui già si è dibattuto
parecchio, che prevede il contributo di 3 milioni di euro per la
realizzazione della Maison de la montagne.
Io credo che in realtà non sia corretto definire questo un
articolo, ma una legge nella legge, perché, se andiamo a vedere, si
tratta di un articolo che è composto da undici commi con delle
disposizioni che sicuramente avrebbero meritato un approfondimento
e un'analisi completa, soprattutto per quello che riguarda la
futura gestione, le modalità e chi avrà la responsabilità delle
spese di gestione, ma anche del fatto stesso di aver scelto un'area
piuttosto che aver approfondito altre possibili soluzioni.
È singolare il percorso di questa disposizione legislativa, di
cui noi abbiamo appreso un mese fa, quando la Giunta ha scaricato
il disegno di legge 109.
Poi qui si dice che sono trent'anni che si parla della Maison de
la montagne; ci deve essere stato in questi trent'anni un buco di
cinque anni, perché io sono qui dal 2018 e dal 2018 a oggi nelle
Commissioni e in quest'aula di Maison de la montagne non si è mai
discusso. Non metto in dubbio che sia un argomento importante e che
possa essere stato oggetto di dibattito per molto tempo, dico
soltanto che per cinque anni non se n'è parlato.
Ma al di là del fatto che si possa condividere - e la possiamo
condividere - la necessità di arrivare anche a una realizzazione di
questo tipo, però bisogna discuterne, bisogna capire soprattutto se
quell'area che è stata scelta è quella migliore e quando abbiamo
chiesto in Commissione se era stata valutata un'alternativa, in
particolare se era stata presa in considerazione la possibilità di
utilizzare un immobile di proprietà regionale di VDA Structure,
ovviamente da adattare e da restaurare, su cui intervenire, ci è
stato risposto: "Non è stata fatta nessuna valutazione".
"La domanda che è stata inoltrata da parte dei due
rappresentanti delle guide e dei maestri di sci è del mese di
maggio, quindi i tempi erano abbastanza stretti".
"La zona è stata individuata. Non c'è stato nessun tipo
d'imposizione ovviamente, è stata una proposta che è stata soggetta
alle verifiche con Valle d'Aoste Structure".
Quindi qui funziona così, ci sarà stato anche il percorso
precedente di cui io non ho contezza, non lo metto neanche in
discussione, però quello che viene fuori è che praticamente la
domanda viene fatta a maggio, la richiesta è quella che abbiamo
visto, il disegno di legge è stato scaricato il 27 di giugno, oggi,
il 26 di luglio, si stanzieranno questi soldi, quindi è un iter in
qualche maniera fulmineo, che abbiamo visto poche volte, su qualche
disegno di legge.
C'è una domanda e c'è una risposta. Viene quasi da pensare:
"Chiedi e ti sarà dato" però certo dipende da chi sei, perché
questo non è certo un motto applicabile a tutte le realtà.
Se io penso da quanto tempo centinaia e centinaia di studenti e
insegnanti negli anni - e penso che possano essere ben più di
trenta - hanno chiesto e ancora aspettano delle palestre adeguate e
moderne, se penso alle richieste che vengono dal mondo della
disabilità per l'abbattimento delle barriere architettoniche - che,
tra l'altro, è una cosa prevista da una legge - e se penso che
quando ho chiesto di avere contezza dell'elenco che la Regione
dovrebbe avere delle strutture su cui fare questi interventi, mi è
stato risposto in Commissione che non c'è elenco, allora io mi
chiedo veramente se in questa Regione ci sono figli di serie A e
figli di serie B, figli e figliastri, categorie di persone a cui
bisogna dare delle risposte più o meno immediate e ad altre a cui
si deve dire: "Aspettate e sperate"! Certo, ci sono categorie che
producono il PIL, altre - e penso a quelle che ho citato, per dirne
due, che sono gli studenti, le scuole e le persone con disabilità -
PIL non ne producono, forse chiedono invece risorse, ma sono
cittadini che hanno comunque dignità e diritto ad avere anche loro
delle risposte.
Poi c'è la questione di non aver neanche preso in considerazione
una possibilità diversa, un immobile diverso. È stato deciso che la
richiesta era quella, è stata individuata dai proponenti l'area e
quella è stata.
Poi devo anche dire che - restando in ambito di associazioni e
di enti che hanno a che fare con la montagna - fa poi un po' specie
leggere il commento, che abbiamo letto ieri, del Presidente della
Regione a proposito della delibera di Giunta di un paio di giorni
fa che ha assegnato i contributi, 89 mila euro, previsti da una
legge per degli interventi sui rifugi alpini, contributi che vanno
al CAI che, secondo il Presidente, non farebbe buona pubblicità
alla Regione.
Ritengo che siano delle affermazioni piuttosto gravi considerato
l'apporto che il CAI dà tutti gli anni in termini di turismo e di
presenza nella nostra regione, e credo anche di PIL, perché penso
che guide e clienti dormano e usufruiscano dei servizi dei rifugi.
Ma si sa che chi esprime dissenso rispetto a certe scelte politiche
estremamente discutibili, chi non è allineato, non è gradito, è un
fastidio.
Come ha evidenziato la collega Guichardaz, ma come hanno
evidenziato anche altri prima di me, non c'è in quest'assestamento
da 145 milioni di euro una misura specifica per le famiglie in
difficoltà e non c'è nemmeno qualche cosa di veramente
significativo su una delle emergenze che noi continuiamo a dire che
bisogna affrontare a tutti i livelli, ma anche a livello regionale,
che è quella del problema della crisi climatica.
Non c'è nessuna misura specifica di contrasto alla povertà, una
povertà che è in aumento anche in Valle d'Aosta, ce lo dicono i
dati della Caritas, ce lo dice il rapporto della Banca d'Italia del
giugno 2023, ci dicono che siamo schizzati anche noi, come altre
regioni, a cifre impressionanti.
È poi stato detto, l'ha detto poco fa il collega Chatrian, che
questo è un disegno di legge che dà delle risposte al territorio,
alla montagna e agli enti locali, ma effettivamente per le famiglie
e per le categorie di persone che ho citato, e ancora una volta
parlo di persone con disabilità - lo dico perché abbiamo anche
delle iniziative che sono in questo Consiglio - non c'è nulla.
Anche sul turismo - e mi riallaccio proprio perché ho citato
questa questione delle persone con disabilità - abbiamo investito
sul progetto "Lo sci per tutte le abilità", ma abbiamo investito lì
e non su altre cose, quando diciamo che dobbiamo pensare a un
turismo che sia per tutto l'anno, e abbiamo messo 1 milione e 200
mila euro tutti lì...! Ma su questo avevamo già discusso a suo
tempo.
Come dicevo ci sono degli articoli che voteremo, come quello
dell'acquisto del Castello di Introd, per cui siamo contente di
aver portato a suo tempo la questione in Consiglio e di aver
sollecitato l'intervento della Regione e non ci interessano le
accuse più o meno velate di aver preso lucciole per lanterne. Basta
andare a rileggere l'impegnativa di quella mozione, se si vuole poi
entrare nel merito, e rendersi conto che chiedeva di fare gli
approfondimenti sulla sostenibilità economica dell'acquisto per poi
eventualmente esercitare il diritto di prelazione, quindi eviterei
strumentalizzazioni che ho già sentito su questo tema.
Pensiamo che sia una scelta importante perché va ad arricchire
il patrimonio culturale della Regione, su cui siamo convinte che
occorra puntare tanto quanto su altre questioni.
Altri articoli su cui ci esprimeremo a favore sono quelli che
riguardano alcuni finanziamenti ai Comuni, su altri, che pur
interessano i Comuni, non abbiamo compreso bene l'entità o comunque
la ratio che ci sta dietro, anche perché sono stati fatti degli
articoli che sono un po' una miscellanea. Ci sono degli
investimenti che possono essere condivisibili, dei contributi che
possono essere condivisibili, degli altri di cui non sappiamo
niente.
È stato poi anche fatto riferimento alla questione dell'edilizia
scolastica per cui vengono stanziati 4 milioni, come se fosse una
cifra assolutamente grande e significativa; faccio ancora una volta
il raffronto: 4 milioni per l'edilizia scolastica, che è un
problema annoso e di cui sappiamo, paragonato a questi 3 che
vengono dati così, immediatamente senza approfondimenti.
Direi nel complesso che la cosa che più emerge da questo disegno
di legge è proprio l'assenza di attenzione nei confronti delle
famiglie in difficoltà. C'è un emendamento che hanno proposto i
colleghi della Lega che sostanzialmente è simile alla questione più
volte dibattuta dei bonus energia,
chèques énergie
.
Mi sembra che non ci sia - se ho capito bene perché sono arrivate
varie mail e mi sono un po' persa - il parere finanziario, il
parere del coordinatore alle finanze. Mi dispiace, perché su
questo, invece, pensando a un assestamento e a una manovra da 145
milioni di euro, 5 milioni si potevano tranquillamente
utilizzare.
Poi sul fatto della difficoltà di presentare emendamenti,
soprattutto quelli che hanno un peso finanziario, non lo so, prima
o poi bisognerà decidere se il Consiglio metterà a disposizione
qualche struttura, qualcuno che ci dia una mano a formulare le
nostre richieste e le nostre proposte, altrimenti saremo destinati,
nove volte su dieci, a vederceli bocciati. ...anche il collega
Aggravi che, comunque, rispetto alla sottoscritta, ha sicuramente
competenze in questo senso, che io non ho.
Spiace veramente che con una quantità così notevole di denaro
non si sia andati almeno in quella direzione, perché certo bisogna
sostenere chi produce reddito, perché continuerà a farlo e terrà in
piedi l'economia della Valle d'Aosta, ma l'economia della Valle
d'Aosta deve anche essere in qualche modo rivolta e destinata a chi
in Valle d'Aosta ci vive, magari fa mestieri che non producono
chissà quale reddito di ritorno alla comunità, ma ha comunque il
diritto di cittadinanza in questa regione come ce l'abbiamo
tutti.
Presidente -
Consigliere Rollandin ne ha facoltà.
Rollandin (PA) -
Après avoir entendu les interventions
faites par les collègues, je crois que serait difficile de faire un
examen dans son ensemble sur tout ce qui a été dit, soit sur
l'école soit sur les interventions en faveur au sujet des
difficultés de certaines familles. Alors je crois qu'examiner ce
qui a été fait de la part des collègues ne serait pas intéressant.
Je crois que chacun de nous a pu faire une évaluation sur les
interventions faites et j'ai apprécié beaucoup, surement pas
l'ensemble, mais il y a des interventions importantes que d'ici peu
il y aura la possibilité d'intervenir et de faire l'intervention
spécifique du point de vue financier et du point de vue de
l'intervention en elle-même, et donc, étant donné qu'il serait
injuste d'exprimer ici un oui ou un non sur certains passages. Je
dois avouer que sur certains cas je ne suis pas à même de dire : "
je partage cette intervention ", mais je crois qu'il y a quand même
des possibilités d'intervenir et de reprendre des thèmes que
sûrement retournerons sur cette place. Et alors là, je crois qu'il
y aura la possibilité de dire oui ou non selon les interventions
qu'on a la possibilité d'examiner, et surtout de justifier le oui
ou le non, autrement on risquerait seulement de faire du battage,
je ne l'accepte pas, et je crois que dans ce sens - j'espère d'être
compris - il y a sans doute des thèmes très très importants sur
lesquels à aujourd'hui on est à même de dire :"Oui, on peut faire
ou on ne peut pas faire ".
C'est important de le faire, il sera important de revenir sur
certains thèmes qui sont à la base de certaines interventions que
les collègues ont déjà nommées et qu'il faudra reprendre. Mais je
crois que ce n'est pas le cas d'intervenir pour dire à l'un " oui "
et à l'autre " non ", ce serait un débat inutile, pour cette raison
je remercie les collègues.
Presidente -
Altri in discussione generale? Non vedo
altre richieste. L'ultimo sollecito, poi chiudo la discussione
generale. Non vedo richieste, la discussione generale è chiusa. Per
la replica, assessore Grosjacques, a lei la parola.
Grosjacques (UV) -
Visto che sono arrivato secondo nella
hit parade, magari inizio a portare qualche contributo
sull'articolo che mi riguarda direttamente.
Noi abbiamo vinto la hit parade visto che abbiamo, più o meno,
la stessa età e ci ricordiamo di quei periodi, lei potrebbe essere
nato con il telegatto, credo, per le sue affermazioni.
Qui dentro nelle affermazioni che facciamo nell'esercizio del
nostro mandato ovviamente siamo perseguibili ma credo che lei oggi
si sia preso qualche licenza che va un po' fuori dai normali
interventi e dalle giuste e legittime critiche rispetto
all'attività di questa maggioranza, anche perché ha detto che
l'edificio è stato fatto nel posto più infelice di Aosta, più
schifoso e inquinato della città, un nuovo edificio nella zona più
sfigata della città, parcheggi per associazioni che si ritrovano
due o tre volte all'anno...
Io vorrei ricordarle, ma credo che lei abbia buona memoria per
ricordarsi quali sono stati gli interventi nell'area Cogne che
hanno riguardato una superficie di oltre 300 mila metri quadrati
con un costo per mettere in sicurezza la zona di oltre 22 milioni
di euro, all'interno della quale si sono insediate tutta una serie
di aziende - delle quali, se poi lei ritiene, le darò l'elenco -
che credo che non possano essere tacciate di essere aziende che non
hanno analizzato nel dettaglio il luogo nel quale andavano a
collocare la loro attività. Peraltro ci sono anche delle attività
che fanno sicurezza sul lavoro, quindi credo che se la situazione
fosse quella che lei oggi ha descritto in quest'aula, nessuno di
questi insediamenti probabilmente sarebbe stato collocato.
Teniamo conto che stiamo parlando di due associazioni che oggi
complessivamente, al netto di quelli che saranno gli accompagnatori
di media montagna, che ovviamente non possiamo ancora quantificare,
sono 2.200 uomini e donne che sono iscritti alle due associazioni
di categoria.
Gli afflussi medi degli associati assommano, nell'arco
dell'anno, da 20-30 passaggi giornalieri in bassa stagione a 70-100
passaggi giornalieri nell'alta stagione, quindi io credo che questa
sua affermazione sia stata smentita dalle dichiarazioni fatte dai
responsabili.
Per quel che riguarda la scelta, le due associazioni Maestri di
sci e Unione guide hanno dichiarato che la zona ha un'importante
visibilità dall'autostrada determinante per l'immagine della
struttura e in piena vista sulle montagne simbolo di Aosta, la
Becca di Nona e il Monte Emilius, come ha correttamente indicato
nel suo intervento il collega Cretier.
Le Guide e i Maestri di sci non vedono luoghi alternativi più
rappresentativi di quello scelto, per cui io credo che questo basti
per giustificare la scelta delle due associazioni.
Riguardo agli altri interventi, il collega Baccega ha chiesto di
collocare anche una palestra di arrampicata, ma l'intervento
prevede la costruzione solo ed esclusivamente della sede
istituzionale senza alcuna attività commerciale, quindi questo non
preclude che in un'altra zona, che potrebbe essere limitrofa a
questa e con altri investimenti, non ci sia la possibilità di
creare anche questo tipo di attività che completerebbe l'offerta,
ma che non può essere prevista proprio per i fini istituzionali di
questo intervento.
Il collega Restano, da professionista del settore, ha ovviamente
sostenuto questa scelta e ha fatto delle giuste e opportune
considerazioni sulla collocazione e sulla bontà di
quest'intervento. Siamo l'eccellenza e dobbiamo sostenerne la
formazione e più in generale le attività, però mi consenta, collega
Restano, che non è sufficiente votare l'articolo e poi astenersi
eventualmente, perché io non so quale sarà la sua posizione sul
disegno di legge complessivo, perché con le astensioni il disegno
di legge non si approva e l'investimento non si finanzia, questo lo
dico proprio tenendo conto del suo sostegno a quest'iniziativa.
La collega Minelli ha chiesto se ci sono state alternative. Non
ci sono state alternative, perché per due professioni delle quali
riconosciamo l'alta specializzazione e la professionalità non ci
sembrava corretto e nemmeno dignitoso collocarle in un capannone di
VDA Structure, anche se opportunamente riadattato per l'uso. Quindi
crediamo che sia molto più dignitoso e molto più interessante e
performante avere una sede per dei professionisti come quelli che
andiamo oggi a finanziare, che sono il biglietto da visita della
nostra regione.
Per quel che riguarda queste attività, io poi lascerò al collega
Lucianaz eventualmente l'elenco e anche una breve nota su quello
che è stato l'intervento di salvaguardia, di messa in sicurezza e
di bonifica di tutta l'area, però consentitemi di rispondere alla
collega Minelli per quel che riguarda le affermazioni fatte dal
presidente Testolin a proposito dei finanziamenti del CAI. Rispondo
io semplicemente perché il Presidente ha illustrato una delibera
che ho portato io in Giunta, ma non ho potuto essere presente alla
conferenza stampa, quindi il Presidente ha illustrato
quest'iniziativa.
Credo che il Presidente abbia voluto sottolineare, con il suo
intervento, che il CAI ha una doppia morale: i contributi sono
giusti e doverosi quando riguardano le loro proprietà, nel caso
specifico i rifugi sui quali in molti casi, peraltro, percepiscono
lauti canoni di affitto - queste sono mie considerazioni personali,
ovviamente - e le piste poderali sono benvenute quando raggiungono
le loro strutture, così come i voli in elicottero quando effettuano
tali voli per i rifornimenti dei rifugi, salvo poi sostenere
l'attribuzione di patenti o bandiere nere da parte di associazioni
ambientaliste con le quali vanno a braccetto nella condivisione di
esposti e ricorsi in tutte le sedi giudiziarie contro le iniziative
di quest'Amministrazione. Bisognerebbe quantomeno essere
conseguenti, se effettivamente si persegue una linea, anche se sono
previste da leggi regionali, bisognerebbe avere il coraggio di
rinunciare a queste provvidenze per avere le mani ancora più libere
per condurre certe battaglie.
Presidente -
Altri per il Governo in fase di replica?
Invito a prenotarsi. Assessore Sapinet, a lei la parola.
Sapinet (UV) -
Alcune brevi considerazioni, ringraziando
i colleghi intervenuti. I capitoli dell'Assessorato opere
pubbliche, territorio e ambiente, come noto, operano in modo
trasversale su quasi l'intero patrimonio pubblico della Regione.
L'Assessorato ha un ruolo importante nella gestione e nella
protezione del territorio regionale, sia in modo diretto che in
collaborazione con gli Enti locali.
Rispondendo a qualche suggestione dei colleghi, che ringrazio,
vorrei sottolineare il sostegno al BIM con risorse importanti, come
l'articolo 9.
Diceva la collega Guichardaz che si poteva far trasferire anche
qualcosa in più, ma l'importante è dare dei segnali ma soprattutto
dare continuità, una costanza nel tempo anche per gli anni che
verranno; sicuramente importanti allo stesso tempo sono quelli
citati nell'articolo 13, le risorse a favore dei Comuni per
l'adeguamento, la ristrutturazione e la realizzazione di opere
minori di pubblica utilità. Risorse che vanno, in continuità con
l'anno passato, a integrare un capitolo finanziato a inizio anno e
che vanno, di fatto, a sostituire la vecchia legge 26.
Io la 26 l'ho vissuta da Sindaco e credo che questo sia un
sistema migliore che permette ai Comuni una continuità di risorse e
soprattutto una miglior programmazione. Quindi, come detto, bene
queste risorse e bene quest'attenzione agli Enti locali.
Per quello che riguarda l'edilizia scolastica, la palestra di
Via Chavanne. La nuova palestra, sita in prossimità dell'edificio
scolastico di Via Chavanne, è un edificio che andrà verso un
aumento importante di capienza con circa 1.200 alunni, una distanza
di circa 700 metri tra la scuola e la palestra, che darà
sicuramente una risposta importante a queste criticità.
Per quel che riguarda il Dipartimento infrastrutture e
viabilità, tanti di voi l'hanno ricordato, 500 km e 327 ponti,
interventi in quasi tutta la viabilità regionale, ma soprattutto
interventi che vi forniremo con un idoneo cronoprogramma che
potremo analizzare insieme durante i lavori.
"Interventi sugli immobili istituzionali e non": per rispondere
al collega Lucianaz, l'articolo 61: la teca per la marmotta
recuperata nello scorso anno, un ritrovo di pregio eccezionale.
Ebbene sì, questi sono i costi ma il pregio e il valore aggiunto
che andrà ad aggiungersi ai numeri e ai risultati che il museo di
scienze naturali sta facendo riscontrare non potrà che aumentare
ancora l'
appeal
e l'interesse verso questo sito.
Nello specifico poi citava i 2 milioni per interventi sui
serramenti,
quello non nego che anch'io sono andato ad
approfondire, perché ovviamente parliamo di 1 milione e 400 mila
euro per i lavori, la sostituzione di serramenti, di tutti gli
infissi, il rifacimento, la copertura dell'atrio, dell'ingresso,
alcuni isolamenti che saranno messi in opera per migliorare
l'efficientamento energetico per un totale di 1 milione e 400 mila
euro più le spese dell'I.V.A. e la progettazione.
Sempre parlando di viabilità - e con il collega Baccega avevamo
già parlato del problema del Pont-Suaz - gli studi del traffico ci
dicono zona rossa, passaggi importanti. Qui, come detto in
occasione di altre iniziative, si aspetta anche quelle che sono
delle modifiche alla viabilità sul Comune di Aosta per andare ad
approfondire, quindi l'allungamento di Via Paravera, il
collegamento di Via Vittime del Col du Mont e Via Page. Certo che
andare a immaginare un nuovo ponte non è cosa banale e non è in
questo momento così facile anche immaginarlo.
Alcune modifiche poste sulla viabilità di Aosta dovrebbero già
alleggerire quella zona, dopodiché è chiaro che si procederà con lo
studio e con i ragionamenti del caso.
Interventi sull'edilizia residenziale pubblica: ci eravamo
impegnati per un milione e mezzo, andiamo oltre, proprio in virtù
degli accordi quadro, quindi 2 milioni e 160 mila euro per agire e
intervenire laddove non siamo ancora intervenuti.
Poi molti di voi lo hanno ricordato: le importanti risorse sul
Dipartimento programmazione e territorio, per andare a lavorare per
il territorio contro il cambiamento climatico e contro tutti questi
fenomeni che si stanno susseguendo.
Risorse importanti, e qui voglio veramente ringraziare tutte le
strutture, ma questa in particolare, per il lavoro costante e le
risposte che diamo ai nostri enti locali.
Termino con due parole sul Dipartimento ambiente. Risorse forse
meno importanti in termini di quantità ma sicuramente strategiche.
Gli stanziamenti previsti appunto dagli articoli, uno per tutti
l'articolo 8, che prevede lo stanziamento di 4 milioni per gli
interventi di riqualificazione dei siti di discarica.
Come abbiamo detto in Commissione, è chiaro che gli Enti locali
hanno la competenza primaria, dove la Regione oltre a supportare,
cercherà di accompagnare questo iter e questo percorso in una sfida
estremamente difficile, ma siamo pronti e la stiamo affrontando. È
il dossier principale.
Proprio in questi giorni i Presidenti delle Unités stanno
rispondendo in merito anche allo studio commissionato all'ARPA, che
è il punto di partenza e la nostra visione strategica per il
futuro.
Presidente -
Assessore Carrel, a lei la parola.
Carrel (PA) -
Grazie, colleghi, per il dibattito di
questa mattina su quest'importante provvedimento legislativo.
Credo che come Dipartimenti agricoltura e risorse naturali
abbiamo apportato diversi finanziamenti, dei più importanti
sicuramente l'articolo 63, che prevede 1.700 mila euro da affidare
in quadro temporaneo, legato alla crisi, alla guerra tra Ucraina e
Russia e legato all'innalzamento dei costi, che ha colpito
soprattutto la gestione degli alpeggi, essi sono un importante
settore zootecnico in quanto ambiente a cui teniamo particolarmente
per la tutela del nostro territorio, questo verrà poi definito e
queste risorse verranno poi affidate in base a una delibera che
approveremo nelle prossime settimane in Giunta regionale.
Altro importante provvedimento è quello legato all'articolo 24
nel quale andiamo a completare o, meglio, a finanziare gli interi
Lotti 2 e 3 della sistemazione del parco adiacente al Castello di
Aymavilles. Quindi riusciamo a prevedere, entro la fine del 2024,
tutti i lavori del Parco attorno al Castello di Aymavilles. Credo
che questo sia, dal punto di vista promozionale e culturale, un
importante investimento.
Dal punto di vista politico, tengo a sottolineare due articoli,
l'articolo 31 e l'articolo 33. Dal punto di vista delle risorse
forse non mettono in campo risorse ingenti, ma sono una buona
risposta a delle pratiche che stiamo cercando di attivare.
L'articolo 33 va ad investire ben 500 mila euro in più per i
Consorzi di miglioramento fondiario. I Consorzi sono sicuramente un
elemento e un baluardo necessario per affrontare la crisi idrica,
per affrontare e migliorare la tutela del nostro territorio.
Sappiamo benissimo tutte le difficoltà che i Consorzi hanno e
con loro stiamo cercando di lavorare per dare delle risposte. Una
di queste risposte che siamo riusciti a dare è innalzare i costi di
gestione straordinaria - quindi il bando dei costi di gestione
straordinaria - a un tetto massimo di 150 mila euro.
Quest'innalzamento ovviamente ha provocato un innalzamento delle
domande e quindi oggi siamo qui a inserire ulteriori 500 mila euro
proprio per cercare di far fronte a queste domande che credo
abbiano delle ricadute importanti su tutto il territorio.
L'altro è l'articolo 31, che ha citato il collega Restano, per
l'acquisto di attrezzature per i laboratori del settore
agroalimentare. Abbiamo delle attrezzature e delle apparecchiature
per l'analisi delle cellule del latte che sono datate ormai al
2000, su cui purtroppo non troviamo più la possibilità di
sostituire dei pezzi, quindi è necessaria l'intera sostituzione di
queste attrezzature.
Credo che questi 230 mila euro siano un segnale molto importante
anche e soprattutto alle aziende e agli allevatori valdostani,
perché il servizio che l'Assessorato offre a queste aziende e a
tutti gli allevatori è un servizio di ottima qualità e sicuramente
molto puntuale e preciso.
Mettere in condizione l'ufficio e tutti i tecnici
dell'Assessorato di lavorare al meglio credo che sia una risposta
politicamente dovuta, anche se all'interno delle cifre dei 145
milioni, 230 mila euro sono sicuramente una piccola goccia. Questa
goccia dà una risposta importante e attesa dai tecnici in primis,
ma sicuramente si ripercuote anche sull'attività di tutti gli
allevatori.
Presidente -
Assessore Jean-Pierre Guichardaz ne ha
facoltà.
Guichardaz J. (FP-PD) -
Non voglio aggiungere più di
tanto alla relazione dei colleghi Malacrinò e Aggravi e anche alle
interessanti considerazioni dei colleghi intervenuti durante la
discussione, ma colgo l'occasione intanto per ringraziare
l'esecutivo, la maggioranza e anche l'opposizione di cui, voglio
dirlo, ho apprezzato i toni e anche lo spirito costruttivo, seppur
da posizioni diverse. Diciamo che ho apprezzato quasi tutti i
toni.
Questo disegno di legge credo sia un provvedimento solido,
concreto e di visione seppur, non dimentichiamolo, si tratti pur
sempre di un assestamento di bilancio che, come sappiamo, è un
provvedimento che tiene in considerazione risorse che si rendono
disponibili in corso d'anno e sulle quali la politica attiva
ragionamenti e definisce priorità con i vincoli tipici propri
dell'avanzo di bilancio.
Devo dire che negli ambiti di cui ho la temporanea
responsabilità, in quanto Assessore di riferimento, si sono fatte
una serie di scelte ragionate e programmatiche nell'ambito della
compagine di maggioranza: destinare una congrua quantità di
risorse, nella consapevolezza che cultura e istruzione, per
semplificare, sono settori della nostra regione su cui investire in
modo importante, anche nello spirito di dare un segnale di forte
attenzione per il nostro patrimonio culturale, materiale e
immateriale, e all'intera comunità educante.
Le risorse sull'edilizia scolastica di competenza degli Enti
locali che sono state potenziate in modo considerevole - ricordo
che l'importo complessivo è di ben 4 milioni di euro contro 1
milione di euro che generalmente veniva stanziato per questo tipo
di capitolo - saranno destinate al miglioramento e alla
manutenzione degli edifici scolastici che ospitano i nostri
bambini. Credo con ricadute positive sulla sicurezza e sul
benessere di studenti e di docenti.
Solo una piccola annotazione per la collega Minelli: questi
fondi servono non per la costruzione ex novo ma per la
ristrutturazione profonda - e ribadisco "Profonda" - di edifici
scolastici di proprietà degli enti locali, ma principalmente, dico
"Principalmente" perché poi alcuni fondi vengono utilizzati
comunque anche per la messa in opera per esempio di aule o di altre
strutture, per interventi di messa in sicurezza, quindi
antisismici, impiantistici delle scuole, di cui hanno la competenza
gli enti territoriali, quelli non di proprietà regionale per
intenderci.
Le risorse previste dagli articoli 14 e 15 invece saranno
utilizzate per importanti investimenti sugli edifici scolastici di
proprietà regionale, sempre nell'ottica di migliorare le strutture
a beneficio di chi le vive quotidianamente.
Permettetemi solo qualche parola sulla questione dei 2 milioni
relativi alla realizzazione della palestra cittadina che è stata
oggetto di qualche annotazione durante la discussione. Si tratta di
una palestra ex novo, sicuramente collocata in una zona non
centrale della città ma, come è stato spiegato in Commissione nel
corso delle audizioni specifiche, questa palestra è collocata là e
ha trovato quella collocazione dopo un lungo confronto con il
Comune di Aosta - che peraltro è cominciato ben prima del mio
insediamento - e che ha individuato quella vicino alla Cidac (per
intenderci) quale unica area al momento disponibile per la
costruzione di una palestra. Come è stato detto più volte dal
collega Caveri quando era Assessore all'istruzione, è comunque
un'operazione urgente proprio per i motivi che avete evidenziato e
che i più di voi hanno evidenziato, fermo restando che la
programmazione delle ristrutturazioni e degli ampliamenti degli
edifici scolastici cittadini presuppone, come è stato detto anche
in Commissione, l'incremento del numero di palestre. Tra l'altro,
il collega Sapinet ha fatto una citazione specifica, la rimessa in
funzione di palestre previste all'interno di sedi che saranno
rifunzionalizzate e quindi rimesse a disposizione delle scuole.
Credo sia importante, per quanto riguarda la scuola, citare
anche gli oltre 2 milioni di euro che abbiamo messo
nell'assestamento, necessari a chiudere il contenzioso ormai
seriale sul bonus docenti a tempo determinato, cioè i docenti
assunti con contratti di supplenza annuale al 30 giugno e al 31
agosto, sul quale, e questo lo voglio dire, è stata aperta secondo
me proprio un'utile e bella interlocuzione con le organizzazioni
sindacali della scuola. Colgo l'occasione per ringraziarle
personalmente anche per la presenza costante alle riunioni, per la
correttezza e per la capacità, anche di proposta, che ha portato
infine a trovare una soluzione. Per esempio, oltre alla questione
del bonus docenti che, come vi dicevo, era diventato oggetto di
deposito quasi settimanale di contenziosi e alla fine costavano
quasi più di costi e di spese legali che non di rimborso del bonus,
l'interlocuzione sindacale ha trovato una soluzione al momento
temporanea, ma che vorremmo rendere stabile, sulla questione degli
operatori di sostegno - ringrazio anche il collega Bertschy, che si
è occupato di istituzionalizzare il tavolo relativamente alla
società dei servizi - ai quali quest'anno anticiperemo l'inizio
dell'entrata in servizio al primo di settembre, insieme ai docenti
delle scuole in modo tale da poter strutturare insieme la
programmazione annuale.
Per quanto riguarda la cultura - al di là del Castello di Introd
di cui si è lungamente parlato in questa sede e di cui credo si
tratterà nel corso della discussione con un ordine del giorno
relativamente alla questione gestione, di cui peraltro abbiamo già
parlato - credo che l'incremento delle risorse per i nostri beni
culturali mostri una particolare attenzione dell'esecutivo e della
maggioranza per il nostro patrimonio culturale. Devo dire che ho
colto da parte di quasi tutti voi all'interno di quest'aula,
maggioranza e opposizione, comunque un giudizio positivo
relativamente alla necessità di continuare a mantenere forte
l'attenzione sulla salvaguardia e sulla valorizzazione dei beni
culturali.
Solo un'annotazione relativamente all'area megalitica. I fondi
relativi all'area megalitica servono per la chiusura del cerchio.
Come vi è stato detto e come è stato anche più volte sollecitato,
l'area megalitica dovrebbe aprire nel suo nuovo allestimento -
speriamo, a questo punto diciamo al 90% ma speriamo che non avvenga
nulla - il 10 o l'11 di novembre, adesso dobbiamo ancora decidere
la data precisa. Il collega Chatrian incrocia le dita perché
effettivamente abbiamo avuto diversi rinvii, quindi diciamo che lo
stanziamento previsto serve proprio alla riapertura e alla
promozione in questo triennio, di un bene che effettivamente ha la
necessità di essere raccontato e di essere promosso in modo
particolare per le sue caratteristiche, che sono estremamente
peculiari ed estremamente uniche rispetto anche ad altri siti
sparsi sul territorio nazionale, ma direi anche sul territorio
extra nazionale. Siti simili al nostro, per esempio, li ritroviamo
a Sion. Delle grosse similitudini le troviamo per esempio in
Sardegna e in altri Stati europei, a dimostrazione anche di una
forte permeabilità dei popoli che poi, alla fine, esprimevano il
loro modo di celebrare la vita e la morte nella stessa maniera.
Quindi questi fondi servono sostanzialmente - non in aggiunta
rispetto alle decine di milioni di euro investiti finora nei
decenni nell'area megalitica - per il lancio di questa nuova
modalità che comprenderà, oltre all'area stessa, anche la parte
musealizzata.
Presidente -
Assessore Marzi.
Marzi (SA) -
Innanzitutto, come richiamato dal dibattito
politico che c'è stato sul tema inerente al disegno di legge 109,
cioè l'assestamento 2, che secondo me ha avuto sicuramente uno
spirito più che proficuo e politicamente ampio, è importante
ricordare il fatto che il Governo regionale e la maggioranza con
oggi presentano il disegno di legge di assestamento 2, che risulta
essere un tutt'uno assieme al disegno di legge di assestamento 1.
Per cui, a parte le iniziative che adesso andrò brevemente a
elencare all'interno del disegno di legge 2, cioè il 109
sull'assestamento che stanzia altri 145 milioni di euro,
sicuramente - come richiamato anche da alcuni interventi politici
della minoranza - per quanto riguarda il Dipartimento sanità salute
e politiche sociali, nel complesso, la fa assolutamente da padrone
quanto già stanziato sul disegno di legge 1, rispetto ai 60
milioni, di euro per arrivare a dare copertura completa al nuovo
Ospedale Parini.
Con queste iniziative noi, di fatto, andiamo a prevedere tutta
una serie di apparentemente piccoli interventi: 4 milioni di euro
per la micro di Verrès, 2 milioni e 700 mila euro per integrare la
32/2022, secondo anche delle proposte politiche d'intervento su
quell'importante normativa di attrattività all'interno del mondo
sanitario che sono oggi state presentate dal Consiglio.
Sono d'accordo poi con il collega Aggravi rispetto
all'importantissimo tema richiamato, quello della mobilità: nel
caso specifico, diciamo mobilità passiva. Però la mobilità prevede
- e abbiamo provato a darne contezza in Commissione - dei calcoli
specifici che, di fatto, vanno a individuare un differenziale tra
l'attiva e la passiva rifacendosi a un saldo di riferimento.
Rispetto all'andamento del saldo di riferimento bisogna intervenire
tenendo poi conto che in questa parte dell'anno bisogna prendere in
considerazione a livello spannometrico anche le valutazioni sulla
mobilità internazionale, di conseguenza si riesce a
intervenire.
Proprio rispetto a un tema più ampio che si collega al fatto che
stiamo parlando di una legge di assestamento che, nel suo
complesso, arriva a stanziare ormai oltre 300 milioni di euro,
quello che è assolutamente importante rispetto all'Assessorato che
pro tempore presiedo è fare una valutazione complessiva proprio
partendo da questo tipo di spunti e dall'atteggiamento
generalizzato che si assume e che, per fortuna, ogni tanto ha anche
degli sprazzi di buon senso e di analisi rispetto alla volontà di
rappresentare sempre solo ed esclusivamente - e non parlo del
Consiglio, perché il Consiglio fa correttamente il proprio lavoro,
parlo di quella che oggi è diventata una moda soprattutto a
carattere nazionale, bisogna dire che qui in Regione la cosa è più
contemperata, più razionalizzata, più ragionata, - un attacco
continuativo al Servizio Sanitario Nazionale della sanità pubblica.
L'utilizzo aprioristico di tutta una serie di dati che, di fatto,
non sempre rendono merito di difficoltà oggettive e di sforzi che
erano ampiamente programmati e che vengono dalla non programmazione
degli ultimi venti-venticinque anni a livello nazionale di alcuni
problemi porta oggi, come sempre capita quando non si programma da
piccoli, ad avere una serie di problemi: non hai messo
l'apparecchio da piccolo e ti trovi con i denti storti da grande,
ma oramai è tardi, tanto per essere chiari.
Se noi vogliamo fare dei ragionamenti, ad esempio, partendo da
uno dei vari parametri che oggi viene letto, quello della mobilità
passiva della sanità valdostana, sicuramente, oltre a farne
un'analisi dobbiamo anche cercare di analizzare gli sforzi che,
negli ultimi anni, tutti noi stiamo compiendo per fare in modo che
la sanità valdostana - e questo sta avvenendo - possa anche tornare
a parlare di luoghi sia territoriali che ospedalieri che funzionano
e che quindi possono addirittura diventare forieri di
attrattività.
Questo sta già avvenendo attraverso un lavoro quotidiano fatto
da tutti quanti gli operatori e anche dalla politica, quindi anche
da noi. Il semplice fatto che si decida di parlare di sanità in
maniera corretta, anche pungolandola e criticandola, ma
riconoscendo anche gli sforzi che partono dal recente passato, dal
presente e che guardano al futuro per migliorare la situazione.
Oltre che a leggere notizie trite e ritrite che, di fatto, vengono
ripresentate su dati già ampiamente analizzati, come ha ricordato
il Presidente della Regione ieri, la cosa più importante di tutte è
anche guardare l'altra faccia della medaglia.
Per cui se si decide di comunicare dicendo sempre le stesse cose
purché siano notizie negative, è anche importante analizzare la
verità, e questo è stato fatto. Anche gli articoli dei giornali di
oggi cercano di aprire anche uno spiraglio di natura critica,
quindi più tarato sulla realtà, per andare anche ad analizzare
dietro questa "modaglia", dove vengono rappresentate solo cose
brutte, anche la verità, perché la verità non è fatta solo di cose
brutte.
Come si interviene sulla mobilità sanitaria? Si interviene, se
si vuole migliorare il saldo - come il collega Aggravi sa perché
l'ha pungolato in maniera razionale e politicamente corretta -
intervenendo anche sulla mobilità attiva; la mobilità attiva è una
cosa che si attua creando qualità e la qualità si crea con le
persone, con i progetti, con il benessere lavorativo e,
permettetemi di dire, anche con le reti.
Le reti sono fatte da contatti che la sanità valdostana ha, deve
aumentare e può continuare ad avere, trasformando quella che
apparentemente risulta essere una periferia in una grande
opportunità. Nel recente passato e anche nel presente abbiamo avuto
la capacità di essere attrattivi nei confronti di grandi
professionisti e questi grandi professionisti, se cominciano, come
già stanno facendo, a operare su una serie di problematiche che
c'erano e che adesso si stanno smussando, possono diventare un
oggetto, uno strumento foriero, per migliorare anche questi tipi di
problematiche. Apparentemente sono solo problematiche ma, in
realtà, sono questioni sulle quali si sta lavorando per
migliorarle.
Con questo voglio semplicemente dire che una legge di
assestamento 2 - che di fatto vuol dire l'applicazione dell'avanzo
libero, più una serie di entrate maggiori - è un grande atto
politico che può essere letto facendo una parcellizzazione di ogni
singolo articolo, ma nel proprio complesso è sicuramente una
risposta importante che arriva appena dopo la metà dell'anno
cercando di rinforzare tutta una serie di scelte che sono state
fatte, naturalmente con l'atto finanziario per antonomasia, quindi
il bilancio di previsione, e che vengono confermate e incrementate
con leggi di questo tipo.
Chiudo rispetto a un articolo passato giustamente un pochettino
soffusamente: è l'articolo 70 che prevede finalmente di intervenire
sui piani comunali per l'abbattimento delle barriere
architettoniche dove finalmente si riesce a intervenire in maniera
adeguata anche grazie al lavoro del Dipartimento politiche sociali.
Si riesce, rilevando un pungolo arrivato a livello nazionale, a
tarare una serie d'interventi dedicati con risorse regionali
incrementate verso i Comuni valdostani su un tema così
delicato.
Mi permetto poi di dire una cosa, questa la dico a margine,
perché il Dipartimento politiche sociali, come è stato richiamato
politicamente nel dibattito - e quindi il Dipartimento che per
antonomasia si occupa della fragilità e delle persone che in questo
momento si trovano in difficoltà per motivi oggettivi, soggettivi o
di crisi di vita passata temporanea - è sicuramente un ambito sul
quale sono state stanziate, con il bilancio di previsione, risorse
congrue, sul quale si stanno facendo, tra mille difficoltà, lavori
assolutamente fondamentali che sono stati anche evidenziati
all'interno dell'integrazione sanitario-sociale nel Piano della
salute e del benessere sociale. Per cui il motivo per il quale non
ci sono fondi stanziati in questa cosa è perché - ringraziando il
lavoro fatto sul bilancio - i fondi ci sono, ma l'oggetto del
contendere non è quello. L'oggetto del contendere è la capacità -
anche grazie al forte pungolo che oggi c'è a livello nazionale ed
europeo di fondi che arrivano tramite il PNRR - di riuscire a
essere sempre più in maniera sinergica efficaci, condividendo con
il territorio le possibilità che i nuovi strumenti amministrativi
mettono in discussione.
La settimana scorsa c'è stato un importante dibattito
sull'Amministrazione condivisa, quindi sull'applicazione del
117/2017, tra l'altro presentato anche dal dirigente generale del
Ministero delle politiche sociali, che è andato propugnando
l'applicazione della coprogrammazione e coprogettazione come lo
strumento per antonomasia per gestire questo genere di problemi sul
territorio.
Oltre a una questione di fondi - che per fortuna c'è ed è
congrua, soprattutto nell'ambito delle politiche sociali - è
fondamentale continuare a lavorare, come stiamo facendo,
interpretando in maniera nuova, diversa e più partecipata gli
strumenti amministrativi che la norma ci ha messo a
disposizione.
Presidente -
Assessore Bertschy.
Bertschy (AV-VdA Unie) -
Ringrazio anch'io i colleghi di
maggioranza e tutto il Governo per il lavoro che si è fatto anche
in questo periodo per cercare di utilizzare al meglio queste
risorse in un quadro complessivo.
Ho apprezzato sia la relazione del consigliere Aggravi che il
dibattito, ovviamente molto meno quelle considerazioni che in
maniera molto astratta portano a una visione di quest'assestamento
senza considerare tutto il resto della programmazione che è in
corso.
Noi siamo ormai nella seconda metà dell'anno, stiamo già
definendo il DEFR e siamo al lavoro sul nuovo bilancio. C'è un
bilancio che è in corso all'interno di una programmazione che tiene
conto già dei fondi strutturali, dei fondi Stato, del PNRR, quindi
tutta questa programmazione va tenuta in considerazione quando si
analizza un provvedimento, seppure di quest'importanza.
Invece si tende, come al solito, a fare un'analisi da parte di
qualcuno così, sull'unico provvedimento senza questa visione
complessiva.
È per questo che, da parte nostra, la cosa importante in questo
momento è riuscire a determinare nella programmazione che è in
corso la visione sul futuro, in un momento in cui le cose stanno
andando decisamente meglio del passato. Ma non lo diciamo noi
politicamente, lo si dice in ogni assemblea di associazioni di
categoria, lo dicono le forze sociali, l'abbiamo sentito in ogni
occasione pubblica.
Abbiamo dei dati sull'occupazione che sono i migliori di sempre,
abbiamo un dato sull'occupazione femminile che ha quasi i migliori
livelli in Italia, abbiamo dei dati sull'economia che dimostrano
che le cose funzionano. Ovviamente rispetto a questo bisogna
continuare a investire, investire bene, in maniera efficace e dare
le migliori risposte alle nostre imprese.
Dispiace nel considerare - lo dice tutte le volte il consigliere
Marquis - questo decennio di difficoltà della Valle d'Aosta che
conosciamo tutti. Tra l'altro lei e altri colleghi in quel momento
avete subìto i tagli importantissimi di una manovra che lo Stato ha
fatto sulle Regioni, ma in particolare sulla nostra Regione.
In questo decennio le nostre difficoltà, in un'economia che era
fortemente sostenuta e lo è ancora... perché ogni volta che
richiamate i provvedimenti pubblici, li richiamate per mettere
delle risorse a sostegno dell'economia, che è stata fortemente
danneggiata da quei tagli dal 2010 in avanti.
Lei stesso era in un Assessorato, mi ha preceduto in
quell'Assessorato e quando siamo arrivati di risorse non ce n'erano
per le politiche del lavoro, non ce n'erano per gli investimenti,
ma perché il Governo aveva dovuto subire un taglio trasversale. E
non parliamo dei trasporti, quando il collega Marguerettaz aveva
dovuto ridurre in maniera drastica ogni servizio chiamato
"Morbido", dove c'era meno utenza.
Quindi è normale che una piccola comunità come questa si sia
trovata in forte difficoltà in questo decennio e che stia cercando
di ripartire, cercando di fare la sua attività, però facciamo tutti
attenzione a ricordarci da dove nascono questi problemi e a
investire per cercare di migliorare la situazione, in un momento in
cui le associazioni di categoria ci dicono che le nostre leggi sono
efficaci - le stanno utilizzando - e che la nostra programmazione
sta andando nella direzione giusta.
In autunno, per esempio, usciremo con un bando
sull'efficientamento energetico a sostegno delle imprese e un altro
a sostegno degli Enti locali, quindi ci sono tante programmazioni
che vanno avanti; esse non vogliono dire che tutto è perfetto, ma
che c'è una programmazione che va analizzata nel suo insieme con
una visione politica che va letta in maniera complessiva sui
documenti.
Ridevo durante il suo intervento quando ha citato le 300 persone
sottratte dall'economia dello sviluppo privato. Questo è il suo
populismo che viene fuori quando apre il microfono, però tutti i
giorni qui ci diciamo che ci manca personale di un certo livello,
che bisogna efficientare la macchina pubblica, renderla più
efficace, riorganizzare i servizi, ma se lei ci dice che 300
persone sottratte dal mondo del privato vanno a discapito
dell'organizzazione pubblica della nostra comunità... È il solito
populismo, deve parlare agli imprenditori e dire: "
Il
pubblico.
..".
Il pubblico deve funzionare e deve funzionare con persone in
gamba, capaci e competenti, perché se funziona il pubblico,
funziona anche il privato.
Quindi quelle 300 persone sono assolutamente da portare nella
nostra Amministrazione cercando di renderla efficiente, questo sì.
Questa è la critica che ci possiamo fare in maniera complessiva.
Oggi siamo noi al Governo e dobbiamo farlo meglio, ma fa sorridere
sentire, dopo che ci diciamo una volta al giorno che mancano delle
persone, che queste 300 persone vanno a scombinare il sistema.
Piuttosto io sono più intenzionato, e cercherò di farlo ancora
nelle prossime attività di bilancio... Con i 3 milioni di euro che
abbiamo messo a disposizione per incentivi e assunzioni, abbiamo
trasformato 360 posti di lavoro, più del 50% di donne, 47,53% per
dare dei dati. Avessimo dei soldi per gli incentivi e le assunzioni
evidentemente andremo in quella direzione.
Su 9.800 contratti tra i 15 e i 29 anni, abbiamo 2.400-2.500
utenti indeterminati, tutto il resto ancora è lavoro precario.
Alle imprese, in qualche maniera, bisognerà dare un aiuto per
sostenerlo perché è dai nostri giovani, dall'incentivazione di
queste misure che possiamo continuare a far crescere la nostra
economia e dare della stabilità. Però non veniamo a raccontare che
assumere delle persone in Amministrazione diventa un danno per
l'economia privata perché se l'Amministrazione funziona, funziona
tutto nel suo insieme.
Ci sono delle considerazioni, per esempio abbiamo visto alcuni
emendamenti - al di là se adesso abbiano il parere finanziario o no
- che precedono discussioni che sicuramente andremo a fare; per
esempio c'è un tema legato alla capitalizzazione delle imprese, e
lo vedremo nella discussione, ci sono una serie di leggi che stiamo
comunque valutando di modificare e migliorare, proprio per cercare
di sostenere in maniera progressiva il lavoro che andremo a fare a
favore dell'economia delle imprese, anche a sostegno dello
sviluppo, proprio perché siamo in una fase diversa.
Ci si dimentica che nell'altro provvedimento abbiamo messo 14
milioni di euro per chiudere tutti gli investimenti che erano stati
richiesti l'anno scorso dalle imprese, quindi soldi per gli
investimenti ci sono stati per chiudere un progetto estremamente
importante, che è arrivato a più di 25 milioni di euro nell'ambito
di un'annualità.
Evidentemente sarebbe bello - e qui la seconda critica che mi
permetto di fare al collega Marquis - poter fare delle scelte anche
da parte nostra come fa lei.
Lei trova sempre soldi da mettere, mai da togliere, non ci dice
mai dove toglierli, lei aggiunge.
Fare il bilancio così è comodo, aggiungiamo, mettiamo soldi in
più, però, purtroppo, ci ricordava l'economia della famiglia che se
si spende di più da una parte si deve togliere dall'altra; facciamo
tutti un po' così, anche noi abbiamo delle famiglie, cerchiamo di
fare il possibile.
Quindi non basta aggiungere nel bilancio pubblico, bisogna anche
dirci dove togliere.
Ho visto l'ultimo provvedimento, quello sull'energia, si dice:
"Prendiamo da quello che arriva in più, da dei fondi di
rotazione"
,
poi lo discuteremo, però ogni tanto fate delle
scelte politiche e diteci anche dove prenderli, che è sicuramente
interessante.
Vengo alla conclusione del mio intervento su tutto il tema dei
trasporti. Non ho sentito completamente l'intervento di Lucianaz ma
mi hanno detto che è stato particolarmente simpatico. Io lo
ringrazio perché tutte le volte che parla ci dà dei punti come
maggioranza, quindi più interviene e più diventiamo forti e
personalmente mi fa fare strada. La ringrazio, avanti così, poi ci
ritroveremo un giorno a fare il conteggio.
In ogni caso sui trasporti, al di là della banalizzazione, a
volte poi non ci si rende conto che quando si banalizza non si
colpisce tanto il politico che è qui per difendersi ma chi è nelle
strutture che, si dice in francese, "Si fa il mazzo" ma quello è un
problema, ognuno si esprima come vuole.
Sui trasporti c'è un tema estremamente complesso che stiamo
affrontando e che stiamo cercando di governare al meglio, tra
l'altro nella pausa avremo tante riunioni, con Trenitalia in questo
caso.
Il tema è veramente complicato, cioè venire a dire che abbiamo
messo dei soldi per fermare i treni è come se dal prossimo anno
tutte le persone non avessero più bisogno di servizi pubblici.
Forse è un po' più complicato quello che c'è da raccontare, però
quando riusciremo a intervenire sull'abbonamento dei trasporti
universitari, o ad arrivare a fare un provvedimento attraverso
queste prime iniziali risorse per migliorare anche e semplificare
il sistema di tariffazione - dal primo novembre partirà il
biglietto unico, un progetto iniziato nel 2019 quando ero Assessore
- le chiedo solo di non vantarsene.
Presidente -
Il Presidente della Regione ne ha
facoltà.
Testolin (UV) -
Ho la possibilità d'intervenire alla fine
di un confronto ma dai toni pacati, espressione di visioni che non
sempre collimano, ma questo sta nell'ordine di grandezza.
Ringrazio i relatori, il collega Malacrinò, che ha dato una
visione complessiva e puntuale di tutto il complesso articolato e
di tutta quella eterogeneità d'iniziative che sono state messe
all'interno di questo provvedimento, un provvedimento che è
tutt'altro che senza scelte politiche.
Le scelte politiche derivano innanzitutto dall'attenzione che è
stata messa nei vari settori per identificare le carenze, le
necessità sopraggiunte, le possibilità d'intervenire in settori che
da tanto tempo potevano aspirare ad avere delle risposte, in
attività che sono di prospettiva, in situazioni che coinvolgono la
nostra comunità.
Mi ha fatto particolarmente sorridere quando qualcuno ha esibito
come un intervento di poco conto la possibilità da parte degli Enti
locali di avere delle risorse per asfaltare le strade, quando poi
sono quelle situazioni che si trasformano in criticità quando le si
subiscono... o tutta una serie di iniziative che possono essere
rappresentate dagli interventi che il BIM andrà a sostenere, sempre
per conto delle Amministrazioni locali, per un efficientamento
idrico di cui tutti ci riempiamo la bocca.
Una serie d'interventi che valgono complessivamente 90 milioni
di euro. Novanta milioni di euro che, a seconda degli interventi
che verranno fatti sul territorio, verranno distribuiti non tutti
dalla Regione, ma una parte anche dagli Enti locali e una parte da
altre aziende che per la Regione avranno la possibilità di
sviluppare queste iniziative.  Iniziative che verranno
previste in bandi con tagli di lavori molto diversificati, in modo
da permettere a tutti di partecipare: ci sarà la possibilità di
creare nuove attività imprenditoriali, di mantenere l'occupazione,
di avere una programmazione di lavori nel prossimo futuro e avranno
la garanzia di trovare in queste situazioni un percorso di crescita
e di lavoro nei prossimi mesi e nei prossimi anni.
L'iniziativa principe di questo tipo di approccio è stata la
volontà di dare risposte chiare alle Amministrazioni comunali dando
la possibilità di programmare la loro attività nei prossimi anni,
non di fermarci a un assestamento che identificasse nei 5-6 milioni
di euro necessari per chiudere il percorso di bilancio di
quest'anno.Così come noi esigiamo dallo Stato delle garanzie in
merito alla possibilità di avere delle risorse certe nel prossimo
futuro, penso che agli Enti locali - che sono i primi a fornire dei
servizi alla popolazione sul nostro territorio, ad essere vicini
nei momenti di criticità, a fornire quelle attenzioni al cittadino
che si accorge della carenza o della possibilità di averle e non
averle -  anche per i Comuni è necessario avere la possibilità
di chiudere questo triennio e di impegnarsi fino al 2026. Quindi
come giustamente ha detto il collega Chatrian nel suo intervento,
dando garanzia di poter formalizzare fino a quella data impegni nei
confronti della propria cittadinanza. Penso che sia una cosa
meritevole di attenzione sulla quale vogliamo rimarcare una
necessità di farlo e una volontà già espressa all'interno del
programma di Governo che abbiamo sottoposto a quest'Aula nel
momento del nostro insediamento.
Poi ancora da sottolineare le altre due scelte di cui si è
parlato e dibattuto ampiamente in questa mattinata. Il fatto che si
sia avuta, anche nella relazione del collega Aggravi, una
focalizzazione su questi due punti, sul Castello di Introd e sulla
Maison de la montagne, vuol dire che abbiamo suscitato non solo
interesse, ma anche approvazione. A volte c'è anche un po' di
invidia nel non poter sottolineare che non abbiamo fatto qualcosa;
si rischia di essere criticati sia nel fare che, ancora di più, nel
non fare.
Per certi versi il fatto che se ne parli è sempre molto
positivo, poi ognuno ha le sue visioni, ha la possibilità di
giudicare quello che è più confacente alla sua linea politica.
L'acquisto di un bene culturale del valore del Castello di Introd
per una località, per una comunità, per uno spazio, per una
filosofia, che è quella della Regione di valorizzare i propri beni
sul proprio territorio, penso che sia un passo avanti e non un
passo indietro.
Sulla gestione si farà attenzione a muoversi in un percorso che,
come già sottolineato all'interno del dibattito consiliare e in
Commissione, cercherà di essere innovativo, la sperimentazione di
una nuova fruibilità di questo maniero, di un nuovo approccio, e si
lavorerà in questo senso, quindi con la coscienza di aver fatto un
passo importante, così come un passo importante è stato fatto e in
maniera decisa ma anche molto chiara per quanto riguarda la Maison
de la montagne, una decisione che andava presa, era tanto tempo che
era nell'aria.
C'è stata la possibilità d'individuare, anche nella
localizzazione, un percorso che possa essere condiviso dai primi
fruitori, che, sottolineo, sono degli Enti e non sono privati, nei
confronti dei quali l'Amministrazione regionale ha avuto
l'accortezza di condividere un percorso che potrà dare  i suoi
risultati, e non è solo in un posto vicino a quelle che sono
identificate come posizioni poco interessanti, ma è anche vicino
alla telecabina di Pila, al centro della città di Aosta, con una
fruibilità che è anche rivolta alle vie di comunicazione verso
l'Envers, quindi è molto centrale nel contesto cittadino.
Poi, mi permettete ancora, la risoluzione della questione di
Maison Caravex è tutt'altro che una banalità, è una scelta politica
ben chiara per chiudere un percorso iniziato tanto tempo fa con una
decisione che ha trovato una sua destinazione finale per
quest'intervento. Una destinazione finale che è assolutamente
coerente con i bisogni dell'Amministrazione pubblica e che ha
identificato le risorse necessarie per chiudere questo percorso che
sinceramente non ha fatto piacere a nessuno di noi.
Chiudo con l'attenzione che l'Amministrazione regionale ha
voluto ancora riservare agli Enti locali tramite un articolo,
quello destinato al sostegno, da un punto di vista amministrativo,
all'Amministrazione comunale di Arvier. L'Amministrazione
compartecipa alla presa in carico di uno sforzo importante per la
chiusura di un bando PNRR, come quello del bando Borghi, che ha
necessità di essere attenzionato, di essere sostenuto da parte
della stessa Amministrazione regionale con un impegno anche in
termini di unità operative che possano essere utili, così come lo
saranno quelle destinate con l'altro provvedimento di legge che
valuteremo tra oggi e domani rispettivamente verso le istituzioni
scolastiche, per dare un sostegno concreto alle iniziative di PNRR
che vanno ad appesantire il nostro tessuto gestionale, ma che danno
anche delle opportunità di crescita alle quali non possiamo
rinunciare.
Queste sono le visioni che abbiamo voluto presentare tramite
questo disegno di legge.
Per chiudere, come il collega Marquis, ho apprezzato anch'io la
chiarezza del collega Aggravi nell'esplicitare le fonti che hanno
alimentato questi 145 milioni, sono le stesse parole che ho usato
in II Commissione consiliare dove, peraltro, non l'ho vista.
Presidente -
Abbiamo terminato con le repliche. Dobbiamo
passare agli ordini del giorno. Consigliere Marquis per
dichiarazione di voto.
Marquis (FI) -
Per dichiarazione di voto. Il nostro non è
populismo, è manifestazione di una visione politica, mi spiace che
questo non sia stato percepito, perché si è cercato di manifestarlo
in modo chiaro.
Noi abbiamo una visione politica diversa da quella che state
attuando voi. Per noi l'Amministrazione deve essere snella, agile,
dinamica, poca burocrazia, semplificazione, più spazio al privato
laddove è possibile, non che la pubblica Amministrazione occupi
tutti gli spazi e anestetizzi la comunità e una realtà che è già
debole di per sé stessa, per problemi strutturali che conferiscono
alle nostre peculiarità.
Per quanto riguarda il personale, probabilmente sono stato mal
capito, nel senso che la nostra posizione è quella che i problemi
della pubblica Amministrazione non derivano dalla carenza di
personale, derivano dalla mancanza di capacità di adeguarsi a
livello di riforma, e le posso dire - è di ieri, e lo trova oggi su
tutti i giornali - che un'importante azienda bancaria per
ristrutturarsi non parla di aumento del personale, parla di
automazione dei processi, snellimento della burocrazia, investire
nella digitalizzazione e nell'efficienza.
Questa è la nostra visione, il personale va sostituito nella
misura in cui serve, però quello che manca in questa Regione è la
capacità di adeguarsi - così come ha detto, mi sembra, il
professore della Bocconi - con una riforma che dia le condizioni
per affrontare a livello amministrativo il futuro che non è
sicuramente semplice.
Quindi non facciamo del populismo, diciamo le cose come stanno,
questo è molto differente.
A livello di assestamento, sappiamo benissimo che il bilancio
deve quadrare; se si mette qualcosa si toglie altro. Abbiamo detto
che avremmo definito in alcune situazioni delle priorità diverse e
avremmo dato maggior spazio e interesse al settore produttivo.
Tutto qui, mi sembra che l'abbiamo detto in modo molto chiaro, e
questo lo diciamo anche nell'alveo della programmazione
annuale.
Mi sembra che sia una posizione chiara. Abbiamo evidenziato
negli interventi che la nostra posizione è quella di sostenere una
serie di articoli che possiamo tranquillamente condividere, perché
riteniamo che siano d'interesse, e la nostra critica è una critica
meramente politica a livello di approccio, perché su 145 milioni
avremmo fatto delle scelte diverse. Non abbiamo detto che ci
servivano più soldi, abbiamo detto che quei 145 milioni potevano
essere tranquillamente gestiti diversamente. Ognuno determina le
proprie priorità, quelle sono quelle che avete evidenziato voi,
avete fatto delle scelte, noi riteniamo che l'economia valdostana
debba oggi rafforzarsi perché non è un tessuto produttivo forte, è
un tessuto produttivo che va consolidato e rafforzato e il
rafforzamento non passa attraverso il continuo incremento dal
raggio dell'azione della pubblica Amministrazione.
Per questa ragione, a livello di dichiarazione di voto, il
nostro gruppo si asterrà rispetto al provvedimento.
Presidente -
Sempre per dichiarazione di voto,
consigliere Lucianaz.
Lucianaz (LEGA VDA) -
Anticipo anche i tempi, anche io
per dichiarazione di voto e poi voterò conformemente al mio
gruppo.
Rispondo velocissimamente visto che siamo stati sollecitati.
Devo dire che ho raggiunto il bersaglio di un Consigliere di
opposizione che stimola reazioni da parte del Governo, quindi il
telegatto lo accetto ben volentieri.
Velocemente, al Presidente Testolin, per ordine d'importanza,
dico: bene le garanzie ai Comuni per poter programmare, chiederemo
ai cittadini valdostani di vegliare su come verranno spesi questi
soldi nei prossimi anni, quanti progetti fantascientifici o quante
feste improvvisate i Comuni riusciranno a organizzare con questo
denaro.
Vi invidio per il Castello di Introd, mi fa sorridere. Si
ricordi che in Commissione è stato ricordato di attenzionare la
destinazione prossima degli eredi... delle collezioni di foto del
messale del 500. Io ho sollecitato più volte, anche il coordinatore
De La Pierre, ma non ho risposte, quindi faccia attenzione anche
lei a quanto acquista.
A Bertschy rispondo sul fatto dei trasporti: chiaramente se per
lei è banalizzare tutti gli interventi che ho fatto dicendo che
abbiamo il passaggio a livello più lento del mondo, che ci mette
sette minuti ad alzarsi la sbarra dopo la stazione in Via Carrel, è
una segnalazione, per lei sarà una banalizzazione. Dei ritardi dei
treni non ne parlo io, ne parlano gli utenti, perché io non
utilizzo il treno perché non vado a Torino, che è l'unica
destinazione possibile.
Quindi lei le prenda come delle critiche banali, ma è quello che
devono sopportare gli utenti valdostani.
Poi io avrò il mio modo di esprimermi che sarà poco ortodosso,
come io ritengo poco ortodosso il vostro modo di amministrare il
denaro pubblico, però è una considerazione personale.
A Sapinet dico ancora che di Via Paravera ne abbiamo parlato in
Commissione con il Sindaco e i due Assessori che ci sono venuti
quindici giorni fa e, giustamente, l'Amministrazione di Aosta
aspetta che sia la Regione a provvedere perché non hanno, a quanto
dice il Sindaco, i fondi per iniziare questo progetto, quindi
parlatevi!
Stesso discorso per la Porta Sud di Aosta: è stato lungamente
dibattuto il fatto di collegare la zona Sud di Aosta con il centro,
si è parlato di un sovrappasso, però, se l'Amministrazione
regionale e il Comune non si parlano, i progetti non possono
partire, quindi è un impegno vostro. Siete seduti lì e giustamente
dovreste occuparvene, è inutile rimpallarsi le responsabilità da
un'Amministrazione all'altra.
Per la palestra stesso discorso sui 2 milioni: 2 milioni per
fare una palestra sono meno dei 2 milioni e 20.000 per cambiare i
serramenti all'Assessorato lavori pubblici.
In Commissione è emerso che il funzionario regionale sosteneva
che la palestra sarà riservata alle scuole, a utilizzo scolastico,
mentre i dirigenti del Comune di Aosta ci hanno detto che sarebbe
disponibile anche per attività sportive e altri avvenimenti. Quindi
anche lì c'è da fare chiarezza.
Con Guichardaz ho solo da parlare dell'area megalitica. Ci sono
due o tre piani di questa struttura, non so quanti, inutilizzati,
io non ho parlato dei sotterranei, per carità, se c'è da fare le
pulizie e rilanciare questo ennesimo lancio della struttura... dico
solo che qua si danno contributi di 3 milioni per fare altre
strutture in zone utilizzate per parcheggiare, tipo la fiera o
altre occasioni, che vengono utili al Comune di Aosta e zone
limitrofe. Invece di creare quest'area nuova, utilizzate le
strutture che avete, costa anche sicuramente meno!
Finalmente abbiamo 150 mila euro per il Centre d'Études
francoprovençales. Ricordo all'Assessore che c'è tutto il discorso
della lingua millenaria dei Valdostani da promuovere e qua si fa
ben poco, ma ritorneremo sull'argomento.
Chiudo con il collega Grosjacques perché è stato un bello
scontro, non ho tempo per "Allungare il brodo", dico solo che
continuo a ribadire che la vostra scelta di far costruire questa
sede, la Maison de la montagne in una zona per me che di Maison de
la montagne non ha nulla, - è vero che si vede il monte Emilius, ma
si vede da qualsiasi parte della Plaine d'Aosta il Monte Emilius -,
è disgraziata. Anche io ho maestri di sci che mi hanno detto: "Non
riesco a capire il motivo di questa scelta", quindi ognuno parla
con i maestri di sci che conosce.
Grazie Presidente del tempo concesso.00
Presidente -
Altre dichiarazioni di voto in questo
momento? Consigliere Marguerettaz, ne ha facoltà.
Marguerettaz (UV) -
Chiederei, se è possibile, una
sospensione, quindi di chiudere i lavori di questa mattina per dar
modo alla maggioranza di analizzare gli ordini del giorno.
Presidente -
Chiudiamo i lavori che riprenderanno alle
ore 15:00 con gli ordini del giorno. Il Consiglio è sospeso.
---
La seduta termina alle ore 12:39.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK