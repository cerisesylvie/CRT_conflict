Consiglio Regionale della Valle d'Aosta - Oggetto del Consiglio n. 2238 del 6 novembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 2238 del 6 novembre 1996 - Resoconto
SEDUTA ANTIMERIDIANA DEL 6 NOVEMBRE 1996
OGGETTO N. 2238/X Interventi regionali per aiutare le compagini
sportive valdostane. (Interpellanza)
Interpellanza Preso atto di alcuni articoli apparsi sui mezzi di
informazione locali inerenti le difficoltà che sta attraversando lo
sport di squadra valdostano;
Considerata la valenza (anche dal punto di vista dell'immagine
turistica) del prestigio di cui potrebbe godere la nostra regione
se le équipes sportive che la rappresentano fossero in grado di
distinguersi, sul territorio nazionale, non per i loro guai
finanziari ma per brillanti prestazioni agonistiche determinate
soprattutto da solidità e armonia di squadra;
Vista la promozione e la campagna stampa prodotta
dall'Assessorato regionale al Turismo in merito alla presenza
estiva in Valle dei ritiri di Juventus, Inter e Sampdoria, per i
quali la Regione ha speso ingenti somme di denaro;
Considerato lo scarso interesse riservato invece alle numerose
équipes sportive valdostane, la cui situazione societaria e
gestionale passa spesso del tutto inosservata sotto gli occhi
"distratti" dell'amministrazione regionale (basti pensare alla poca
considerazione data all'Hockey CourmAosta nonostante i brillanti
risultati sportivi conseguiti e il numeroso e solido vivaio che si
è venuto a formare negli ultimi anni grazie anche all'interesse
sorto in seguito alle affermazioni sportive della prima
squadra);
i sottoscritti Consiglieri regionali
Interpellano
la Giunta regionale per sapere se non sia il caso che la
l'Amministrazione regionale si preoccupi, oltre a stanziare fondi
per i ritiri precampionato di prestigiose squadre di serie A, di
individuare e promuovere un intervento non solo di tipo finanziario
ma soprattutto strutturale (gestione e utilizzazione delle
strutture sportive esistenti), per le nostre compagini sportive che
da troppo tempo versano in situazione di difficoltà, in modo da
potenziare i vivai di giovani giocatori esistenti e in che modo
l'Amministrazione intende operare a tal fine.
F.to: Lanièce - Tibaldi
Presidente Ha chiesto la parola il Consigliere Lanièce.
Lanièce (GA) Con questa interpellanza noi sottoscrittori abbiamo
voluto mettere in evidenza un problema importante, che riguarda gli
interventi dell'Assessorato al turismo nell'ambito del settore
sportivo, in modo particolare per quanto riguarda lo sport di
squadra valdostano. Abbiamo potuto verificare che in questo settore
da parte dell'Assessorato c'è stata una scelta, che possiamo
definire programmatica, politica, di puntare a far venire in Valle
d'Aosta soprattutto le grandi squadre di calcio di serie A:
Juventus, Inter, Sampdoria. Ovviamente a fronte di questa scelta
abbiamo visto che sono state spese ingenti somme: in 3 anni 1,5
miliardi per la Juventus, circa 300 milioni per l'Inter e più o
meno la stessa cifra per la Sampdoria.
A fronte di queste ingenti spese non ci è sembrato che ci sia
stato un ritorno conseguente alle spese effettuate
dall'Amministrazione regionale, perché abbiamo potuto verificare
che per le partite svolte quest'estate c'è stata la presenza di
circa 10mila spettatori. E ancora, abbiamo verificato la carenza in
cui si trovano le squadre sportive valdostane in ogni settore: dal
calcio, all'hockey, in breve in tutti gli sport di squadra. In
pratica, siamo in una situazione in cui constatiamo che da parte
dell'Amministrazione regionale si è fatta la scelta di ospitare
nella nostra regione i ritiri delle squadre di serie A, lasciando
da parte le associazioni sportive sia le piccole che le grandi.
Basti pensare alla situazione dell'Aosta Calcio, che si trova in
grosse difficoltà; basti pensare al fatto che alcune squadre di
calcio si sono dovute raggruppare per far fronte alle spese, per
poter continuare a sopravvivere, e la stessa cosa è successa anche
nel basket; basti pensare al rugby che ancora "latita
economicamente" per mancanza di sponsor. E ciò senza tener conto
dell'hockey: fino a poco tempo fa questo sport aveva portato la
nostra regione agli onori della cronaca, visto che il Courmaosta
era arrivato a disputare la finale del Campionato italiano; poi per
vicissitudini finanziarie, e probabilmente anche politiche, è
seguita una situazione di stasi che ha portato alla situazione
attuale, per cui nell'hockey quest'anno si è ricominciato da capo
con ovviamente anche una perdita di un ritorno turistico, di
immagine, e questa è una cosa che deve far meditare, secondo
noi.
Per queste motivazioni abbiamo cercato di porre questo problema
all'attenzione dell'Assessore, per sapere quale sia la sua volontà
politica in questo ambito, pur riconoscendo giustamente che il
fatto di ospitare certe squadre di calcio di serie A, durante i
loro ritiri, ha avuto un ritorno televisivo e un flusso di turisti.
Però ricordo che questo è un ritorno nell'immediato, è un
investimento nel breve termine; mentre è molto più importante
investire nello sport di squadra valdostana, aiutando le società
sportive, non solo dal punto di vista finanziario, perché non
vogliamo che si continui a pensare a "mamma Regione" che aiuta e dà
i soldi e basta, ma attraverso delle facilitazioni, ad esempio
l'uso della gestione degli impianti, oppure attraverso campagne
promozionali per l'avviamento allo sport dei giovani.
Ricordo che la cosa più importante in qualsiasi settore sportivo
è il vivaio, quindi interventi dell'Amministrazione regionale,
rivolti a favorire i vivai nei vari settori sportivi di squadre
valdostane, sono interventi a mio avviso molto più importanti, che
non quelli di puntare ad un ritorno immediato derivante dal ritiro
nella nostra regione di una squadra famosa, perché durano nel
tempo, e perché sono diretti ai nostri giovani che vogliono
dedicarsi allo sport.
Con questa interpellanza chiediamo il parere dell'Assessore su
questa problematica; aspettiamo la sua risposta per poi fare
ulteriori considerazioni.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Rispetto al contenuto di questa interpellanza, ma
anche riferendomi all'illustrazione fatta dal Consigliere Lanièce,
colgo l'occasione per invitare tutti a non confondere o a non
continuare ad intorbidare le acque su questo argomento.
Il discorso dell'investimento pubblicitario e promozionale della
Valle d'Aosta lo abbiamo programmato diversificandolo; la
diversificazione consiste nella scelta di usare il mezzo
televisivo, di usare riviste specializzate, di utilizzare la carta
stampata in una certa misura, di incentivare attraverso
l'intervento finanziario previsto dalla legge n. 31, contribuendo a
sostenere con un impegno finanziario annuo di 1,5 miliardi,
manifestazioni agonistiche di altissimo livello, come la gara di
Coppa del Mondo, come le tappe del Giro d'Italia, di diversificare
anche attraverso l'immagine che può derivare alla Valle d'Aosta
attraverso il ritiro di squadre agonistiche di alto livello del
campionato di calcio.
Il calcio è lo sport più diffuso, più popolare, più conosciuto e
più seguito, e la presenza di squadre di serie A ha creato un
interesse durante i mesi estivi rispetto alla nostra regione di non
poco conto, ha portato anche in questi mesi gente in Valle d'Aosta;
tuttavia questa formula - come tutte le altre formule - non può
essere quantificata soprattutto nell'immediato, anche se crediamo
in questa diversificazione e in questa formula, che permette di
cogliere più settori, più interessi, di stimolare più attenzione
nel complesso di quella che può essere la potenziale offerta
turistica della nostra regione.
Però la scelta di ospitare, cercando di entrare con un
finanziamento pubblicitario legato a squadre di alto livello, non
ha niente a che vedere con l'azione che portiamo avanti - e non da
oggi - in favore dello sport valdostano. A questo riguardo vorrei
sottolineare l'importanza che ha avuto e che ha ancora tutt'oggi la
legge n. 85/87, che è stata una legge all'avanguardia, e lo è
ancora rispetto alle altre realtà regionali, per quanto riguarda
interventi pubblici, interventi della Regione a favore
dell'attività sportiva in generale.
Quindi respingo questo tipo di accusa, perché la Regione Valle
d'Aosta ha fatto il suo compito; occorre individuare nel contesto
dell'attività sportiva, come in altri settori qual è il compito del
pubblico e qual è il compito del privato. Credo, senza timore di
smentita da parte di nessuno, che in Valle d'Aosta il pubblico
abbia da sempre fatto la sua parte; abbiamo avuto anche in questi
settori delle leggi speciali, nell'hockey sono state fatte tre
leggi speciali, l'ultima prevedeva 1 miliardo e 350 milioni
all'anno in funzione promozionale e pubblicitaria, e non di
sostegno all'attività dello sport, perché c'erano gli elementi che
potevano ravvisare l'utilità di utilizzare questo mezzo per far
conoscere la Valle d'Aosta all'esterno.
In questo momento abbiamo la legge n. 85 e stiamo sviluppando
una nuova legge assieme alle federazioni e alle società sportive,
che prevede alcuni miglioramenti ambiziosi, perché bisogna tener
conto della bontà che già attualmente presenta la legge n. 85.
Alcuni miglioramenti - dicevo - che vanno nella direzione di un
potenziamento dell'intervento rispetto all'attività giovanile, ai
vivai, rispetto alla realtà che sta crescendo, perché non
dimentichiamo che la Valle d'Aosta con i suoi 115mila abitanti ha
dei risultati nel settore sportivo di primissimo livello, diciamo a
livello internazionale. Questo significa che quello che è stato
fatto e quello che stiamo facendo non dà cattivi risultati, anzi
abbiamo delle grandi soddisfazioni.
Evidentemente gli sport di squadra patiscono più degli altri,
perché l'utenza è quella che è, con 115mila abitanti non possiamo
avere il grosso pubblico, di cui possono invece disporre città come
Torino e Milano, quindi ci sono delle difficoltà oggettive di cui
dobbiamo tener conto, e proprio per questo il nostro alto livello
non è corrispondente a livelli che possono essere considerati a
livello nazionale. In funzione della legge n. 85 contribuiamo
nell'alto livello con il 30 percento dello stanziamento di 1,7
miliardi, non mi sembrano cifre irrisorie, tenendo conto non solo
di quelle che possono essere le risonanze di un nome o di uno sport
a differenza o a discapito di un altro, ma tenendo conto di
parametri ben precisi che riguardano i chilometri di trasferte
previste, le spese federali, le spese per impianti sportivi.
Sono tutti costi parametrici che mettiamo in tabella, per poter
assegnare il contributo previsto per quanto riguarda l'attività di
alto livello delle nostre compagini. Sono però alti livelli che non
corrispondono sicuramente al livello delle squadre di calcio che
menzionava prima Lanièce; allora, dobbiamo tener conto di questo
fattore e chiarire con la massima onestà questo aspetto che
riguarda: uno, la pubblicità e la promozione e l'altro, il sostegno
verso l'attività sportiva che stiamo facendo e che stiamo facendo
bene, non solo da adesso.
Rispetto a questo discorso non concordo sul fatto che dobbiamo
in questo momento impegnare di più; 1,7 miliardi in base alla legge
n. 85, 1,5 miliardi per le manifestazioni della legge n. 31, 400
milioni per le sponsorizzazioni individuali, sono fondi che vanno
comunque nel settore dello sport, vanno per incentivare l'attività
sportiva nella nostra regione.
Tenendo conto, come dicevo prima, di quelli che sono gli aspetti
nuovi, che verranno in evidenza nelle discussioni consiliari sulla
nuova legge riguardante la modifica della 85 concernente interventi
a favore dello sport, dove si va a coprire quelle poche lacune che
si sono evidenziate in questi anni, penso che la situazione globale
sia abbastanza soddisfacente.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore, faccio
due considerazioni. Una è positiva, perché l'Assessore ha affermato
che c'è la volontà da parte dell'Amministrazione regionale di
modificare la legge regionale n. 85 attraverso un potenziamento
dell'intervento nei confronti dei vivai. Questa è una cosa molto
importante, come avevo già detto nella illustrazione, perché il
vivaio è la parte vitale di ogni sport; quindi fa bene l'Assessore
a puntare in questa direzione con il potenziamento di quella legge,
e noi verificheremo al più presto come è stato predisposto questo
potenziamento.
L'altra considerazione è negativa nel senso che, quando
l'Assessore dice che le scelte di ospitare queste squadre sono
delle scelte che avranno dei ritorni non nell'immediato, non sono
molto d'accordo perché i turisti vengono a vedere le squadre quando
sono presenti, e non dopo tre anni quando non ci sono più. E non è
che uno può pensare che il turista verrà in Valle d'Aosta fra 4
anni perché nel lontano '96 c'era la Juventus in ritiro a
Saint-Vincent: questa è una cosa assurda. Il ritorno di una cosa
del genere è un ritorno immediato, e basta!
Ribadisco quanto ho già detto prima; con questa interpellanza si
vuole sottolineare soltanto che si è deciso di sponsorizzare la
Valle d'Aosta attraverso la scelta di ospitare delle squadre di
calcio prestigiose, scelta che, ripeto, ha un ritorno nel breve
termine. Lo stesso obiettivo poteva essere perseguito, secondo me,
potenziando e aiutando lo sport di squadra valdostano, non solo da
un punto di vista finanziario, ma attraverso facilitazioni, uso e
gestione degli impianti, attraverso una campagna promozionale per
l'avviamento allo sport, che indirettamente comporta nel tempo un
ritorno turistico, perché se potenziamo lo sport di squadra
valdostano, quando questo sport è al massimo della sua
potenzialità, ciò di conseguenza porta un ritorno turistico.
L'esempio più pertinente è quello dell'hockey: quando l'hockey era
ai massimi livelli, c'era un ritorno dal punto di vista turistico,
basti pensare a quanta gente andava a vedere le partite di hockey,
alla risonanza sui giornali.
Quindi secondo me le cose sono collegate: rafforzando lo sport
valdostano e in modo particolare lo sport di squadra,
automaticamente si riesce ad avere un ritorno turistico perché
quando le squadre valdostane riescono a raggiungere dei buoni
risultati se ne parla sui giornali, e in fondo diamo dei sostegni
promozionali, finanziari o gestionali a delle strutture valdostane
e non a delle strutture esterne. E questo è sempre lo stesso
discorso di aiutare i Valdostani, piuttosto che dare sempre
contributi o fare delle scelte che vanno a privilegiare persone o
enti o società non valdostani.
Ripeto, a mio avviso le cose sono collegate, purtroppo
l'Assessore non la pensa così; comunque sta di fatto che per me
potenziare lo sport valdostano comporta sempre un ritorno turistico
oltre ovviamente a rappresentare un intervento molto importante per
i giovani e per gli sportivi in generale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK