Consiglio Regionale della Valle d'Aosta - Oggetto del Consiglio n. 73 del 24 settembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 73 del 24 settembre 2003 - Resoconto
OGGETTO N. 73/XII - Situazioni di inadeguatezza nelle zone di
attesa dei reparti di Rianimazione e Unità coronarica dell'Ospedale
regionale. (Interpellanza)
Interpellanza
Premesso:
- che permangono i disagi in cui si vengono a trovare i
familiari e i conoscenti dei pazienti ricoverati presso l'U.B. di
Rianimazione e/o presso l'U.B. Coronarica dell'Ospedale di Aosta, i
quali sono costretti ad un'attesa in un atrio di accesso al piano
terreno;
- che nel reparto di Rianimazione sono normalmente ricoverati
pazienti che presentano gravi problemi;
- che lavori di ristrutturazione ai più diversi livelli hanno
interessato quasi tutto il presidio ospedaliero e, se il reparto di
Rianimazione pare accogliente e funzionale, la relativa zona di
attesa è assolutamente inadeguata;
- che il ritardo nell'inizio dei lavori relativi alla
realizzazione del servizio di Radioterapia, ai quali è correlata la
previsione di un nuovo ingresso e di una sala d'attesa anche per il
reparto di Rianimazione, induce a prevedere tempi lunghi per la
soluzione del problema;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) se intende ovviare urgentemente al disagio denunciato in
premessa, destinando uno spazio più decoroso a coloro che sono
costretti ad attese lunghe e magari sofferte: in caso affermativo,
come e quando.
F.to: Tibaldi - Frassy
Président - La parole au Conseiller Tibaldi.
Tibaldi (CdL) - È vero che il "pianeta sanità" ha numerosi
problemi ed è particolarmente complesso, però è altrettanto vero
che numerosi di questi problemi sono stati proposti in quest'aula
dall'opposizione, e non solo, nella vana ricerca di una
soluzione.
Questo che le abbiamo sottoposto, Assessore Fosson, risale al
novembre 2001, praticamente si riferisce ai disagi collegati
all'Unità di Rianimazione e Coronarica dell'Ospedale di Aosta, ove
non esiste una vera e propria sala di attesa per i parenti dei
pazienti che lì sono ricoverati, ma esiste solo un atrio di accesso
al piano terreno dell'ala nuova dell'Ospedale, in cui trovano
ricovero coloro che sono costretti alle spesso penose attese di
coloro che invece giacciono dall'altra parte dei vetri. Questa
situazione è stata denunciata e sottolineata nel novembre 2001 e
allora abbiamo appreso che, a parte le lodi sui lavori delle stesse
Unità di Rianimazione e Coronarica - costati quasi 1,9 milioni -,
gli stessi hanno comportato tutto un aggiornamento tecnologico e
strutturale, con opere edili, infissi, serramenti, porte, impianti,
cablaggi, eccetera. Si tratta di strutture di alta densità, c'è
stato insegnato all'epoca e queste hanno una obsolescenza notevole,
riconosciuta, quindi un'accelerazione naturale è quella della
riconversione di questi ambienti.
Analoga attenzione dovrebbe essere rivolta anche a chi gravita
attorno a questa Unità di Rianimazione e Coronarica. Diciamo che
allora abbiamo avuto un'illusione: ci era stato detto che i lavori
per la realizzazione del Servizio di Radioterapia - riguardanti
anche la probabile costruzione di una sala di attesa vera e propria
per l'unità Coronarica e di Rianimazione - erano stati consegnati
all'impresa aggiudicatrice nel novembre 2001; in realtà, abbiamo
appreso che gli scavi sono iniziati solo qualche mese fa e,
naturalmente, questo atrio che continua a rimanere una soluzione
"tampone" o, meglio, l'unica alternativa "tampone" a quelle che
sono le attese dei parenti, dei genitori o degli amici, di coloro
che sono ivi ricoverati, non sembra avere altra via d'uscita!
Da qui la necessità di presentare a lei
un'interpellanza… se ha qualche idea in
merito, visto che presiede al governo della sanità; è vero che
questo è uno dei tanti problemi, è vero che vi sono altri problemi
aventi delle priorità, li abbiamo affrontati anche nel mese di
luglio, giacciono ancora irrisolti e ce ne sono tanti! Tuttavia, ci
piacerebbe capire quali sono le sue intenzioni in merito: se
riconosce anzitutto l'esistenza di questo disagio e, in tal caso,
se ha una soluzione, anche temporanea, che possa ovviare allo
stesso disagio.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Come ha ben detto lei, i problemi nel "pianeta
sanità" sono tanti; come ha detto, questo probabilmente è uno
estremamente marginale.
La sede che lei dice essere una sala di attesa, è chiaro che non
è idonea; infatti, non è una sala di attesa, è un atrio: ciò è
dovuto anche al ritardo di inizio lavori per la costruzione del
Servizio di Radioterapia, al termine del quale dovrebbe essere
previsto un atrio ben più confacente. Questo non è l'unico disagio
provocato da un cantiere così importante come quello della
radioterapia, per la costituzione dell'Unità di Radioterapia, però
tali disagi si possono affrontare in funzione di un vantaggio che
avremo fra breve.
Come lei può ben capire, i malati che partivano al mattino da
Aosta per andare a fare la radioterapia a Ivrea con delle patologie
neoplastiche gravi e tornavano il pomeriggio stanchi sia per la
radioterapia effettuata, sia per il viaggio in pulmino, avranno un
beneficio sicuramente più grande avendo una radioterapia lì,
piuttosto di quello dei parenti dei malati ricoverati in unità
coronarica per una sala di attesa non idonea! È chiaro che c'è un
disagio, però è causato dal desiderio di dare un servizio migliore
a malati che hanno una patologia ben più importante.
Le dico anche - lei lo sa meglio di me! - che non si può trovare
in questo momento una soluzione a questo disagio, perché non si può
ricavare una stanza per attesa da un reparto così tecnologicamente
avanzato come la Rianimazione o l'UTIC, né si può pensare di fare
un ulteriore gazebo fuori, né si può pensare di prendere una sala
d'attesa in un reparto sovrastante come è la sala operatoria! È un
disagio, ma lo sopportiamo in attesa di avere un vantaggio enorme
dal poter fare una radioterapia ad Aosta e non a Ivrea!
Se mi permette una soluzione da tecnico - l'altra volta, in un
intervento, mi avevate consigliato giustamente di non diventare
politico, ma di continuare a fare interventi da tecnico -, mi
permetto di dire che la criticità è proprio nell'idea che i malati
ricoverati in UTIC e in terapia intensiva, abbiano bisogno per
migliorare di avere dei pazienti che stazionano fuori dalla loro
porta. Un'altra criticità è pensare che ci debbano essere delle
sale di attesa o delle sale per parenti vicino ad ogni reparto di
degenza. In questo momento, la criticità sta nel fatto che, è vero,
non abbiamo una portineria funzionante, non abbiamo degli orari che
permettono delle visite giuste, non abbiamo la possibilità di
tenere fuori di notte e a orari non convenienti i parenti che
accedono e vengono fuori orario a vedere i loro parenti.
È chiaro che ci sono dei casi particolari e delle deroghe a
tutto questo, ma è anche vero che in un ospedale moderno i reparti
sono chiusi alle visite fuori tempo previsto, che gli ospedali
moderni prevedono una grossa portineria con delle sale di attesa
comuni, con dei servizi, con televisione, con bar, eccetera, ed è
proprio qui la soluzione verso cui ci orientiamo: non a fare delle
sale di attesa - magari non idonee! - vicino ad ogni reparto, ma a
creare intanto un filtro all'entrata per cui non entri chiunque e
in qualsiasi orario nell'Ospedale e, poi, una sala di attesa
delocalizzata in cui si possa dialogare, vedere un film,
trascorrere queste ore di attesa del risultato di una diagnosi in
maggior confort. Su questo c'è già un piccolo progetto; lei sa che
c'era una farmacia dell'Ospedale vicino a una sbarra: in questa
palazzina si vorrebbe situare il Servizio di laboratorio, una sala
di attesa e una portineria.
In attesa di tutto questo, affrontiamo con pazienza i tanti
disagi, sicuri che, fra qualche anno, il nostro Ospedale sarà
all'avanguardia.
Président - La parole au Conseiller Tibaldi.
Tibaldi (CdL) - Se possiamo trovare un'assonanza nel fatto che i
disagi sono conosciuti e, di conseguenza, l'auspicio di risolverli
è cosa condivisa, questo ci fa anche piacere!
Sappiamo che la ristrutturazione dell'Ospedale ha costituito in
questi anni un grosso cantiere permanente, ha visto la
rigenerazione di diverse aree, di diversi settori, di diverse ali
dello stesso complesso ospedaliero per investimenti colossali:
"interventi spezzatino", che creano disagi, di questo ne siamo
consapevoli! A questi si sommano dei ritardi nei lavori - come lei
ha affermato -, si sommano tutti quegli elementi di criticità che
lei molto meglio di me ha enunciato; di conseguenza, a questo suo
auspicio di avere nel medio periodo una soluzione decorosa non solo
per i pazienti, ma anche per i parenti - addirittura lei dice di
tutti i reparti! - si aggiunge anche il nostro auspicio. Ci sarebbe
piaciuto sentire questo anche sui tempi, sui quali c'è sempre una
certa vacanza, nel senso che si danno informazioni piuttosto
sommarie; però, i tempi da un'interpellanza recente proposta dal
nostro gruppo - che risale al 2001 - ad arrivare ad oggi -
settembre 2003 - i passi avanti sono stati veramente pochi!
Lei, ovviamente, non ha delle responsabilità dirette perché
giace su quella poltrona da pochi mesi, però è auspicabile che a
queste sue parole corrispondano anche fatti che si concretizzino in
tempi relativamente più brevi!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK