Consiglio Regionale della Valle d'Aosta - Oggetto del Consiglio n. 2621 del 23 ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2621 del 23 ottobre 1991 - Resoconto
OGGETTO N. 2621/IX Valutazione dei risultati della
convenzione con l'agenzia di pubblicità "Carrara e Péaquin"
(Approvazione di mozione).
Presidente
Do lettura della mozione presentata dal
Consigliere Riccarand:
Mozione Ricordato che la Giunta regionale, con deliberazione
n. 5541 del 2 novembre 1990, ha affidato all'Agenzia di pubblicità
"Carrara e Péaquin" l'incarico di redigere un notiziario
radiofonico sull'attività della Regione, con un compenso annuo di
233 milioni;
Evidenziato che l'articolo 2 della Convenzione tra la Giunta
regionale e la Società Carrara e Péaquin fissa la durata
dell'incarico a anni uno, automaticamente rinnovabile di anno in
anno se non interviene disdetta tre mesi prima della scadenza
annuale;
Ricordato altresì che l'incarico all'Agenzia Carrara e Péaquin
era stato affidato senza un preventivo esame da parte del Consiglio
regionale e delle sue Commissioni e che occorre verificare
l'opportunità di proseguire in tale iniziativa;
Il Consiglio regionale della Valle d'Aosta
delibera
1) a sottoporre ad un attento esame della competente Commissione
consiliare la valutazione dei risultati della Convenzione con
l'Agenzia di pubblicità "Carrara e Péaquin";
2) di inviare formale lettera di disdetta della Convenzione per
evitare un rinnovo tacito ed automatico che prescinda dalle
valutazioni della Commissione consiliare e del Consiglio
regionale.
Presidente
Ha chiesto di illustrare la mozione il
Consigliere Riccarand, ne ha facoltà.
Riccarand (VA)
Questa mozione è stata presentata
all'inizio del mese di luglio, con lo scopo di andare a discutere
la questione prima che scadesse il primo anno di convenzione fra la
Regione e l'agenzia di pubblicità Carrara e Péaquin per la gestione
del notiziario radiofonico, di cui avevamo già parlato in questo
Consiglio. Purtroppo la mozione non è mai stata discussa, arriviamo
a discuterne alla fine di ottobre, non so neppure se ci sono i
tempi tecnici per una revoca della convenzione per l'anno
successivo 1992, perché la convenzione fra Regione e l'agenzia
Carrara e Péaquin prevede un anno di convenzione con un compenso di
233 milioni, e questa è automaticamente rinnovabile di anno in anno
se non interviene disdetta tre mesi prima. Siccome la convenzione
decorre dal primo dicembre 1990, credo che per quanto riguarda il
1992 siamo già fuori dai termini, a meno che la Giunta non abbia
già assunto delle iniziative, e sentiremo cosa ha deciso di
fare.
Comunque, se anche questi termini fossero saltati e la Giunta
non avesse preso nessuna iniziativa, rimane comunque valido
prendere una decisione, altrimenti questo meccanismo anno dopo anno
continua in modo piuttosto discutibile e non arriviamo mai ad un
riesame di questa convenzione.
Avrete letto tutti che nelle scorse settimane, leggo dalla
rassegna stampa del 18 ottobre, ha fatto scalpore ed è finita su
tutti i giornali nazionali la questione della tivù degli assessori
nella Regione Veneto: "Vivace polemica a Venezia su un progetto
messo a punto dalla Giunta: la tivù degli Assessori; le opposizioni
protestano: non vogliamo le informazioni di regime". Sul Corriere
della Sera del 18 ottobre c'è un ampio articolo sul fatto che la
Giunta regionale del Veneto ha affidato ad uno studio tivù di
filmare una serie di avvenimenti, di cerimonie, di convegni
eccetera, in collaborazione con l'ufficio stampa della Giunta
regionale, e poi di far circolare questi filmati attraverso le
televisioni locali con una previsione di spesa in 3 anni di L.
3.128.000.000.
Contro questa iniziativa si sono fortemente pronunciate le
opposizioni, in particolare il capogruppo del PDS Walter Vanni
dice: "E' una vergogna, tanto più grave in una Regione che pretende
di essere un modello di buona amministrazione". E il Presidente del
Consiglio regionale del Veneto, socialista, che si chiama Umberto
Carraro, ha commentato: "Non voglio far la guerra fra palazzi, ma
ho il dovere di affermare che con quelle delibere la Giunta incide
pesantemente sul sistema veneto della informazione...". Da lì c'è
tutto un dibattito fra informazione del Consiglio, informazione
della Giunta, la tivù degli Assessori e via di seguito.
Da noi non siamo mica a dei livelli molto diversi; abbiamo
questa convenzione con l'agenzia Carrara e Péaquin per 233 milioni,
che è a tempo indeterminato, per cui su tre anni arriviamo non
lontani dal miliardo; più abbiamo una convenzione con una società
per quanto riguarda la produzione di filmati televisivi per
un'altra cifra significativa; in più abbiamo la Pagina della Valle,
gestita dalla Giunta regionale, inserita a pagamento nei giornali
che hanno determinati requisiti; quindi abbiamo un sistema
informativo della Giunta che è sicuramente molto oneroso per
l'amministrazione, che non si configura certamente come un modello
di informazione equilibrato all'interno del Consiglio, e che è
anche discutibile rispetto alla professionalità nella
informazione.
In particolare questa convenzione fra la Giunta regionale e
l'agenzia Carrara e Péaquin è discutibile per una serie di motivi,
oltre quello che ho indicato. Intanto è una iniziativa che è stata
assunta totalmente al di fuori di un confronto e di un dibattito
che investisse il Consiglio regionale, è stata una decisione
assunta dalla Giunta con una deliberazione senza che nessuno ne
sapesse niente, senza che fossero ben chiare le finalità di questa
informazione, con un tipo di impostazione che a nostro avviso è
tutto da rivedere.
In secondo luogo ci si è rivolti ad una agenzia di pubblicità
senza rivolgersi invece a persone che hanno i titoli per fare della
informazione giornalistica, quindi ci si è rivolti ad un operatore
di tipo pubblicitario e non ad una agenzia giornalistica.
E poi c'è l'ammontare di questa cifra, che per registrare alcune
dichiarazioni, mettere insieme queste dichiarazioni in una cassetta
e farle circolare in alcune radio, prevede un compenso troppo alto
rispetto al risultato che dovrebbe produrre.
Quello che proponiamo in questa mozione non è tanto la revoca
tout court della convenzione, ma chiediamo che non venga quanto
meno rinnovata automaticamente e tacitamente di anno in anno, e che
venga sottoposta la gestione di questa convenzione ad un esame
nella commissione consiliare competente, in modo da sapere in
questo primo anno che tipo di informazione è stata fatta, quanti
minuti sono andati in onda, presso quali radio, quali tipi di
servizi, quali dichiarazioni sono state raccolte, cioè fare una
analisi di come è stato usato questo strumento che non è
secondario.
Chiediamo con questa mozione, che ci sembra rimanga comunque
attuale, al di là del fatto che possa incidere sul 1992 o meno, che
sia formalmente disdetta la convenzione con la agenzia Carrara e
Péaquin per evitare un rinnovo tacito e automatico della
convenzione, e che si vada in commissione ad analizzare tutto
quanto, dopo di che si arriverà ad una conclusione che potrebbe
prevedere sia la continuazione, in forme diverse, di questo
rapporto, sia l'interruzione definitiva di un rapporto e la
individuazione di canali diversi per informare sull'attività del
Consiglio e della Giunta.
Presidente
E' aperta la discussione generale.
Ha chiesto di parlare il Consigliere Viérin, ne ha facoltà.
Viérin (UV)
Nous avons déjà eu l'occasion
d'exprimer nos perplexités sur la convention signée avec cette
agence de publicité. Perplexités dues d'abord à un manque total
d'information sur l'utilisation instrumentale des média pour la
présentation uniquement des aspects positifs de l'activité du
Gouvernement, mais aussi que, contrairement à ce qui avait été
déclaré au sein de cette assemblée, l'agence susdite n'a presque
pas eu de contacts avec la minorité du Conseil.
Nous avions également souligné la différence de méthode entre le
comportement tenu pour la publication d'une revue d'information du
Conseil, revue qui par ailleurs n'est pas encore publiée, et cette
initiative voulue directement par le Gouvernement.
Il est donc, à notre avis, nécessaire, au delà de ces
perplexités et des remarques formulées, avoir aujourd'hui un bilan
de cette initiative.
Un compte rendu doit être présenté à l'attention d'une
commission du Conseil, afin que l'on puisse exprimer, sur la base
des données précises, un jugement et une évaluation sur cette
initiative. A cet effet, en partageant la motion, nous considérons
qu'il est aussi nécessaire, dans l'attente d'avoir ces données et
donc de pouvoir exprimer une appréciation de l'initiative,
d'envoyer la lettre de révocation de la convention, pour nous
laisser toute liberté et possibilité de décision.
A cet égard, nous partageons les deux propositions de la motion
et nous exprimerons donc un avis favorable.
Presidente
Dichiaro chiusa la discussione
generale.
Ha chiesto di parlare l'Assessore dell'Ambiente, Territorio e
Trasporti Fosson, ne ha facoltà.
Fosson (DC)
Vorrei dare anzitutto alcuni dati
relativi al notiziario che è oggetto di questa mozione. Il
notiziario è regolarmente realizzato dal 2 gennaio di quest'anno;
al 25 settembre sono state effettuate 77 edizioni, per le quali
sono state realizzate 71 interviste oltre a riferire numerose
dichiarazioni e commenti, sono state riportare le principali
deliberazioni della Giunta, del Consiglio regionale e gli argomenti
in discussione nelle commissioni consiliari. Sono stati segnalati
gli appuntamenti culturali organizzati dall'Amministrazione
regionale: mostre, convegni, conferenze e spettacoli. Sempre per il
tramite di interviste effettuate con tecnici e funzionari sono
stati spiegati il funzionamento e le caratteristiche di uffici e di
istituzioni regionali. Il notiziario viene attualmente diffuso su 6
emittenti radiofoniche private, che globalmente coprono il 100 per
cento del territorio regionale.
I dati Audiradio (Audiradio è una associazione formata dalle
principali agenzie pubblicitarie italiane, dalla RAI, dalla Sipra,
dai networks e dalle principali emittenti radiofoniche) stimano nel
1990 l'audience giornaliera di queste sei emittenti locali private
in 28-30mila ascoltatori, dei quali un terzo è concentrato nel
capoluogo regionale. Il 7 per cento degli ascoltatori, sempre di
queste sei emittenti, in base ai dati Audiradio del 1990, è
compreso nella fascia di età fra 11 e 14 anni, il 25 per cento
nella fascia 15-24, il 32 per cento nella fascia 25-44, il 24 per
cento nella fascia 45-64, il 12 per cento nella fascia oltre i 65
anni. Le fasce orarie più seguite sono dalle 9 alle 12 e dalle 15
alle 18, e in seguito a questo rilevamento a partire dal mese di
settembre l'edizione del mercoledì viene trasmessa alle ore 9 e
quella del sabato alle ore 15.
Per quanto riguarda l'impiego della lingua francese, nello staff
del notiziario è stata inserita una traduttrice professionista, che
oltre a curare la stesura dei testi viene utilizzata anche per la
lettura, garantendo così la migliore resa linguistica. La lingua
francese viene utilizzata indifferentemente che compongono il
notiziario, sia che si tratti di una intervista, del resoconto di
una seduta consiliare, o della segnalazione di una manifestazione
culturale.
Nel mese di luglio si è proceduto ad un sondaggio telefonico a
campione per verificare alcuni parametri, quali la conoscenza del
notiziario, l'ascolto, l'utilità della iniziativa, il gradimento
della lingua francese. Il test era strutturato in modo da poter
eventualmente spiegare all'interlocutore gli scopi, le
caratteristiche e gli orari dell'informatore. Le conclusioni di
questo primo e parziale sondaggio hanno evidenziato questi dati:
L'Informatore è conosciuto dal 34,3 per cento dei componenti il
campione, di questi il 35 per cento conosceva l'esistenza del
notiziario ma non riusciva ad ascoltarlo per motivi di orario, il
58 per cento è di sesso femminile e il 42 per cento maschile; il
notiziario è giudicato molto utile dal 63,6 per cento fra quelli
che lo conoscono ed è ascoltato saltuariamente nella stessa
percentuale; il 72,7 per cento non giudica necessario l'impiego
della lingua francese.
Effettuando una proiezione del campione intervistato su una
popolazione dal 60 agli oltre 65 anni, stimata in 99mila unità, se
ne può ricavare che L'Informatore è conosciuto da 34mila persone e
seguito da 22mila.
Nel mese di settembre l'agenzia Carrara e Péaquin ha
commissionato a proprie spese una ricerca su di un campione di 250
soggetti. Per una più precisa analisi statistica sono stati scelti
i parametri Audiradio 1990 relativi a classi di età, percentuali di
ascolto e per sesso utilizzando il metodo del campione per quote.
Il sondaggio è stato affidato alla Sig.ra Maura Fracasso, che già
svolge questo lavoro per la Doxa e per le altre agenzie
specializzate.
Alla luce di quanto sopra la Giunta ha ritenuto di non procedere
alla disdetta della convenzione, ma di rinnovarla per un altro anno
con provvedimento motivato della Giunta regionale.
Questo ulteriore lasso di tempo consentirà una più attenta
valutazione delle risultanze che emergeranno. A questo proposito
quindi per quanto riguarda la mozione direi che il punto 2 è
superato, quindi riteniamo di non accettarlo, per quello che
riguarda il punto 1: "sottoporre ad un attento esame della
competente Commissione consiliare la valutazione dei risultati"
direi che possiamo farlo e lo faremo non appena saremo in
possesso degli ulteriori dati relativi ai sondaggi effettuati sui
campioni degli ascoltatori. Naturalmente in quella occasione oltre
ad esaminare questi dati, potranno essere valutati tutti gli altri
dati che i Consiglieri riterranno di fornire. Accettiamo quindi il
punto n.1 della mozione.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Per quanto riguarda il punto 2
della mozione non credo affatto che sia superato, perché può essere
superato per quanto riguarda il 1992, ma rimane invece aperto per
gli anni successivi. Se non provvediamo mai tempestivamente a
prendere un provvedimento di revoca, automaticamente questa
convenzione viene rinnovata di anno in anno, quindi il fatto di
decidere comunque che il provvedimento per il 1993 non verrà più
assunto se non dopo un esame in commissione e dopo una decisione
che coinvolga tutto il Consiglio regionale, ritengo sia un
provvedimento opportuno. Si tratta di fare questo tipo di scelta,
quindi rimane opportuno il secondo punto proprio per evitare che si
vada avanti con questa disdetta tacita.
L'Assessore ha parlato di un provvedimento di Giunta per il
1992: avete fatto una delibera? Ho capito, comunque anche senza la
delibera l'incarico veniva rinnovato automaticamente perché la
convenzione all'articolo 2 prevede il rinnovo automatico e tacito.
Siccome la mozione è stata presentata, ripeto, quando si era ancora
in tempo per revocare per il 1992, di fatto non si è arrivati a
discuterla, se aspettiamo un'altra occasione non arriviamo a
niente. Pertanto poniamo il punto fermo da parte di tutto il
Consiglio che comunque non si arriverà ad un rinnovo senza un esame
in commissione e in Consiglio; questo è una cosa che non impedisce
affatto di prendere una decisione. Avvisiamo l'agenzia che la
decisione per il 1993 è subordinata a questo tipo di esame, dopo di
che si valuterà tutti questi elementi e si deciderà come
comportarsi, però credo sia importante avvisare anche l'agenzia che
questo incarico non verrà automaticamente rinnovato. Quindi insisto
perché il Consiglio voti anche il punto 2.
Presidente
Ha chiesto di parlare l'Assessore
all'Ambiente, Territorio e Trasporti Fosson, ne ha facoltà.
Fosson (DC)
Pensavo fosse implicito nell'accettare
il primo punto che, qualora la commissione e il Consiglio non
fossero d'accordo nel rinnovare, non si sarebbe proceduto al
rinnovo. Per meglio chiarirlo potremmo dire così: di impegnare la
Giunta regionale a sottoporre ad un attento esame della competente
Commissione consiliare la valutazione dei risultati della
Convenzione con l'Agenzia di pubblicità "Carrara e Péaquin ai fini
dell'eventuale riconferma".
Se la commissione e il Consiglio valuteranno che non è il caso
di proseguire, è ovvio che non proseguiremo, la volontà è in questo
senso.
Presidente
C'è la richiesta di votazione per punti
separati. Pongo in votazione le premesse e il punto 1) della parte
deliberativa:
Esito della votazione
Presenti: 30
Votanti: 30
Favorevoli: 29
Contrari: 1
Il Consiglio approva
Presidente
Pongo in votazione il punto 2)
Esito della votazione
Presenti: 30
Votanti: 15
Favorevoli: 14
Contrari: 1
Astenuti: 15 (Aloisi, Bajocco, Beneforti, Chenuil, Dolchi,
Fosson, Lanièce, Lavoyer, Limonet, Mafrica, Martin, Monami,
Pascale, Ricco e Trione).
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK