Consiglio Regionale della Valle d'Aosta - Oggetto del Consiglio n. 2643 del 22 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 2643 del 22 maggio 2002 - Resoconto
OGGETTO N. 2643/XI Strategie del Governo regionale in materia di
entrate finanziarie in vista dell'approvazione del disegno di legge
"Delega al Governo per la riforma fiscale". (Interpellanza)
Interpellanza Considerato che la Camera dei Deputati ha in data
8 maggio 2002 approvato il disegno di legge "delega al Governo per
la riforma del sistema fiscale?;
Evidenziato che il Ministro Tremonti ha annunciato la
ridefinizione delle aliquote IRPEF (poi denominata IRE) in sole due
fasce di imposizione 23% e 33% e una sola al 33% per l'IRPEG;
Considerato che tale riforma, di riduzione dell'imposizione
fiscale, è fortemente voluta dalla maggioranza dei cittadini e
dalle imprese;
Rilevato che tale riduzione impatterebbe inevitabilmente sulle
entrate del bilancio regionale se non adeguatamente pianificato e
gestito;
il sottoscritto Consigliere regionale
Interpella
la Giunta regionale al fine di conoscere:
1) se sono stati predisposti studi ed approfondimenti circa tale
opportunità, e cosa indicano tali studi;
2) gli intendimenti della Giunta su questo delicato tema e le
strategie che intende adottare per prepararsi a tale
opportunità.
F.to: Lattanzi
Président
La parole au Vice-président Lattanzi.
Lattanzi (FI)
Chiedo scusa all'aula per i pochi minuti di
ritardo e devo chiedere scusa anche al Consigliere Cuc per l'ultimo
confronto che abbiamo avuto nel corso del Consiglio scorso, avevo
male interpretato le sue dichiarazioni: prendo atto delle
precisazioni che ci sono state fra lui e me e voglio scusarmi
pubblicamente per aver male interpretato le sue dichiarazioni.
Abbiamo ritenuto importante portare in aula un argomento che fra
l'altro stamani è stato posto alle cronache dei giornali in maniera
riteniamo un po' strumentale, tuttavia l'argomento è importante, è
un argomento sul quale "ruotano? le scelte di questa
Amministrazione, delle future amministrazioni, ma soprattutto
scelte che in qualche maniera coinvolgeranno le prospettive della
nostra Regione.
L'8 maggio è stato approvato il disegno di legge per la delega
al Governo per la riforma del sistema fiscale, una riforma che è
già stata ampiamente annunciata dal Ministro Tremonti, una riforma
ampiamente voluta perlomeno dalla maggioranza degli Italiani, con
la famosa riduzione delle tasse dei cittadini, che evidentemente
pongono tutta una serie di questioni: da una parte i cittadini
chiedono di pagare meno tasse e dall'altra è necessario non
semplicemente abbassare le aliquote, ma anche creare le condizioni
perché i costi diminuiscano, l'apparato dello Stato, delle regioni,
delle province e dei comuni si devono riorganizzare per poter
rispondere a questa esigenza che i cittadini hanno, cioè quella di
vedere alleggerito il carico fiscale, ma anche e soprattutto per le
imprese che si trovano a doversi confrontare nel panorama della
competitività internazionale e che vedono in questo provvedimento
una boccata di ossigeno per poter dare occupazione e quindi
benessere al Paese e quindi anche alla nostra piccola Regione.
È una riforma fortemente voluta, è una riforma che ha già
anticipato alcuni importanti provvedimenti come quello della
volontà di un'imposizione non più su plurialiquote, ma solo su due
aliquote per le persone fisiche: il 22 percento e il 33
percento… per le persone fisiche, che
si chiamerà IRE, e una sola aliquota, il 33 percento, per le
aziende.
Questo tipo di riforma, che inizia il suo iter di elaborazione e
di confronto, se potrà essere autorizzata dal Parlamento il più
presto possibile, metterà in condizioni sicuramente i cittadini di
essere più tranquilli, più ricchi e dall'altra parte le imprese di
essere più competitive.
Inevitabilmente però, per quanto riguarda la nostra
Amministrazione, che ha un'opportunità importante nel prelievo dei
nove decimi di questo riparto fiscale, crediamo che questa riforma
in qualche modo - non sappiamo se in maniera positiva, neutra o
negativa - avrà un impatto su queste entrate. Ci chiediamo quindi
con preoccupazione se questa Giunta ci può comunicare quali sono
stati gli studi o le valutazioni o gli approfondimenti che questa
opportunità può disegnare e anche quali sono gli intendimenti della
Giunta rispetto alle strategie che si intendono impostare per
affrontare questa opportunità, ripeto, per i cittadini, ma
evidentemente impegno di programma per le amministrazioni di
qualunque colore in questo senso.
Naturalmente il bilancio regionale è forse più fortemente
interessato di altre regioni vista la nostra opportunità dei nove
decimi e di quello che ne consegue: mi riferisco ai servizi che con
questi nove decimi l'Amministrazione regionale può offrire ai
cittadini valdostani. Siamo in attesa di sentire dall'Assessore al
bilancio e finanze quali sono gli intendimenti di questa
Giunta.
Président
La parole à l'Assesseur au budget, aux
finances et à la programmation, Agnesod.
Agnesod (UV)
L'argomento oggetto dell'interpellanza è un
argomento particolarmente delicato nei confronti del quale la
Regione ha posto la massima attenzione.
Per rispondere in maniera compiuta, e mi auguro esaustiva, alle
domande poste dal Consigliere, devo ripercorrere alcune tappe ed
evidenziare alcuni passaggi riferiti a questo disegno di legge. Il
disegno di legge di delega per la riforma del sistema fiscale è
stato licenziato dal Governo il 20 dicembre 2001, il contenuto è
essenziale, basato su alcuni principi e - come dice il titolo
stesso - demanda l'applicazione dei principi a norme attuative da
mettere in atto nel corso degli anni a venire, tali da assicurare
oltretutto coerenza sia con gli equilibri di finanza pubblica,
delineati negli strumenti di programmazione finanziaria, adottati
annualmente, sia con gli impegni derivanti dai programmi di
stabilità concordati con l'Unione europea.
La nostra Regione, quindi, ha seguito attentamente, d'intesa con
i Parlamentari valdostani, l'analisi e il dibattito su questo
progetto. Ci sono stati parecchi incontri fra Assessori alle
finanze e al bilancio di tutte le regioni, ci sono state riunioni
di Conferenza dei Presidenti in cui è stato ribadito il concetto,
che poi ha originato l'emendamento da noi proposto e votato in
aula, alla Camera dei deputati, con delle modifiche; il testo che è
stato votato alla Camera non va bene, è diverso da quello che
avevamo proposto e non risponde esplicitamente alle esigenze
specifiche della Valle d'Aosta.
Da parte nostra, quindi, d'intesa con i nostri Parlamentari,
riproporremo il nostro emendamento quando il provvedimento sarà
discusso in Senato - e sarà questione di poco tempo -: si tratta di
una norma di salvaguardia delle nostre entrate che ci pone al
riparo da impatti immediati. L'analisi compiuta dagli Assessori
regionali su questo disegno di legge non è priva di perplessità - e
qui non dico che ci siano le regioni Rosse o le regioni di Sinistra
o di Destra oppure le regioni e le province autonome -, ma è un
documento di tutte le Regioni che presenta alcune perplessità, nel
quale si riconosce la necessità di fondo di una semplificazione, di
un alleggerimento fiscale ai fini di un rilancio e di uno sviluppo
degli investimenti.
Questo punto fondamentale è stato raggiunto nel testo del
disegno di legge in esame, ma all'interno di questo provvedimento
ci sono dei "lati? su cui non siamo d'accordo come regioni, sono
perplessità che si traducono in alcuni passaggi del testo
predisposto dalle regioni stesse.
Il Governo e il Parlamento non possono disattendere il contenuto
del nuovo articolo 119 della Costituzione che, "territorializzando"
il gettito dei tributi erariali e demandando a comuni, province e
regioni il compito di stabilire ed applicare tributi ed entrate
proprie, ha implicitamente assegnato anche a questi livelli
istituzionali un ruolo primario nel sistema della finanza pubblica
e del sistema tributario, in altre parole non è possibile escludere
gli altri livelli istituzionali con la presunzione che venga
riformata solo la fiscalità statale.
Questa è l'opportunità che chiediamo di cogliere in questa
modifica del sistema fiscale: noi vorremmo avere la possibilità di
agire attraverso un vero federalismo fiscale con una parte
dell'aliquota a disposizione totale della Regione, quindi non i
nove decimi, ma i dieci decimi a disposizione totale della Regione
per poter agire sulle crisi d'area - noi abbiamo avuto tali crisi
con la chiusura del tunnel, con i fatti alluvionali del 2000 -,
adesso c'è la FIAT che sta chiudendo a Torino, quindi c'è la
necessità di intervenire a livello d'area, a livello di Regione, da
parte della Giunta regionale di competenza. Chiediamo che questo
provvedimento venga articolato in maniera tale da lasciare uno
spazio alla fiscalità regionale all'interno della fiscalità
globale.
Non possiamo aggiungere ulteriori tributi, noi abbiamo sempre
rifiutato l'aggiunta, non solo noi, ma anche le altre regioni,
alcune lo hanno fatto e altre no, aggiungere una fiscalità ad una
fiscalità di base già elevata diventa problematico per l'economia
quindi, per il rilancio dell'economia, ci sono momenti in cui è
necessario agire a livello di area.
Siamo stati sentiti - l'Assessore Colozzi della Regione
Lombardia quale Coordinatore e il sottoscritto quale Rappresentante
di una Regione a statuto speciale - dalla Commissione finanze della
Camera a cui abbiamo espresso queste nostre perplessità. È da
notare la regressione rispetto al decreto legislativo n. 56/2000
sul federalismo fiscale, laddove si torna al sistema dei
trasferimenti, ma soprattutto la contraddizione con il nuovo
articolo 119 della Costituzione che delinea quattro fonti di
entrate: entrate proprie, quote di compartecipazione al gettito dei
tributi erariali, quote di partecipazione al fondo perequativo e
risorse aggiuntive e interventi speciali, limitando esclusivamente
i trasferimenti al fondo perequativo e gli interventi speciali.
Tornando ad oggi, in un incontro fra il Ministro dell'economia,
la Confindustria e le altre organizzazioni della piccola, media
impresa e del commercio, è emerso che per il 2003 si profila un
piccolo intervento fiscale e la sede per decidere l'entità e la
qualità dell'intervento sarà la prossima finanziaria quando si avrà
un quadro preciso delle risorse da destinare.
Si tratta quindi di un intervento a moduli e per il 2003 ci sarà
forse un ritocco dell'attuale aliquota del 24 percento, che
riguarda i redditi fino a 15.400 euro, riducendola al 23 percento;
si abolirà l'attuale aliquota del 18 percento per i redditi fino a
10.300 euro. Si tratta quindi più che altro di una compensazione
alla pari perché si abbassa di un punto, dal 24 al 23, e si annulla
quella del 18, questa almeno è l'ipotesi fatta dal Governo.
L'IRPEG dovrebbe passare dall'aliquota 36 a 35 per le imprese,
ma questa è solo un'ipotesi, nulla è ancora stato deciso, come non
sembra non vi sia ancora nessuna manovra sull'IRAP per il 2003:
tutto dipenderà dalla spesa e tutto "nascerà" in finanziaria. È
evidente che, di fronte a tanta incertezza, è impossibile o,
meglio, è azzardato spendere in studi delle risorse che sono utili
e sempre più scarse.
Gli studi sull'impatto di aliquote fiscali sono molto aleatori
perché è difficile cogliere le ricadute che si possono verificare
in una società complessa come la nostra, un esempio al riguardo
sono i mega studi effettuati dallo Stato sull'IRAP che garantivano
risultati mai ottenuti e che hanno prodotto un risultato oltremodo
negativo e non mi si venga a dire che esistono studi di Destra o di
Sinistra: queste società analizzano in maniera asettica i numeri,
non possono tener conto di momenti esterni diversi, quali i consumi
delle famiglie, l'euforia di certi fattori che creano fiducia e
ripresa.
L'uscita dal "sommerso? dimostra come gli studi siano
contraddittori. Due illustri Ministri, Maroni e Tremonti, Ministri
in carica e dello stesso Governo, giungono a conclusioni
discordanti, ad opposte valutazioni e anche a valutazioni
pesantemente discordanti, quindi, seriamente la nostra scelta è
quella di affidarci alle nostre risorse, alle professionalità di
cui disponiamo e che hanno dimostrato di avere la capacità e la
preparazione necessaria per garantire la Regione. Stiamo
monitorando la situazione nei suoi vari momenti del percorso, ma da
alcuni anni attendiamo dallo Stato i dati completi, disaggregati
sulle varie imposte per settore, per fasce, per tutti i tributi e
non solo per l'IRAP. Secondo le ultime informazioni dovremmo averli
in tempi ragionevoli, questo è il nostro augurio perché tali
informazioni ci consentiranno di lavorare ancora meglio in un
ambiente con funzionari che conoscono a fondo la nostra realtà.
A questo riguardo devo dire che sin dal mese di settembre 2001,
quando non esisteva ancora nulla di scritto, ma si sentivano solo
dei discorsi sulla futura possibile riforma fiscale, in maniera
prudenziale abbiamo previsto nel nostro bilancio una flessione
lieve del 4 percento dell'IRPEF sul pluriennale per avere un dato
che sia una proiezione conseguente ai ritocchi al basso delle
aliquote base, poi, se questa riduzione non ci sarà perché questa
riduzione comporterà uno sviluppo maggiore delle nostre attività
economiche, sicuramente nei consuntivi queste "cose" si
recupereranno, ma prudenzialmente abbiamo fatto questo tipo di
valutazione.
Con questo voglio dire che, se la prima domanda è da intendersi:
se sono stati predisposti studi affidati quali consulenze a società
esterne, la risposta è negativa, se invece si intende se sono stati
avviati studi e approfondimenti su questo problema a livello di
strutture interne, la risposta è affermativa. Certo, stiamo
lavorando, purtroppo, non bene a causa dell'incertezza dell'insieme
del provvedimento e della materia; stiamo analizzando quale
evoluzione potrà esserci dopo il periodo di salvaguardia e quindi
siamo pronti ad elaborare strategie nel momento in cui esistono dei
dati certi su cui lavorare.
Faccio presente che il testo del disegno di legge dovrà ancora
essere votato in Senato e solo dopo sapremo a grandi linee i
principi che saranno contenuti nel testo, si tratterà di linee
guida su cui dovrà esserci un'attuazione progressiva attraverso
norme specifiche emanate dal Governo in funzione della delega
acquisita.L'auspicio mio, e credo di tutti in quest'aula, quindi è
che si tenga conto delle esigenze di questa comunità, questa
piccola comunità di montagna che vuole continuare a vivere e ad
esistere esprimendo con dignità tutte le sue potenzialità.
Président
La parole au Vice-président
Lattanzi.
Lattanzi (FI)
È evidente che non è un'interpellanza che
apre un dibattito perché avremmo potuto presentare una mozione o
una risoluzione e chiedere all'aula di intervenire su questo
argomento. Noi riteniamo che ci siano altri
luoghi… anzi crediamo che il luogo
primo che l'Assessore dovrebbe sin da subito "approcciare" sia la
II Commissione competente in materia che credo abbia il diritto di
conoscere in maniera più approfondita di un'interpellanza anche le
preoccupazioni espresse sui giornali di oggi.
Non posso dichiararmi soddisfatto o insoddisfatto rispetto a
questa risposta. Io sono preoccupato, Assessore, perché noi abbiamo
fatto due domande, alla prima lei ha tergiversato, io posso dirle
che noi intendevamo studi di qualunque genere, esterni o interni,
lei dice che ci sono studi interni, però aggiunge di non disporre
dei dati e in sostanza dice di "navigare a vista".
Questo "navigare a vista" ci preoccupa perché è vero che le
deleghe e i provvedimenti non sono ancora precisi e puntuali,
quindi i dati non sono ancora stati definiti, ma è altrettanto vero
che le intenzioni di questo Governo sono abbastanza chiare sotto
l'aspetto degli obiettivi da raggiungere.
Potranno essere un punto in più o due in meno, un anno prima o
un anno dopo, ma credo che gli intendimenti di questo Governo, al
di là del colore che rappresenta, siano chiari, così come credo che
sia altrettanto chiaro che la Regione Valle d'Aosta, in un contesto
di evoluzione di una forte volontà di riduzione dell'impatto della
fiscalità sui cittadini e sulle imprese, debba potersi chiedere
come difendere la propria dignità e la propria autonomia.
Abbiamo il sospetto di aver percepito, ma spero che sia un
errore di percezione, che la strategia di questa Amministrazione -
e, se così fosse, sarebbe una condanna per questa Regione - è
quella di capire come si muovono le cose, ma di andare a compensare
eventuali riduzioni di bilancio con nuove richieste di
trasferimenti in funzione del fatto che siamo diversi, siamo
particolari; se invece questo fosse l'atteggiamento mentale, credo
che siamo fuori strada…
(interruzione dell'Assessore Agnesod, fuori
microfono)
… perfetto, se abbiamo capito male,
siamo ancora più contenti, ma rimaniamo preoccupati perché le
risposte sono secondo noi troppo interlocutorie in quanto questa
risposta avrebbe potuto avere un senso forse un anno fa ma, alla
luce delle dichiarazioni, dei provvedimenti adottati alla Camera,
dei progetti ampiamente specificati di riduzione dell'impatto
fiscale, noi dobbiamo aver presente che noi il federalismo fiscale
lo stiamo già vivendo nel fatto di trattenere i nove decimi delle
tasse che i Valdostani pagano in Valle d'Aosta. È chiaro che è
importante capire di quanto sarà questo
impatto…
(nuova interruzione dell'Assessore Agnesod, fuori
microfono)
… questo è un altro discorso che
possiamo affrontare, ma non so se vi conviene affrontarlo, non oggi
almeno. A questa interpellanza ci aspettavamo una risposta più
convincente, rimaniamo preoccupati, a questo punto riteniamo che
l'audizione dell'Assessore in II Commissione sia urgente.
Auspichiamo che in quella sede, avvalendoci degli studi di cui
l'Assessore ha parlato, studi fatti dai dirigenti e dalle
professionalità interne, studi che noi riteniamo più che
sufficienti perché abbiano un apparato che paghiamo profumatamente
e che è opportuno utilizzare, si possa andare più nel dettaglio in
quelle che sono le volontà di questa Giunta e delle forze politiche
che voi rappresentate, anche se siamo a fine legislatura e un anno
è poco, ma è tanto per quello che succederà in questo anno.
Ribadiamo la nostra preoccupazione, crediamo che questa
interpellanza abbia avuto il merito, in tempi di cronaca fiscale e
finanziaria, di porre una questione che riteniamo abbia il merito
di andare in commissione.
Andiamo in commissione, Assessore, perché a maggior ragione dopo
la risposta che ha dato oggi noi siamo molto, molto
preoccupati!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK