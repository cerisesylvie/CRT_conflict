Consiglio Regionale della Valle d'Aosta - Oggetto del Consiglio n. 2004 del 22 aprile 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2004 del 22 aprile 1991 - Resoconto
OGGETTO N. 2004/IX Revoca delle autorizzazioni per le cave di
pietra nei comuni di Hône e Brusson
(Interpellanza).
Presidente
Do lettura della interpellanza
presentata dal Consigliere Riccarand:
Interpellanza Rilevato che la legge regionale 19 ottobre 1989,
n. 67, all'arti­colo 2, prevede che l'autorizzazione ad esercitare
l'attività estrattiva è rilasciata nel rispetto del Piano regionale
delle ca­ve e che, al di fuori o in assenza del Piano regionale
delle cave, può essere autorizzata solo la prosecuzione
dell'attività di cave già in atto alla data di entrata in vigore
della legge 67/89;
vista la deliberazione della Giunta regionale n. 2316 dell'8
marzo 1991 con cui si autorizza, fra l'altro, l'apertura di due
nuove cave di pietrame in Comune di Hône ed in Comune di
Brusson;
constatato che le due cave di Hône e di Brusson non erano in
atto all'entrata in vigore della legge 67/89, che le domande di
autorizzazione sono state presentate solo nel mese di settem­bre
1990 e che quindi l'autorizzazione di cui alla deliberazione di
Giunta n. 2316/91 è in contrasto con la legge;
ricordato, infine, che il Piano regionale delle cave,
previsto dalla legge regionale 108/87 non è ancora stato
approvato;
il sottoscritto Consigliere regionale del Gruppo Verde
Alternativo
interpella
l'Assessore regionale ai Lavori Pubblici per sapere se non
ritie­ne opportuno provvedere d'urgenza ad una revoca delle
auto­rizzazioni per le cave di pietra nei comuni di Hône e Brusson
di cui alla deliberazione di Giunta n. 2316 dell'8.3.91.
Presidente
Ha chiesto di illustrare
l'interpellanza il Consigliere Riccarand, ne ha facoltà.
Riccarand (VA)
Il problema contenuto in questa
interpellanza lo avevo già sol­levato circa un mese e mezzo fa,
quando avevo chiesto, sempre con una interpellanza, notizie
generali sull'applicazione della legge n. 67/1989.
In quella occasione l'Assessore mi aveva preannunciato una
deliberazione della Giunta regionale con cui si sarebbe
autoriz­zata la prosecuzione di alcune attività di cave già in atto
al momento della entrata in vigore della legge, in più si sarebbe
probabilmente prevista un'autorizzazione anche per nuove ca­ve.
Avevo fatto presente già in quella sede che questa
autorizza­zione per nuove cave non era prevista dalla legge in
assenza di un piano regionale delle cave, quindi mi sono sorpreso
quando con delibera 2316 dell'8.3.1991, la Giunta regionale ha
autoriz­zato l'apertura di due nuove cave, che non erano in atto al
momento dell'entrata in vigore della legge e che non possono essere
autorizzate ai sensi della legge 67/89.
La legge 67/89 dice molto chiaramente, all'articolo 2, che
l'au­torizzazione ad esercitare attività estrattiva è rilasciata
nel ri­spetto del piano regionale delle cave, e che al di fuori o
in as­senza di un piano regionale delle cave può essere autorizzata
solo la prosecuzione dell'attività di cave già in atto all'entrata
in vigore della legge, oppure possono essere autorizzate cave per
interventi di somma urgenza.
Al di fuori di questi casi non è consentita l'attivazione di
nuove cave. Nella deliberazione ci sono due cave: quella di Brusson
e quella di Hône, che sono nuove attività di escavazione, tant'è
vero che le domande sono presentate rispettivamente il 19.9.1990 e
il 27.9.1990, cioè ben dopo la scadenza dei termini per la
presentazione delle domande di prosecuzione di attività per le
cave, già in atto al momento della entrata in vigore della legge.
Pertanto non c'è nessun dubbio che si tratti di cave nuo­ve, non
c'è nessun dubbio che la legge, in assenza di piano re­gionale
delle cave, non consente l'autorizzazione delle cave. Altrimenti,
se non si rispetta questo principio della legge, è chiaro che il
piano non ha nessuna funzione. Il piano è stato previsto proprio
per dare una programmazione all'attività di cava, ed è stato
previsto che non si autorizzano nuove cave fin­ché il piano non è
approvato. Se si procede con autorizzazioni singole, non c'è più
motivo poi per consentire l'approvazione del piano medesimo.
Quindi noi chiediamo chiarimenti rispetto a questa
delibera­zione, in particolare riteniamo che debba essere
modificata e corretta questa deliberazione dell'8.3.91, revocando
queste due autorizzazioni che sono in contrasto con la legge
istitutiva della disciplina delle cave in Valle d'Aosta.
Presidente
Ha chiesto di parlare l'Assessore ai
Lavori Pubblici, Martin.
Martin (ADP)
Penso che l'origine di questa
interpellanza scaturisca, come ha detto il Consigliere Riccarand,
dal fatto che la Regione non ha ancora approvato il piano
estrattivo del pietrame, così che si potrebbe pensare che
l'apertura di una nuova cava di pietrame non sia attivabile in
quanto non prevista dal piano, che, ap­punto, non esiste.
Questa perplessità mi pare si presenti priva di fondamento e
nasca con riferimento non già al dato normativo regionale, os­sia
alla legge regionale 108/87 e alla 67/89, ma ad una diversa
interpretazione che per ora non ha trovato ingresso da nessuna
parte del territorio del nostro paese.
Esiste un orientamento di pensiero, attualmente non ancora
trasfuso in legge ed anzi contrastato dalle regioni, che ha
tro­vato punto di sbocco nel disegno di legge quadro in materia di
cave, redatto dal Ministero dell'Ambiente, il quale all'articolo 3,
II comma, recita:
"Le suddette attività di ricerca e
coltivazione di cava sono consentite solo nelle aree individuate
dal piano regionale delle attività estrattive"
. Questa
previsione normati­va è stata, di recente, giustamente criticata da
tutte le regioni consultate in previsione della commissione
parlamentare, in quanto porterebbe al blocco delle attività
estrattive, dal mo­mento che una pianificazione estrattiva
regionale ha tempi di anni. Quindi per un periodo lungo ed
indeterminato non si po­trebbero più aprire cave. E' proprio per
questo aberrante risultato, che deriverebbe da questa previsione
normativa, che tutte le regioni hanno disci­plinato la materia
estrattiva, evitando di introdurre una norma con riflessi così
rigidi.
In questo stesso filone si è mossa la disciplina di settore
della nostra Regione, la quale ha inteso, sì, pervenire al
risultato proiettato nel tempo, di far coincidere le coltivazioni
di cava con le aree oggetto di previsione estrattiva, ma ciò con i
necessari adattamenti temporali.
Infatti l'articolo 2, comma I, della legge 67 non dice che
l'atti­vità di cava è consentita solo nelle aree oggetto di
pianifica­zione, bensì esprime il diverso concetto che la
coltivazione di cava deve essere esercitata nel rispetto dei piani
regionali.
Tale dizione della norma regionale significa che là dove la
Regione abbia predisposto il piano regionale, vedi ad esempio il
piano per quanto riguarda le sabbie e le ghiaie, la nuova
colti­vazione di cava può essere consentita solo nelle aree incluse
nel piano; per il pietrame, rispetto al quale il piano non è stato
an­cora approvato, anche se l'elaborazione è in stato avanzato, non
si può neppure ipoteticamente profilare un mancato rispet­to del
relativo piano regionale, perché questo piano in effetti non
c'è.
Mi pare pertanto di dover riconfermare che anche con
riferi­mento all'apertura di nuove cave di pietrame, nulla osti a
che la giunta regionale provveda al rilascio della autorizzazione,
tanto più che su questo argomento è stata interpellata la
commissione apposita e sono stati richiesti tutti i progetti e
tutti i pareri, per poter rilasciare le concessioni in assoluta
tranquillità, per quanto riguarda la tutela dell'ambiente.
In tal senso, anche con pareri legali in merito, mi pare che la
Regione si sia mossa sulla linea giusta, per cui non mi pare sia il
caso di arrivare alla revoca delle concessioni, che sono state date
in accordo con l'apposita commissione tecnica, istituita presso
l'Assessorato dei Lavori Pubblici.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
L'interpretazione che dà
l'Assessore non è assolutamente con­forme a quello che è la lettera
e lo spirito della legge, perché l'articolo 2 della legge approvata
dal Consiglio dice chiaramen­te:
"L'autorizzazione ad esercitare
attività estrattive è rilascia­ta nel rispetto del piano regionale
o dei piani regionali delle ca­ve, salvo quanto previsto dai
successivi articoli 12 e 20"
.
C'è solo questa prescrizione della legge, senza la quale la
legge non ha nessun significato; può essere scavalcata soltanto in
ba­se agli articoli 12 e 20. L'articolo 12 si riferisce a casi
partico­lari in cui c'è somma urgenza di avere del materiale di
cava, perché c'è stata una calamità, un'alluvione ecc., ed allora
c'è la possibilità anche al di fuori del piano delle cave, di
intervenire e di aprire una attività di cava con un provvedimento
di som­ma urgenza. L'articolo 20 riguarda le cave che erano già in
funzione al momento in cui è entrata in vigore la legge e che
quindi hanno il diritto di proseguire anche in assenza di
piano.
Ma tutte le altre attività di cava non sono consentite in
assen­za di piano; questa è l'interpretazione a mio avviso
chiarissima che va data alla legge.
Quindi respingo quella interpretazione, anche perché qui è
det­to: salvo quanto previsto dagli articoli 12 e 20. Altrimenti
che senso ha fare il piano delle cave, se poi l'autorizzazione può
es­sere concessa indipendentemente da questo piano? Se si dice che
il piano non è vincolante, che senso ha questo piano? Secondo me si
va a smontare completamente il significato della legge.
Pertanto continuo a ritenere che questo provvedimento, che è
stato assunto relativamente a due nuove cave, è in contrasto con la
legge, quindi manteniamo la richiesta di una revoca dei
provvedimenti per quanto riguarda le due cave, ed in particola­re
che non si ripeta questa situazione per tutta un'altra serie di
cave che hanno fatto domanda. Si tratta solo di presentare un
piano, di approvarlo in Consiglio regionale e poi di rilasciare le
dovute autorizzazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK