Consiglio Regionale della Valle d'Aosta - Oggetto del Consiglio n. 1069 del 24 febbraio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ENTI LOCALI
Comuni
Comunità montane - Unité des communes
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1069 del 24 febbraio 2010 - Resoconto
OGGETTO N. 1069/XIII - Disegno di legge: "Istituzione del
sistema statistico regionale della Valle d'Aosta
(SISTAR-VdA)".
Articolo 1
(Oggetto e finalità)
1. La presente legge disciplina le attività di rilevazione,
elaborazione, analisi, diffusione e archiviazione dei dati
statistici da parte della Regione, degli enti pubblici non
economici dipendenti dalla Regione, dei Comuni, delle Comunità
montane e delle loro forme associative, operanti nel territorio
regionale, al fine di:
a) realizzare l'unità di indirizzo ed il coordinamento
metodologico dei processi di produzione statistica,
l'interconnessione in ambito regionale delle fonti informative, la
razionalizzazione dei flussi informativi e l'interscambio dei dati
finalizzati all'informazione statistica;
b) concorrere all'attività del Sistema statistico nazionale
di cui al decreto legislativo 6 settembre 1989, n. 322 (Norme sul
sistema statistico nazionale e sulla riorganizzazione dell'Istituto
nazionale di statistica, ai sensi dell'art. 24 della legge 23
agosto 1988, n. 400), nel rispetto del decreto legislativo 30
giugno 2003, n. 196 (Codice in materia di protezione dei dati
personali), e del regolamento (CE) n. 223/2009 del Parlamento
europeo e del Consiglio, dell'11 marzo 2009, relativo alle
statistiche europee;
c) garantire la disponibilità delle informazioni statistiche
necessarie al processo di programmazione, nonché a quello di
monitoraggio e di valutazione delle politiche regionali;
d) promuovere l'informazione statistica e la fruizione dei
dati statistici.
2. Nell'ambito delle finalità di cui al comma 1, la Regione
assicura che le informazioni statistiche ufficiali siano prodotte
in modo da garantire l'uguale leggibilità dei dati relativi a
uomini e donne, favorendo la diffusione di una cultura di
genere.
Articolo 2
(Sistema statistico regionale)
1. Per il conseguimento delle finalità di cui all'articolo 1
è istituito il Sistema statistico regionale della Valle d'Aosta, di
seguito denominato Sistar-VdA.
2. Fanno parte del Sistar-VdA:
a) la struttura regionale competente in materia di
statistica, di seguito denominata struttura competente, con
funzioni di coordinamento operativo dell'attività statistica a
livello regionale e di direzione del Sistar-VdA, che si avvale dei
referenti e dei responsabili degli osservatori di cui all'articolo
4, comma 4;
b) gli uffici competenti in materia di statistica degli enti
locali, della Camera valdostana delle imprese e delle professioni -
Chambre valdôtaine des entreprises et des activités libérales,
dell'Università della Valle d'Aosta/Université de la Vallée d'Aoste
e dell'Azienda regionale sanitaria USL della Valle d'Aosta (Azienda
USL), nonché degli enti pubblici non economici dipendenti dalla
Regione e delle società partecipate dalla Regione o dagli enti
locali;
c) gli altri uffici competenti in materia di statistica
facenti parte del Sistema statistico nazionale e operanti nel
territorio regionale di cui agli articoli 2 e 3 del d.lgs.
322/1989, previa stipulazione di apposita convenzione con la
struttura competente.
3. La Regione promuove le opportune intese con gli enti e gli
uffici di cui al comma 2, lettere b) e c), per la realizzazione del
Sistar-VdA ed in particolare per le rilevazioni di interesse
regionale rientranti nel programma statistico regionale di cui
all'articolo 7.
Articolo 3
(Attività del Sistar-VdA)
1. Il Sistar-VdA:
a) garantisce la programmazione e il coordinamento
dell'attività di rilevazione, elaborazione, diffusione e
archiviazione dei dati statistici;
b) fornisce al Sistema statistico nazionale i dati
informativi previsti dal programma statistico nazionale di cui
all'articolo 13 del d.lgs. 322/1989;
c) sviluppa azioni di ricerca scientifica, di innovazione dei
procedimenti di produzione dei dati statistici, di studio,
sperimentazione e coordinamento tecnico, volti alla formazione di
basi informative statistiche regionali;
d) promuove la diffusione delle metodologie statistiche,
della cultura statistica e delle competenze indispensabili per
l'accesso e l'utilizzo delle informazioni statistiche
ufficiali.
Articolo 4
(Struttura competente)
1. L'ufficio di statistica della Regione, istituito ai sensi
dell'articolo 5, comma 1, del d.lgs. 322/1989, è individuato nella
struttura competente.
2. La struttura competente svolge le funzioni di cui
all'articolo 6 del d.lgs. 322/1989 avvalendosi della collaborazione
delle altre strutture di cui al comma 4.
3. Oltre ai compiti attribuiti ai sensi dell'articolo 6 del
d.lgs. 322/1989, la struttura competente esercita le funzioni di
cui all'articolo 25 delle legge regionale 31 marzo 2003, n. 7
(Disposizioni in materia di politiche regionali del lavoro, di
formazione professionale e di riorganizzazione dei servizi per
l'impiego), nonché quelle ad essa conferite dalla Giunta
regionale.
4. Per le finalità di cui al comma 2, ciascun dirigente di
primo livello individua un referente statistico, dandone
comunicazione al dirigente della struttura competente. I referenti,
unitamente ai responsabili degli osservatori regionali individuati
da leggi regionali o da atti amministrativi, rappresentano
articolazioni organizzative nei cui confronti la struttura
competente esercita la funzione di coordinamento tecnico
dell'attività statistica, individuando le nomenclature e le
metodologie di base da adottare e i dati statistici ufficiali da
diffondere.
Articolo 5
(Comitato di indirizzo e coordinamento per la statistica
regionale)
1. È istituito il Comitato di indirizzo e coordinamento per
la statistica regionale, di seguito denominato Comitato,
composto:
a) dal dirigente della struttura competente, che lo
presiede;
b) dal dirigente della struttura regionale competente in
materia di sistemi informativi;
c) dai referenti e dai responsabili degli osservatori di cui
all'articolo 4, comma 4;
d) da due rappresentanti degli enti locali designati dal
Consiglio permanente degli enti locali;
e) da un componente designato dalla Camera valdostana delle
imprese e delle professioni - Chambre valdôtaine des entreprises et
des activités libérales;
f) da un componente designato dalla società finanziaria
regionale FINAOSTA S.p.A.;
g) da un componente designato dall'Azienda USL;
h) da un componente designato dall'Agenzia regionale per la
protezione dell'ambiente (ARPA) della Valle d'Aosta;
i) da un componente designato dall'Università della Valle
d'Aosta/Université de la Vallée d'Aoste;
j) da un rappresentante dell'Istituto nazionale di statistica
(Istat).
2. I membri del Comitato sono nominati dalla Giunta regionale
e restano in carica fino alla scadenza della legislatura nella
quale sono stati nominati.
3. Le designazioni di cui al comma 1, lettere d), e), f), g),
h), i) e j), devono pervenire alla struttura competente entro
sessanta giorni dalla richiesta. Allo scadere del termine, in
difetto delle designazioni, il Comitato opera ugualmente ed è
integrato nella composizione al pervenire delle designazioni
mancanti.
4. In relazione agli argomenti iscritti all'ordine del
giorno, il Presidente del Comitato può invitare a partecipare alle
sedute dirigenti e funzionari regionali e statali, nonché degli
altri enti o organismi facenti parte del Sistar-VdA ovvero esperti
scelti tra docenti universitari nelle materie della statistica,
dell'economia, delle scienze sociali, della demografia,
dell'informatica e dell'epidemiologia.
5. L'attività di segreteria del Comitato è espletata dalla
struttura competente.
6. Il Comitato adotta un regolamento interno che ne
disciplina il funzionamento, prevedendo, ove del caso,
l'istituzione di sezioni composte da taluni dei componenti
individuati in relazione alla loro specifica specializzazione e
dedicate alla trattazione di particolari problematiche di carattere
tecnico-scientifico.
Articolo 6
(Compiti del Comitato)
1. Il Comitato svolge i seguenti compiti:
a) propone indagini ed elaborazioni statistiche atte a
soddisfare le esigenze informative della Regione e degli altri enti
o organismi facenti parte del Sistar-VdA;
b) promuove lo sviluppo dei sottosistemi informativi di
settore, allo scopo di una loro implementazione a fini statistici e
dell'utilizzo, nell'ambito del Sistar-VdA, delle informazioni
prodotte;
c) stabilisce i criteri e le modalità organizzative per
l'interscambio dei dati tra gli enti o organismi facenti parte del
Sistar-VdA e fornisce il supporto metodologico e scientifico per le
attività statistiche svolte dalla Regione e dagli altri enti o
organismi;
d) promuove gli indirizzi per l'omogeneizzazione e la
razionalizzazione della diffusione dei dati statistici;
e) verifica l'attuazione operativa del programma statistico
regionale;
f) fornisce indicazioni su ogni altra questione indicata
dalla struttura competente.
2. Per la realizzazione dei compiti di cui al comma 1, il
Comitato emana direttive tecniche e atti di indirizzo nei confronti
degli enti o organismi facenti parte del Sistar-VdA.
Articolo 7
(Programma statistico regionale)
1. Il programma statistico regionale individua le
informazioni statistiche ufficiali, le rilevazioni, i progetti e le
elaborazioni di interesse regionale e locale affidate al
Sistar-VdA, nonché le relative metodologie e modalità
attuative.
2. Il programma statistico regionale è approvato dalla Giunta
regionale su proposta del Comitato, sentita la commissione
consiliare competente, e ha durata triennale. La Giunta regionale,
ove necessario, può approvare aggiornamenti annuali al medesimo
programma.
3. Il programma statistico regionale si raccorda al programma
statistico nazionale, di cui all'articolo 13 del d.lgs. 322/1989,
in ordine alle nomenclature, alle metodologie e agli standard da
utilizzare. La struttura competente comunica all'Istat le
rilevazioni statistiche di interesse regionale per le ulteriori
valutazioni ai fini dell'inserimento nel programma statistico
nazionale.
Articolo 8
(Validazione dei dati statistici)
1. I dati prodotti attraverso le rilevazioni rientranti nel
programma statistico regionale, accertati dagli enti o dagli
organismi facenti parte del Sistar-VdA che ne hanno curato la
rilevazione, acquistano carattere di ufficialità a seguito della
validazione da parte della struttura competente.
2. I dati prodotti attraverso le rilevazioni rientranti nel
programma statistico nazionale, raccolti dagli enti o organismi
facenti parte del Sistar-VdA, sono utilizzabili dal Sistar-VdA
medesimo previo parere del Comitato. Tali dati devono essere
indicati come provvisori, sino alla definitiva validazione da parte
dell'ente titolare della rilevazione.
Articolo 9
(Segreto d'ufficio e segreto statistico)
1. Il trattamento dei dati prodotti attraverso le rilevazioni
statistiche rientranti nel programma statistico regionale è
effettuato nel rispetto delle disposizioni del d.lgs. 196/2003 e
dei provvedimenti del Garante per la protezione dei dati personali
in materia di trattamenti a scopi statistici.
2. Al personale della struttura competente, ai referenti e ai
responsabili degli osservatori di cui all'articolo 4, comma 4, si
applicano le norme in materia di segreto d'ufficio e per la tutela
del segreto statistico previste dal vigente ordinamento.
Articolo 10
(Obbligo di fornire i dati statistici)
1. Gli enti, gli organismi pubblici o privati e le persone
fisiche devono fornire i dati e le notizie richiesti per le
rilevazioni del programma statistico regionale, fatto salvo quanto
previsto dall'articolo 7 del d.lgs. 322/1989.
2. I referenti e i responsabili degli osservatori di cui
all'articolo 4, comma 4, forniscono alla struttura competente i
dati necessari alle esigenze statistiche previste dal programma
statistico nazionale e regionale.
Articolo 11
(Accesso ai dati statistici e modalità di diffusione)
1. I dati prodotti attraverso le rilevazioni statistiche
rientranti nel programma statistico regionale sono patrimonio della
collettività e sono divulgati secondo le modalità di cui
all'articolo 8, comma 1.
2. La struttura competente consente l'accesso ai dati, per
fini di studio e di ricerca, a coloro che ne fanno richiesta,
secondo le modalità stabilite con deliberazione della Giunta
regionale.
3. La struttura competente cura le pubblicazioni statistiche
ufficiali della Regione, anche avvalendosi della collaborazione di
altre strutture regionali o di soggetti esterni. La diffusione
delle elaborazioni statistiche avviene anche tramite la
pubblicazione sul sito istituzionale della Regione.
4. La struttura competente cura la trasmissione periodica
agli enti o organismi facenti parte del Sistar-VdA dei dati
ufficiali elaborati in tale ambito.
Articolo 12
(Sanzioni amministrative)
1. Chiunque non fornisca i dati e le notizie di cui
all'articolo 10, comma 1, ovvero li fornisca scientemente errati o
incompleti, è soggetto alla sanzione amministrativa pecuniaria del
pagamento di una somma di denaro da euro 210 a euro 2.100, per le
violazioni commesse dalle persone fisiche, e da euro 510 a euro
5.100, per le violazioni relative a enti o organismi, pubblici o
privati.
2. Le violazioni di cui al comma 1 sono accertate e
contestate dalla struttura competente.
3. Per l'applicazione delle sanzioni amministrative
pecuniarie previste dal presente articolo si osserva quanto
disposto dalla legge 24 novembre 1981, n. 689 (Modifiche al sistema
penale).
Articolo 13
(Disposizioni finali)
1. Entro un anno dalla data di entrata in vigore della
presente legge la struttura competente provvede a:
a) censire e analizzare le banche dati in possesso dei
soggetti di cui all'articolo 2, comma 2, lettere a) e b), e le
metodologie per la loro implementazione, anche ai fini del loro
coordinamento e della loro connessione;
b) elaborare e realizzare un progetto di messa in rete
informatica delle banche dati di cui alla lettera a), in stretto
coordinamento con la struttura regionale competente in materia di
sistemi informativi e secondo gli standard definiti d'intesa con
tale struttura;
c) realizzare un archivio regionale degli studi e delle
ricerche economico-sociali e territoriali promosse dalla
Regione.
Articolo 14
(Disposizioni finanziarie)
1. L'onere complessivo derivante dall'applicazione degli
articoli 5 e 13 è determinato in euro 60.000 a decorrere dall'anno
2010.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2010/2012 nelle unità previsionali di base 1.3.3.20
(Investimenti per il sistema informatico regionale) e 1.3.1.13
(Consulenze, studi e collaborazioni tecniche).
3. Al finanziamento dell'onere di cui al comma 1 si provvede,
per il triennio 2010/2012, mediante l'utilizzo degli stanziamenti
iscritti nello stesso bilancio nelle unità previsionali di base
1.3.3.20 (Investimenti per il sistema informatico regionale), per
annui euro 40.000, e 1.3.1.13 (Consulenze, studi e collaborazioni
tecniche), per annui euro 20.000.
4. I proventi derivanti dalle sanzioni di cui all'articolo 12
sono introitati nello stato di previsione delle entrate del
bilancio di previsione della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Président
- Avant de discuter le point n° 20 à l'ordre du
jour, je vous fais distribuer une proposition d'ordre du jour,
présentée par le groupe Vallée d'Aoste Vive-Renouveau et qui
concerne le projet de loi n° 75.
La parole au rapporteur, le Conseiller Caveri.
Caveri (UV)
- Anzitutto mi scuso per questa mattina, ma
ero parte lesa in un'udienza preliminare al Tribunale di Aosta, che
è andata bene. Mi spiace di aver perso la relazione e la
lectio
magistralis
sulla figura Natalino Sapegno dalla collega
Impérial, ma nei resoconti stenografici avrò la possibilità di
ripercorrere le tappe della vita di Natalino Sapegno.
Questo pomeriggio ci occupiamo di una materia molto importante e
molto interessante: la materia statistica, che è oggi uno dei
capisaldi dell'azione politico-amministrativa di qualunque consesso
politico e di qualunque governo, a qualunque livello esso sia. Da
questo punto di vista, va detto che il disegno di legge presentato
dalla Giunta, che dà vita a tale sistema statistico regionale,
ottempera ad una serie di previsioni di un decreto legislativo
risalente alla fine degli anni '80 e che non tutte le Regioni hanno
applicato e che finalmente la nostra Regione applica, dando seguito
ad una materia - lo ricordano i colleghi che hanno maggiore
esperienza che sono in quest'aula - che ha avuto nella storia
dell'Amministrazione regionale degli alti e dei bassi. Abbiamo
cercato ancora nella scorsa legislatura di dare maggiore dignità al
cosiddetto "Ufficio statistico", ma va riconosciuto che la nascita
del sistema statistico regionale offre oggi una possibilità di
ulteriore utilizzo della strumentazione statistica, soprattutto
offre la possibilità di un coordinamento fra diversi soggetti.
Questa è una scelta preziosa, perché dobbiamo ricordarci che per
qualunque tipo di programmazione (ce lo dimostrano i fondi
comunitari che si rifanno moltissimo a tutti gli aspetti
previsionali consentiti dalla statistica) la scienza statistica è
oggi uno dei punti più significativi nel momento in cui dobbiamo
assumere delle decisioni, che siano decisioni amministrative prese
dal Governo regionale o che siano decisioni legislative assunte da
questa Assemblea.
Mi sono già riferito al decreto legislativo n. 322/1989 con cui
l'ISTAT si è data una nuova identità, ma soprattutto ha consentito
la nascita di questi sistemi denominati in acronimo SISTAR (sistemi
statistici regionali) che ciascuna regione può far nascere. Nel
caso nostro abbiamo deciso, d'intesa con il Presidente, di
chiamarlo SISTAR-VdA non in una logica campanilistica, ma perché
anche nell'interlocuzione con l'ISTAT nazionale vi sia un'immediata
riconoscibilità del nostro sistema statistico. Aggiungo ancora che
il disegno che è stato operato, con la nascita di un comitato di
indirizzo e di coordinamento, che ha caratteristiche
tecnico-politiche, la nascita di questo programma pluriennale che
consente anche di capire quali attività verranno svolte e quali
attività verranno privilegiate sono tutti elementi che a parere del
relatore sono da considerare positivamente.
Aggiungo - ma sicuramente il Presidente ne parlerà nella replica
- che non siamo di fronte ad un processo di regionalizzazione degli
uffici dell'ISTAT, questa è altra questione: è una scelta politica
eventuale che si potrà fare in futuro e che è stata operata a
partire dagli anni '70 nelle province di Trento e Bolzano, dove gli
uffici provinciali sono totalmente supplenti e sostitutivi degli
uffici ISTAT, che in Valle d'Aosta continueranno soprattutto da
Torino, perché gran parte degli uffici statistici dell'ISTAT fanno
dei rilevamenti sulla Valle, ma il transito passa attraverso
l'ufficio di Torino. Va detto però che l'ipotesi di rafforzare
ulteriormente questa materia in qualche maniera dovrà essere nelle
mani del Governo regionale, che potrebbe indicare questa
prospettiva alla Commissione paritetica con la presentazione
eventuale di uno schema di decreto su tale materia. È indubbio che
dall'applicazione di questo insieme di norme, di questi 14 articoli
della normativa proposta dalla Giunta ci troveremo di fronte ad un
miglioramento rispetto al rischio che oggi sussiste di una mancanza
all'interno dell'amministrazione di una cabina di regia, ma anche
nel rapporto con gli altri interlocutori.
Il Presidente della Regione ha presentato due emendamenti
concernenti il ruolo degli enti locali, sono due precisazioni,
perché in realtà una volontà di pieno coinvolgimento del sistema
comunale e delle Comunità montane era stata ampiamente espressa:
sappiamo che c'era stata da parte degli enti locali la richiesta di
un'ulteriore precisazione
ad abundantiam
, così è stata
fatta. Si sa peraltro che tale questione degli enti locali non è
per nulla marginale, perché ancora oggi molto spesso l'ISTAT
interloquisce direttamente con i Comuni e con la nascita del SISTAR
questo dovrà essere ridimensionato, perché il punto di riferimento
diventerà l'Ufficio statistico regionale in connessione non solo
con il pubblico, ma anche con tutti quei privati che potranno
essere convenzionati. Da questo punto di vista, anche il
coinvolgimento nella legge regionale dell'Università della Valle
d'Aosta è un tema molto importante, pensando che abbiamo una
facoltà di economia che ha nelle scienze statistiche sicuramente un
punto di riferimento.
Ripeto: la statistica, che pure mi ha visto perdente nella mia
carriera universitaria, perché il peggior voto all'università che
ho preso è quello di statistica, anche se nella media di allora
toglievi il migliore e il peggiore, quindi quel voto per fortuna è
scomparso... devo dire che con il passare degli anni mi sono
convinto che oggi senza delle buone statistiche e senza delle
statistiche che vengano "valdostanizzate"... perché spesso ci
troviamo di fronte a degli errori statistici che riguardano la
Valle d'Aosta per l'esiguità del campione, quindi noi possiamo
diventare la Regione che ha più rapine in banca, perché c'è stata
magari nel corso dell'anno una rapina, quando negli anni precedenti
non c'era, per non parlare di statistiche anche molto più tristi
che riguardano l'alcolismo e i suicidi, che anche in questo caso
pesano sul fatto che il campione così esiguo ha dei rischi
statistici molto elevati. Ciò detto, ritengo che il provvedimento
sia assolutamente positivo e da condividere.
Président
- La discussion est ouverte.
La parole au Conseiller Rigo.
Rigo (PD)
- Grazie, Presidente. Nel campo dei modelli di
sviluppo di una società è cresciuta negli anni la domanda di
previsioni statistiche, sempre più articolate secondo componenti
strutturali e in questo caso anche territoriali, come ha
giustamente osservato il relatore Caveri nella sua positiva
esposizione. La necessità quindi che ha un Paese di pianificare gli
interventi in settori strategici, penso al sistema assistenziale,
si è fatta molto pressante in Regioni come la nostra, che devono
fronteggiare il problema dell'invecchiamento della popolazione e
della bassa natalità. Data l'importanza e la complessità che assume
la questione, la statistica si trova nella condizione di dover
rilasciare agli enti programmatori strumenti decisionali affidabili
ed accurati circa il futuro delle indagini promosse.
Il disegno di legge oggi alla nostra attenzione colma quindi un
ritardo che non poteva protrarsi oltre. Una scelta impegnativa,
perché non credo che sarà un compito facile, di fornire dati e
stime a livello regionale e si motiva non solo con la peculiarità
del territorio, ma anche con la necessità di garantire agli enti, e
in generale a tutti gli operatori che programmano interventi sul
territorio, la stessa qualità delle informazioni e la stessa
articolazione delle previsioni secondo scenari ben definiti. In
sostanza si tratta di perseguire un obiettivo volto a massimizzare
l'integrazione fra le diverse attività di rilevazione di dati
statistici, di rilevazioni metodologiche e concettuali e fra i
diversi risultati prodotti dai vari enti e organismi operanti sul
territorio regionale. Ricordo solo i dati sulla scuola e la
sofferta polemica che si è innestata sui dati della scuola, secondo
me non correttamente elaborati. C'è bisogno quindi di un
coordinamento, c'è la necessità di avere un punto di riferimento
organizzativo anche autorevole. Abbiamo bisogno di creare una rete
di referenti, abbiamo bisogno che i numeri, le analisi, i risultati
prodotti siano certificati qui in regione. Come giustamente è
scritto nella relazione accompagnatrice, abbiamo bisogno di
promuovere una cultura statistica; lo abbiamo segnalato anche
recentemente nel corso della discussione sulla relazione sullo
stato di salute e ricorso ai servizi sanitari in Valle d'Aosta. In
Valle d'Aosta permane fra i dirigenti e fra gli amministratori
sfiducia, scetticismo, sottovalutazione dell'importanza della
conoscenza dei dati statistici, ecco che la spendibilità della
ricerca diventa limitata e questo è un problema che ci deve
preoccupare e che credo il disegno di legge voglia affrontare.
Anche per questo abbiamo presentato l'emendamento, che vado anche
ad illustrare. Coinvolgere in prima persona il Consiglio regionale
su un programma nuovo e innovativo per la nostra Regione per la
programmazione delle nostre politiche significa per noi allargare
la conoscenza dentro e fuori l'aula consiliare: utilizzare il
dibattito consiliare per concorrere quindi a promuovere quella
cultura statistica sollecitata dalla relazione stessa. Inoltre voi
lo sapete, la pianificazione, la programmazione, insomma le
politiche sono competenza del Consiglio regionale; se vogliamo
immaginare il futuro, dobbiamo conoscere in profondità la realtà e
avvalerci dei programmi statistici per disegnare quella che sarà
domani la comunità valdostana. Dovrebbe allora essere il Consiglio
regionale ad indicare le linee operative del programma statistico,
le elaborazioni di interesse regionale e locale.
Poi, suvvia, la legge che disciplina le competenze del Consiglio
regionale, del Presidente del Consiglio e della Giunta è ancora
quella del 7 dicembre 1979, n. 66. Certo una legge di 30 anni fa...
il mondo è cambiato, siamo entrati nel nuovo secolo e il
regolamento del Parlamento valdostano è rimasto fermo al 1979!
Credo sia ora di ripensare alle attribuzioni e alle competenze, di
individuare oggi i compiti e le funzioni che devono vedere il
Consiglio regionale un perno del sistema politico istituzionale
della Valle d'Aosta. La legge attuale però non attribuisce alla
Giunta l'approvazione dei piani previsti nei due disegni di legge
oggi alla nostra attenzione: il n. 80 e il n. 83, anzi la legge n.
66 all'articolo 1 demanda al Consiglio di provvedere agli atti che
non siano espressamente riservati alla competenza della Giunta. Per
queste ragioni invito il Governo regionale a voler prendere in
considerazione la nostra proposta di emendamento. Non vedo,
Presidente, il pericolo di allungare i tempi per l'approvazione di
un documento per noi importante. In pratica, in questa legislatura
si tratterà di venire in Consiglio una volta sola per un piano
fortemente innovativo per la nostra regione. Ci sembra in sostanza
una proposta ragionevole. Grazie.
Président
- La parole au Conseiller Louvin.
Louvin (VdAV-R)
- Grazie. Sarò molto breve nel portare
una parola di condivisione sui contenuti di questo disegno di
legge, che abbiamo approfondito in commissione e sul quale abbiamo
espresso apprezzamento come provvedimento necessario per portare un
quadro di riferimento più completo, solido al lavoro che già oggi
mi pare essere svolto in modo egregio e volontaristicamente
apprezzabile da parte dei servizi che si stanno occupando
dell'indagine statistica in Valle d'Aosta. Abbiamo notato da questo
punto di vista sicuramente un rilevante impegno, ma il fatto di
ufficializzare il quadro di riferimento di questa attività, di
raccordarla correttamente con le metodologie e il quadro
organizzativo operante a livello nazionale sono sicuro che porterà
vantaggi innegabili anche alla qualità del lavoro. Vorremmo
semplicemente sottolineare l'importanza di non considerare con
l'approvazione di questa legge esaurita ogni nostra attività. Il
programma statistico regionale dovrebbe richiedere da parte nostra
un costante impegno di attenzione, perché si possa disporre di
quelle leve interpretative, ma anche di argomentazione, in grado di
difendere il nostro quadro politico istituzionale regionale.
Proprio oggi i giornali anche economici sono a tutta pagina a
richiamare confronti sulle situazioni fra le diverse Regioni dal
punto di vista educativo, dal punto di vista degli investimenti su
questi settori e a volte il taglio, le modalità, le chiavi
interpretative o gli elementi di riferimento che vengono assunti
per condurre queste statistiche portano molto lontano, come è già
stato detto, e ad uno stravolgimento oggettivo delle
situazioni.
Ci sono poi dei campi nei quali la nostra statistica regionale
non si è ancora avventurata, mentre questo avviene da parte di
altre Regioni: mi riferisco segnatamente alla questione linguistica
e alla padronanza delle competenze in materia di lingua da parte
dei nostri concittadini, tema spesso discusso, tema sul quale si
sono investiti organismi culturali e fondazioni (come la Fondazione
Chanoux) in tempi relativamente recenti, ma sempre nel "vuoto
pneumatico" rispetto a riferimenti di maggiore ufficialità.
Crediamo che in questo, come in tanti altri campi, bisogna avere il
coraggio di disporre di adeguati sistemi di rilevazione, tarati
sulle esigenze reali della nostra comunità e sulle sue dimensioni
oggettive e non su scale troppo larghe e inadeguate al nostro
contesto.
La seconda sottolineatura che vorremmo fare come gruppo riguarda
un lavoro che è stato indicato come ulteriore e correlato con il
mandato principale del SISTAR Valle d'Aosta ed è quello definito
dall'articolo 13, dalle disposizioni finali di questa legge: il
censimento e l'analisi delle banche dati esistenti, la messa in
rete informatica delle banche dati e la realizzazione di un
archivio regionale degli studi e delle ricerche economico-sociali e
territoriali promosse dalla Regione. Non so chi sia fisicamente
l'ideatore di queste norme, se di parte politica o tecnica, non
cambia molto nella sostanza; ritengo doveroso fare una
sottolineatura di apprezzamento sul fatto che finalmente si possa
sapere con precisione cosa abbiamo nei nostri cassetti di decenni
di studi, di ricerche, di analisi effettuate spesso in modo
disorganico e frammentario, legato ad emergenze del momento o a
interessi, o curiosità magari di questo o di quel Governo
regionale, di questa o di quella amministrazione e mettere
finalmente in rete a disposizione di ricercatori, ma anche di
operatori e di professionisti l'insieme delle ricerche economiche,
sociali, territoriali svolte in Valle d'Aosta. Credo che ci saranno
dei risultati interessanti, scopriremo che molte cose sono state
studiate e approfondite prima di noi, meglio di quanto non facciano
adesso nuove persone chiamate a rifare esattamente le stesse cose e
a ripercorrere le stesse strade. Nel complesso quindi ripeto con
piacere l'apprezzamento del nostro gruppo su questo disegno di
legge, che trova con la nostra condivisione anche il nostro voto
favorevole.
Président
- S'il n'y a pas d'autres Conseillers qui
souhaitent intervenir en discussion générale, je ferme la
discussion générale.
La parole au Président de la Région, Rollandin.
Rollandin (UV)
- Grazie, Presidente. Ringrazio la
commissione, il relatore per aver voluto sottolineare gli aspetti
salienti di questo progetto di legge, che è stato il frutto di un
lavoro essenzialmente tecnico: politicamente c'era una richiesta
forte di andare nella direzione che oggi è stata sottolineata come
vincente sotto il profilo del modo con cui affrontare il futuro e
soprattutto sapere su quali basi governare.
Devo dire che l'attuale responsabile del settore, il dott.
Ceccarelli, è una persona fortemente motivata, da anni segue con
molta attenzione insieme ai suoi collaboratori il settore della
statistica nel modo credo più pieno del termine, non solo come una
fredda rilevazione di dati che di tanto in tanto devono essere
prodotti. E bene ha fatto qualcuno dei colleghi a ricordare che,
sotto questo profilo, vi è l'esigenza di avere uno strumento
oggettivo e solido di informazione, ovvero di messa a disposizione
di dati per tutti, per l'esterno, perché è giusto che anche chi
lavora all'esterno abbia dei dati credibili, in modo che, quando si
fanno delle osservazioni, si possano logicamente sostenere sulla
base di dati. Noi siamo sovente confrontati anche con dei lavori
che, quando sono finiti, sono vecchi; quante volte, mentre facciamo
relazioni, facciamo il riferimento alla statistica 2007, 3 anni
indietro: è già tutto cambiato! Se immaginiamo poi quello che è
successo in questi ultimi 2 anni, è tutto da buttare, nel senso che
tutto quello che è successo fino alla fine del 2008 è un altro
mondo, da oggi in avanti ragioniamo con altri termini. Proprio
questa frazione di sistema, che va un po' nell'ottica di questo
modo di connettere, che ha varie fasce e che in varie fasi può
essere messo in piedi... questo è un aspetto dei più salienti del
modo con cui una serie di osservatori prima di tutto vengono
valorizzati; non dimentichiamo che non c'è legge oggi che sia stata
fatta nei vari settori senza un osservatorio... poi ogni
osservatorio produce le sue carte, le conserva e finisce lì. Il
problema è quello di possibilmente fare rete con questa carta che
serve anche agli altri, che probabilmente anche il vicino si
accorga che c'è un osservatorio: c'è l'Osservatorio sociale, c'è un
Osservatorio degli incidenti sul lavoro, l'Osservatorio economico,
tutti osservatori. Oggi con questo progetto di legge, che arriva 20
anni in ritardo sicuramente rispetto a quelle che erano le
prospettive e con una possibilità che il collega Caveri ha
sottolineato, ossia di poter fare un passo in più, nel senso di
trovare le modalità per accreditarci anche come riferimento ISTAT.
Oggi a giusto titolo abbiamo detto che non sostituisce l'ISTAT, ma
se è uno strumento credibile logicamente, siccome i dati all'ISTAT
vengono raccolti attraverso fonti che devono avere un'ufficialità e
una credibilità, evidentemente il sistema nel momento in cui è
credibile, dà la possibilità di avere dei riflessi molto più
"attenti".
Qualcuno ha ricordato anche delle polemiche interne ed esterne
che sono nate su dei dati non corretti: la scuola, la sanità, il
sociale, quanti sono i poveri in Valle d'Aosta? Allora tanti dati:
7.000, 8.000... in certi lavori che vengono svolti si tiene conto
di alcuni fattori non omogenei, per cui i dati che ne conseguono
sono assolutamente disomogenei per natura. Ecco, tutto questo credo
che porti a dire che questa norma sicuramente è vantaggiosa, perché
dà uno schema di riferimento. Ringrazio i colleghi, è già stato
detto e non sto a ripetere, visto che sono state dette bene delle
cose importanti e degli apprezzamenti su questo disegno di legge,
quindi non credo di aggiungere nulla.
L'emendamento che è stato presentato dal collega Rigo, siccome è
un aspetto che è in fieri, dobbiamo rodarlo, non ho particolari
difficoltà ad accoglierlo e immaginare di portare una volta
all'anno un programma che ci permetta di fare, da una parte,
l'analisi di quello che si vuole fare; dall'altra, ragionare su
come questo programma verrà rappresentato anche tenendo conto dello
sforzo che stiamo facendo per mettere in rete non solo i dati
regionali, ma anche i dati dei Comuni e delle Comunità montane.
Questo per fare in modo che quando, come oggi, siamo confrontati a
tale immane lavoro per sapere come utilizzare al meglio i
lavoratori disoccupati e inoccupati, tutti questi dati siano fonte
naturale di un patrimonio che è già in nostro possesso e che viene
elaborato in una fase precedente all'utilizzo che si vuole fare per
fare formazione o per trovare occupazione.
Vale l'osservazione fatta che si è cercato di coinvolgere in
questo nuovo sistema tutti gli enti che sono interessati, ma non
solo e anche il riferimento all'Università che è stato ricordato
dal collega Caveri credo sia doppiamente importante, perché da una
parte vuole valorizzare l'utilizzo dei corsi fatti a livello
regionale e nel contempo dare motivo di ricerca e di studio
condotto dall'Università in funzione dell'utilizzo che poi se ne
deve fare. Con questo ringrazio per gli interventi i colleghi e
credo che con oggi si battezza uno strumento: importante sarà come
utilizzare tale strumento, che potrà evitare tante incomprensioni
interne, ma in particolare esterne, perché anche all'esterno le
varie fonti giornalistiche telefonavano o al funzionario tale o al
talaltro, che dava dei dati che poi non coincidevano e cominciavano
le smentite e le liti su dati forniti in modo forse improprio. Con
questo credo che vi sia una razionalizzazione della fornitura dei
dati, ma soprattutto della ricerca e delle modalità con cui si
arriva a creare un sistema vero in rete per la statistica
regionale. Grazie.
Président
- Nous passons maintenant à l'examen article
par article.
Sur l'article 1
er
il y a la proposition d'amendement
de la part de la Présidence du Gouvernement, qui récite:
Emendamento
L'alinea del comma 1 dell'articolo 1 è sostituita dalla
seguente:
"1. La presente legge disciplina le attività di rilevazione,
elaborazione, analisi, diffusione e archiviazione dei dati
statistici da parte della Regione e degli enti ed organismi
pubblici e privati operanti nel territorio regionale, al fine
di:".
Je le soumets au vote:
Conseillers présents et votants: 30
Pour: 30
Le Conseil approuve à l'unanimité.
Président
- Je soumets au vote l'article 1
er
dans le texte ainsi amendé:
Articolo 1
(Oggetto e finalità)
1.
La presente legge disciplina le attività di
rilevazione, elaborazione, analisi, diffusione e archiviazione dei
dati statistici da parte della Regione e degli enti ed organismi,
pubblici e privati, operanti nel territorio regionale, al fine
di:
a) realizzare l'unità di indirizzo ed il coordinamento
metodologico dei processi di produzione statistica,
l'interconnessione in ambito regionale delle fonti informative, la
razionalizzazione dei flussi informativi e l'interscambio dei dati
finalizzati all'informazione statistica;
b) concorrere all'attività del Sistema statistico nazionale
di cui al decreto legislativo 6 settembre 1989, n. 322 (Norme sul
sistema statistico nazionale e sulla riorganizzazione dell'Istituto
nazionale di statistica, ai sensi dell'art. 24 della legge 23
agosto 1988, n. 400), nel rispetto del decreto legislativo 30
giugno 2003, n. 196 (Codice in materia di protezione dei dati
personali), e del regolamento (CE) n. 223/2009 del Parlamento
europeo e del Consiglio, dell'11 marzo 2009, relativo alle
statistiche europee;
c) garantire la disponibilità delle informazioni statistiche
necessarie al processo di programmazione, nonché a quello di
monitoraggio e di valutazione delle politiche regionali;
d) promuovere l'informazione statistica e la fruizione dei
dati statistici.
2. Nell'ambito delle finalità di cui al comma 1, la Regione
assicura che le informazioni statistiche ufficiali siano prodotte
in modo da garantire l'uguale leggibilità dei dati relativi a
uomini e donne, favorendo la diffusione di una cultura di
genere.
Conseillers présents et votants: 33
Pour: 33
Le Conseil approuve à l'unanimité.
Président
- Sur l'article 2 il y a l'amendement n° 2 de
la part de la Présidence du Gouvernement, qui récite:
Emendamento
Alla lettera b) del comma 2 dell'articolo 2, le parole
"nonché degli enti pubblici non economici dipendenti dalla Regione
e delle società partecipate dalla Regione o dagli enti locali" sono
sostituite dalle seguenti: "nonché di eventuali altri enti ed
organismi pubblici e privati operanti nel territorio regionale
individuati con deliberazione della Giunta regionale".
Amendement n° 2 du Gouvernement régional: même résultat.
Président
- Je soumets au vote l'article 2 dans le texte
ainsi amendé:
Articolo 2
(Sistema statistico regionale)
1. Per il conseguimento delle finalità di cui all'articolo 1
è istituito il Sistema statistico regionale della Valle d'Aosta, di
seguito denominato Sistar-VdA.
2. Fanno parte del Sistar-VdA:
a) la struttura regionale competente in materia di
statistica, di seguito denominata struttura competente, con
funzioni di coordinamento operativo dell'attività statistica a
livello regionale e di direzione del Sistar-VdA, che si avvale dei
referenti e dei responsabili degli osservatori di cui all'articolo
4, comma 4;
b) gli uffici competenti in materia di statistica degli enti
locali, della Camera valdostana delle imprese e delle professioni -
Chambre valdôtaine des entreprises et des activités libérales,
dell'Università della Valle d'Aosta/Université de la Vallée d'Aoste
e dell'Azienda regionale sanitaria USL della Valle d'Aosta (Azienda
USL), nonché di eventuali altri enti ed organismi pubblici e
privati operanti nel territorio regionale individuati con
deliberazione della Giunta regionale;
c) gli altri uffici competenti in materia di statistica
facenti parte del Sistema statistico nazionale e operanti nel
territorio regionale di cui agli articoli 2 e 3 del d.lgs.
322/1989, previa stipulazione di apposita convenzione con la
struttura competente.
3. La Regione promuove le opportune intese con gli enti e gli
uffici di cui al comma 2, lettere b) e c), per la realizzazione del
Sistar-VdA ed in particolare per le rilevazioni di interesse
regionale rientranti nel programma statistico regionale di cui
all'articolo 7.
Article 2 amendé: même résultat. Article 3: même résultat.
Article 4: même résultat. Article 5: même résultat. Article 6: même
résultat.
Président
- Sur l'article 7 il y a l'amendement du groupe
du Partito Democratico, qui récite:
Emendamento
Il comma 2 dell'articolo 7 è sostituito dal seguente:
"2. Il programma statistico regionale è approvato dal
Consiglio regionale, su proposta del Comitato, e ha durata
triennale. La Giunta regionale, ove necessario e sentita la
Commissione consiliare competente, può approvare aggiornamenti
annuali al medesimo programma.".
Je le soumets au vote: même résultat.
Président
- Je soumets au vote l'article 7 dans le texte
ainsi amendé:
Articolo 7
(Programma statistico regionale)
1. Il programma statistico regionale individua le
informazioni statistiche ufficiali, le rilevazioni, i progetti e le
elaborazioni di interesse regionale e locale affidate al
Sistar-VdA, nonché le relative metodologie e modalità
attuative.
2. II programma statistico regionale è approvato dal
Consiglio regionale, su proposta del Comitato, e ha durata
triennale. La Giunta regionale, ove necessario e sentita la
Commissione consiliare competente, può approvare aggiornamenti
annuali al medesimo programma.
3. Il programma statistico regionale si raccorda al programma
statistico nazionale, di cui all'articolo 13 del d.lgs. 322/1989,
in ordine alle nomenclature, alle metodologie e agli standard da
utilizzare. La struttura competente comunica all'Istat le
rilevazioni statistiche di interesse regionale per le ulteriori
valutazioni ai fini dell'inserimento nel programma statistico
nazionale.
Article 7 amendé: même résultat. Article 8: même résultat.
Article 9: même résultat. Article 10: même résultat. Article 11:
même résultat. Article 12: même résultat. Article 13: même
résultat. Article 14: même résultat.
Je soumets au vote la loi dans son ensemble:
Conseillers présents et votants: 33
Pour: 33
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK