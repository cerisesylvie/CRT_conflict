Consiglio Regionale della Valle d'Aosta - Oggetto del Consiglio n. 261 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 261 del 27 gennaio 2021 - Resoconto
OGGETTO N. 261/XVI - Interpellanza: "Intendimenti in merito
all'avvio di concorsi per dirigenti regionali".
Marguerettaz (Presidente) -
Punto n. 19 all'ordine
del giorno. La parola al collega Carrel, ne ha facoltà.
Carrel (PA) -
Questa interpellanza dà un po' seguito alla
nostra ispezione iniziata con il
question time
dell'altro
Consiglio, ovviamente non vogliamo ritornare su quanto è accaduto
tra Natale e Capodanno e sul quadro delle dirigenze che poi è
slittato, almeno per alcune dirigenze, l'avvio al 1° di marzo del
2021, però ci preme andare a fondo su questo tema per comprendere
come l'Amministrazione, come il Governo regionale crede di reperire
quelle dirigenze che oggi sono delle dirigenze a tutti gli effetti
vacanti, cioè sono delle strutture che esistono sull'organigramma
ma non hanno un dirigente nominato. Questo potrebbe sembrare a chi
ci ascolta un problema molto distante dalle esigenze reali della
popolazione ma, al contrario, crediamo che sia uno... o, meglio, il
modo per attivare la Pubblica Amministrazione che poi deve dare
delle risposte alla popolazione. Crediamo quindi che sia un aspetto
che chi conosce la Pubblica Amministrazione capisce bene ma è un
aspetto che poi permette di dare delle risposte alle criticità e
alle esigenze della comunità.
Teniamo conto, quando parliamo di dirigenti e di personale della
Pubblica Amministrazione, che vi sono dei limiti assunzionali, che
sono imposti dalle normative che non dipendono dalla Regione, bensì
dipendono a livello statale e sono dei limiti che con questa
interpellanza vogliamo capire sino a dove ci permettono di avere
dei dirigenti e invece dove abbiamo delle strutture che sono già
destinate oggi a non avere dei dirigenti. Questo quindi è
sicuramente un aspetto su cui vogliamo porre l'attenzione.
D'altro canto, sappiamo che la legge n. 22/2010 al comma 5
dell'articolo 20 ci impone un massimo di incarichi esterni pari al
15 percento, se non erro, da un'analisi che ho fatto prendendo dei
dati dal sito regionale, oggi abbiamo 11 dirigenti esterni
incaricati, quindi potremmo nominarne al massimo 6 a fronte di una
ventina, 19-20 - ma su questo chi risponderà sicuramente sarà più
preciso - di posti vacanti, quindi scalandoli arriviamo ad avere
ancora 14 posti.
Quello che vogliamo poi capire è come l'Amministrazione pensa di
andare a indire i concorsi per andare di fatto a selezionare i
dirigenti. Siamo ovviamente in periodo Covid, la legge n. 11
prevedeva una possibilità di effettuare dei concorsi, ovviamente
con le misure necessarie alla tutela della salute, vogliamo dunque
capire però ad oggi come si pensa di far fronte a tutti questi
posti vacanti e quindi concorsi a dirigente, anche perché ci sono
vari
skill
, non tutti hanno gli stessi skill, non tutte le
strutture che sono vacanti hanno necessità della stessa
preparazione e quindi ipotizziamo che ci siano diversi concorsi da
indire e vogliamo capire quali sono i concorsi che abbiamo
intenzione di indire nel 2021 e quali invece, se ve ne sono - mi
auguro di no, ma potrebbe essere che ve ne siano -, siano dei posti
invece in strutture che rimangono vacanti per tutto il 2021 e
troveremo magari le risorse nel 2022. In tutto questo faccio un
piccolo
focus
, ma lo avevo già annunciato: la preoccupazione
mia e del gruppo ma credo un po' di tutti è quella di una mancanza
di un coordinatore
tout court
del personale, perché
ovviamente tutti questi problemi ricadono in capo al Coordinatore
del personale, che ad oggi è un Dirigente che ha anche altre
funzioni e quindi ovviamente non è al 100 percento il Coordinatore
del personale.
Presidente -
La parola al presidente della Regione
Lavevaz.
Lavevaz (UV) -
Ringrazio il collega Carrel per
l'interpellanza, che in qualche modo permette di fare un po' di
chiarezza su questi passaggi ovviamente complessi ogni volta che
bisogna riorganizzare la struttura amministrativa. Peraltro i dati
che in parte il collega Carrel ha già enunciato sono in buona parte
corretti, anche perché il collega Carrel conosce bene la macchina
amministrativa. Ad oggi, come noto, vi sono 19 posti dirigenziali
vacanti per cui, come giustamente citato, tra i 2 posti vacanti di
primo livello c'è quello del Dipartimento del personale e il
Dipartimento dell'innovazione tecnologica. Altri 6 posti di
dirigenza di secondo livello in questo caso si renderanno vacanti
da qui al 30 giugno 2021, compresi quelli conferiti ai soggetti
esterni, che poi sono stati prorogati dapprima con la legge
regionale n. 1/2020 e poi ancora in seguito con la legge n. 8, in
ragione ovviamente sia della
prorogatio
del Consiglio
regionale e poi anche e soprattutto del successivo rinvio delle
elezioni per il suo rinnovo.
Per quanto riguarda la copertura dei posti vacanti, occorre
procedere alla programmazione del fabbisogno individuando le
possibili modalità di copertura stabile dei posti mediante cioè
assunzione a tempo indeterminato e ciò considerando le cosiddette
"facoltà assunzionali" che il collega Carrel ha testé citato,
ovvero il limite complessivo per incrementare la pianta organica
stabilito per contenere nel tempo l'incremento della spesa di
personale favorendo contestualmente e/o in alternativa processi di
riorganizzazione e di razionalizzazione. Tale limite è previsto
dall'articolo 3, comma 1, della legge regionale n. 12/2020 e
comporta in sintesi la possibilità di procedere a 9 posti
ricopribili con assunzioni a tempo indeterminato nel 2021.
Peraltro, partendo dal fatto che la modalità ordinaria di
copertura stabile dei posti dirigenziali vacanti è il concorso per
esami e tenendo in disparte la possibilità di organizzare
ulteriormente alcune articolazioni delle amministrazioni, è vero
anche che alla copertura dei posti si può procedere con diverse
modalità come la mobilità tra enti, il ricorso a soggetti esterni e
la reggenza a funzionari di categoria D per i posti messi a
concorso. Inoltre, ai sensi della legge regionale n. 12/2020, vi è
poi l'obbligo di utilizzare le graduatorie vigenti, comprese quelle
di altri enti se vi siano convenzioni di utilizzo e quelle generali
esitanti da procedure selettive uniche di cui all'articolo 40 del
regolamento regionale n. 1/2013 bandite dall'Amministrazione
regionale per conto di uno o più enti del comparto.
Pertanto è incaricato il Dipartimento personale e organizzazione
di impostare la programmazione del fabbisogno per la dirigenza al
fine di garantire in tempi brevi l'individuazione dei posti da
ricoprire nell'anno 2021 e delle relative modalità di copertura per
poi dare avvio alle procedure concorsuali per i posti per i quali
il concorso sia la modalità indicata con la pubblicazione in tempi
rapidi dei bandi relativi.
Si chiede poi, vista la situazione di emergenza sanitaria, se si
stia lavorando per attivare dei corsi
on-line
. Quanto a
questa possibilità, allo stato attuale non poche criticità sono
connesse innanzitutto all'assenza di una disciplina regolamentare
dei profili incompatibili con le disposizioni del regolamento
regionale n. 1/2013, che presuppongono la presenza dei candidati
nella sede concorsuale, ciò che potrebbe anche incrementare il
rischio di contenziosi ovviamente. Il concorso a distanza poi si
concilia male con il reclutamento di personale di qualifica
dirigenziale per i quali la selezione prevede lo svolgimento, oltre
alla prova orale finale, di due prove scritte di cui una di
carattere teorico-pratico generalmente consistenti nella produzione
di elaborati di elevata complessità non rinvenibili nelle tipologie
di prove somministrabili a distanza, accedendo a piattaforme
telematiche che assicurino il rispetto delle regole previste per lo
svolgimento delle prove scritte nell'articolo 21 del regolamento
regionale n. 1/2013 citato sopra.
Presidente -
La parola al collega Carrel, ne ha
facoltà.
Carrel (PA) -
Grazie presidente Lavevaz per le risposte.
La situazione quindi mi conferma non è proprio delle più belle,
anzi, mi ha dato anche l'elemento di ulteriori sei posti a metà
anno che si liberano, poi potranno essere rinominati oppure no, ma
comunque sono ulteriori complicazioni per la macchina
amministrativa, la quale, come abbiamo già avuto modo di dire, è
già stata messa a dura prova dalla nuova organizzazione degli
Assessorati in periodo di pandemia con un'alta percentuale di
dipendenti pubblici in
smart working
. Posso immaginare
quindi che non sia sicuramente facile né prendere posizione come
dirigenti in questo momento nelle varie strutture, né lavorare
nelle varie strutture con dei dirigenti che, ahimè, cambiano e sono
sicuramente poco certi. Questo è sicuramente un problema che chi
conosce la macchina amministrativa e chi ci lavora comprende e
preoccupa non poco.
Per quanto riguarda la sua risposta, la mobilità tra enti che ha
citato, ricordo solamente la discussione che abbiamo fatto in I
Commissione quando siamo andati a rivedere la legge n. 6/2014,
mobilità tra enti, ipotizzo tra dirigenti dei Comuni e dirigenti
regionali senza andare magari a toccare i segretari comunali, che
invece hanno un concorso differente, sono formati con un
corso-concorso diverso e hanno una professionalità diversa e, come
ci siamo anche impegnati come Consiglio regionale, cercheremo di
lavorare in un'ottica di andare a inserirli tutti in fascia prima,
quindi andare ad assumere solamente coloro che sono risultati
idonei al corso/concorso.
Quello che ovviamente ci preoccupa è che, vedendo un attimo gli
skill
dei posti messi in pubblicità, i concorsi da porre in
essere sono veramente un po'... cioè non c'è solo un concorso.
Faccio un esempio che mi è più vicino: quello riguardante la
cultura, abbiamo una struttura che è Patrimonio archeologico e
Restauro beni monumentali con una laurea magistrale in architettura
e poi abbiamo un'altra struttura con delle lauree invece in beni
storico-artistici, quindi qui sarebbero già due concorsi da indire
per due posti differenti, quindi i tempi ovviamente rischiano di
essere veramente lunghi. Per questo motivo con i colleghi della
Lega avevamo inserito nella legge n. 11 la possibilità di
effettuare dei concorsi nel caso in cui ce ne fosse stata la
necessità, credo che questa sia una necessità urgente perché avere
19 strutture senza un dirigente e in futuro arrivare addirittura a
23-24 è un problema per la Pubblica Amministrazione, per
l'efficienza del servizio di ogni dipendente pubblico, cioè cercare
di dare delle risposte e servire i cittadini valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK