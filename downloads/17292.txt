Consiglio Regionale della Valle d'Aosta - Oggetto del Consiglio n. 646 del 26 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 646 del 26 maggio 1999 - Resoconto
SÉANCE DU 26 MAI 1999 (APRÈS-MIDI)
OGGETTO N. 646/XI Notizie in merito all'utilizzo degli edifici
della ex Multibox S.p.A. quale magazzino e al materiale in essi
stoccato. (Interpellanza)
Interpellanza Venuti a conoscenza dell'utilizzo, da parte
dell'Amministrazione regionale degli edifici della ex Multibox
S.p.A. in Comune di Pollein a uso magazzino e di deposito di
materiale vario, di proprietà della Regione Autonoma Valle
d'Aosta;
Tenuto conto del fatto che, a quanto risulta, fra tali residuati
vi sia, oltre a libri e opuscoli vari, un ingente quantitativo di
cassette audio intitolate "Benvenuti in Valle d'Aosta", che
immaginiamo dovessero costituire omaggio per turisti e i visitatori
della nostra regione;
Ritenuto altresì probabile che il mancato utilizzo di tali
nastri audio non sia dovuto ad un'eventuale bassa qualità tecnica o
allo scarso livello progettuale dell'opera in oggetto, che peraltro
ci risulta aver già dimostrato la sua validità agli inizi degli
anni '90, costituendo un utile strumento sotto il profilo
informativo e turistico che la nostra regione deve necessariamente
offrire al visitatore;
Viste le delibere di Giunta predisposte negli anni 1990-1991,
con le quali era stato approvato un impegno di spesa per la
realizzazione e la distribuzione di altre audiocassette;
Venuti a conoscenza inoltre del fatto che, a quanto pare, gli
edifici della Multibox avrebbero ospitato migliaia di copie di
cataloghi di mostre, realizzate dall'Amministrazione regionale, e
che tali volumi siano stati inviati di recente al macero;
i sottoscritti Consiglieri regionali
Interpellano
La Giunta regionale per conoscere:
1) se quanto riportato in premessa corrisponde al vero e che
cosa contengono attualmente gli edifici della ex Multibox, adibiti
a magazzino dell'Amministrazione regionale, e specificatamente
quante copie delle suddette audiocassette vi sono ospitate, da
quanto tempo e per quali scopi;
2) per quali motivi l'ingente quantitativo di audiocassette non
è mai stato distribuito e perché l'Amministrazione regionale non ha
ritenuto opportuno prendere nuovamente in considerazione il
progetto di realizzazione di nuove audiocassette da divulgare a
turisti e visitatori della nostra regione;
3) per quali motivi è stata disposta l'eliminazione dei
cataloghi, ospitati nella ex Multibox, in che modo è stata
effettuata, quando e con quali costi per l'Amministrazione
regionale;
4) quanto costa annualmente all'Amministrazione regionale
mantenere, nello stato attuale, gli edifici della ex Multibox e
qual è la loro futura destinazione d'uso.
F.to: Lanièce - Comé - Marguerettaz - Collé - Viérin M.
Président La parole au Conseiller Lanièce.
Lanièce (Aut) Possiamo ben dire che la Multibox è nata sotto una
cattiva stella che pare continuare a perseguitare le vicissitudini
dell'edificio industriale di Pollein, che avrebbe dovuto
rappresentare un esempio per il rilancio dell'economia industriale
valdostana e che invece si è rivelato una specie di fallimento poco
tempo dopo.
Fra il dire e il fare, fra le buone intenzioni e la loro
realizzazione sappiamo che c'è di mezzo il mare, e così l'ex
Multibox si è trasformata, con il passare del tempo, in una sorta
di magazzino multiuso, prima utilizzato quasi solamente
dall'Assessorato al turismo e poi divenuto ad uso dell'intera
Amministrazione regionale.
In qualità di magazzino, in attesa di tempi migliori, la ex
Multibox è stata utilizzata per ospitare - a quanto ci risulta -
diverse migliaia di audiocassette prodotte da una società aostana,
dal titolo "Benvenuti in Valle d'Aosta", le quali avrebbero dovuto
costituire un omaggio per visitatori turistici della nostra
regione. Tali nastri, sempre a quanto ci risulta, giacciono tuttora
nelle stanze della Multibox.
Occorre sottolineare che il mancato utilizzo di tali nastri
audio non è dovuto ad un'eventuale bassa qualità tecnica o allo
scarso livello progettuale dell'opera in oggetto, che peraltro ci
risulta aver già dimostrato la sua validità agli inizi degli anni
'90, costituendo un utile strumento sotto il profilo informativo e
turistico che la nostra Regione deve comunque perseguire, per
offrire un'informazione turistica di un certo livello.
Infatti, se si fa riferimento al 1990, vi era stata una
delibera, la n. 4794 del 1° giugno 1990, con cui l'allora Assessore
Faval riferiva alla Giunta di una proposta concernente la
realizzazione di una cassetta audio contenente un messaggio di
benvenuto ed una serie d'informazioni turistiche sulla Valle
d'Aosta, da distribuire agli automobilisti in entrata in Valle
d'Aosta dal Tunnel del Monte Bianco. Precisava inoltre che lo scopo
principale dell'iniziativa era quello di attrarre attenzione sulla
offerta turistica valdostana. E infatti allora vi erano stati
diversi articoli di giornale che mettevano in evidenza come
quest'iniziativa fosse un'iniziativa interessante, fosse un modo
diverso per far conoscere la Valle d'Aosta, che ha tante cose da
scoprire, e questi erano i commenti degli automobilisti. Ma anche
la stampa metteva in evidenza che "questa specie di spot lungo tre
quarti d'ora esalta le peculiarità turistiche, estive e invernali
della Regione, prendendo per mano il turista che scende verso il
Piemonte accompagnandolo lungo la vallata centrale".
Era una cassetta che spiegava in pratica il percorso che il
turista compie dal Tunnel del Monte Bianco lungo la vallata
centrale della Valle d'Aosta, e illustrava anche le varie
caratteristiche turistiche della nostra regione.
Questo progetto era poi stato ripresentato nel 1991, visto il
successo che aveva avuto. Infatti c'era stata un'altra delibera
sempre nel 1991, con la quale la Giunta regionale aveva disposto un
ulteriore acquisto di queste cassette e la loro distribuzione al
Traforo del Monte Bianco, e aveva preventivato la possibilità di
distribuirle anche al Tunnel del Gran S. Bernardo.
Quindi questo progetto sembra che abbia avuto una certa valenza.
Allora ci siamo chiesti, se è vero come ci è stato riferito, che
esistono queste diverse centinaia o migliaia di nastri, cosa di cui
chiediamo conferma alla Giunta regionale, quali sono i motivi per
cui questi nastri si trovano in questo locale e non sono stati
distribuiti, e se verranno mai distribuiti. Inoltre, sappiamo che
presso la Multibox sono stati portati migliaia di cataloghi
dell'Amministrazione regionale, che prima erano presenti in via
Matteotti e che adesso sono stati trasportati all'ex Multibox, anzi
più che all'interno degli edifici nel cortile esterno, e che gli
stessi sono stati assoggettati alle intemperie, tanto che si è
dovuto portarli al macero perché non più utilizzabili.
Ovviamente tutte queste richieste d'informazioni presuppongono
anche un'ulteriore domanda.
Al di là del fatto di sapere perché vi sono queste
audiocassette, quante sono numericamente, come mai non sono mai
state distribuite, e di conoscere la problematica di questi
cataloghi che sono stati trasportati e poi mandati al macero, dato
che non sono stati riparati dalle intemperie, chiediamo di sapere
quale sarà - se c'è - una futura destinazione dell'ex Multibox.
Esiste un progetto di ristrutturazione o di nuova destinazione di
questo edificio? Presumiamo che a questa domanda si risponda che
attualmente non esiste alcun progetto; però noi lo vogliamo sapere
anche perché è importante verificare se di questo edificio si possa
pensare, in un prossimo futuro, ad un'utilizzazione industriale.
Sempre in merito a questa situazione chiediamo di conoscere quali
sono i costi per la manutenzione ordinaria che l'Amministrazione
deve sborsare per mantenere l'utilizzo della ex Multibox.
Ci auguriamo dalla risposta che la Giunta ci darà, di avere
alcune precisazioni a queste nostre curiosità, che ci hanno portato
a presentare quest'interpellanza.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) In riferimento all'interpellanza in argomento si
precisa quanto segue.
In risposta al primo quesito, corrisponde al vero che
attualmente una porzione del fabbricato denominato ex Multibox di
Pollein è stato assegnata al nostro Assessorato, quale sede
provvisoria del laboratorio e magazzino del servizio infrastrutture
per lo sport e il tempo libero e che presso i medesimi locali è
stoccato anche del materiale promozionale, tenuto conto
dell'attuale carenza di spazi presso il magazzino centrale di
piazza Narbonne, ed in attesa del completamento dei lavori presso
il capannone denominato ex Valfer, sito a Quart, destinato a
divenire sede definitiva delle strutture di cui sopra.
Presso i suddetti locali risultano immagazzinate circa 27.000
audiocassette dal titolo "Benvenuti in Valle d'Aosta", che sono
state peraltro acquisite dall'Amministrazione regionale
nell'autunno 1997, a seguito di un contenzioso legale, riguardante
il riconoscimento dei diritti d'autore. Contenzioso legale
instauratosi con la ditta produttrice Carraro e Péaquin S.n.c. di
Aosta e conclusosi mediante transazione fra le parti approvata con
delibera di Giunta n. 2760 del 4 agosto 1997.
Si precisa che la transazione ha avuto per oggetto l'acquisto di
30.000 copie dell'audiocassetta al prezzo concordato di lire 28
milioni più IVA, rispetto alla proposta iniziale riguardante
l'acquisto di 50.000 cassette al prezzo di lire 106,3 milioni più
IVA.
Occorre in proposito sottolineare che in relazione al notevole
ritardo conseguente alla definizione della suaccennata vicenda
transattiva, e come conseguenza dell'intervenuta eliminazione dei
controlli di frontiera all'uscita dal Tunnel del Monte Bianco, le
modalità di distribuzione del suddetto materiale ai veicoli in
transito è divenuta nel frattempo piuttosto problematica,
considerato il venir meno della sosta forzata degli autoveicoli in
ingresso in Valle d'Aosta. Una parte del materiale acquistato è
stata comunque distribuita secondo modalità diverse, in relazione
alle attività promozionali intraprese o su richiesta di potenziali
turisti.
In attesa della riapertura del Tunnel del Monte Bianco
l'Assessorato sta comunque valutando possibilità alternative di
veicolazione delle audiocassette di cui trattasi.
In merito all'opportunità di riproporre per il futuro analoga
iniziativa, si ritiene che la stessa debba essere opportunamente
meditata tanto in considerazione delle problematiche di
distribuzione sopra accennate, quanto in relazione agli ingenti
costi derivanti da un'eventuale nuova riproposizione
dell'operazione.
Penso di aver risposto ai primi due quesiti. Per quanto attiene
invece il terzo punto, nella Multibox normalmente non vi sono
cataloghi depositati, quindi la Multibox non è sede di deposito di
cataloghi. Eccezionalmente sono stati stoccati cataloghi in parte
deteriorati, cataloghi peraltro di mostre organizzate dal 1975 al
1986; cataloghi trasferiti dalla ditta incaricata di ristrutturare
i locali in via Matteotti, dove erano depositati per poi essere
trasportati al macero, perché materiale già deteriorato. Per il
trasporto al macero e sui costi, diciamo che i costi di per sé sono
nulli, nel senso che il trasporto al macero è stato eseguito dalla
ditta Faoro, che ha l'appalto per il 1999 del trasporto della carta
al macero per la Regione. Quindi non sono costi nulli, ma non
possono essere quantificati perché è la ditta che ha questo compito
che ha trasportato questo materiale.
Per quanto riguarda l'utilizzazione futura dei locali oggetto
dell'interpellanza, vi sono due possibili opzioni. La prima
riguarda la possibilità di utilizzo delle strutture sia dell'area
che dei capannoni per insediamenti industriali su iniziative e
proposte di imprenditori interessati all'occupazione degli
immobili; la seconda opzione che si sta esaminando è una possibile
utilizzazione per servizi di prefettura relativi allo stoccaggio e
deposito di auto sequestrate.
Sui costi di manutenzione non si possono quantificare cifre o
importi analitici annualmente costanti, in quanto dipende da quali
tipo d'intervento vengono normalmente fatti. Posso però, per dare
un'idea di quale può essere il costo di manutenzione ordinario,
citare una spesa di manutenzione ordinaria, la più recente, una
tantum e quindi non costante nel tempo, di lire 10 milioni,
effettuata dall'Ufficio della manutenzione stabili, relativa alla
sistemazione di grondaie, pulizie, diciamo quelle manutenzioni
straordinarie indispensabili.
Anche se questo non può essere un parametro annuale costante,
nel senso che è stata fatta recentemente ma è una manutenzione una
tantum, non è che vi sia una manutenzione costante di
quest'importo. Recentemente sono stati fatti due interventi di 20 e
15 milioni come importo sui locali che attualmente vengono in via
provvisoria utilizzati dall'Assessorato.
Président La parole au Conseiller Lanièce.
Lanièce (Aut) Abbiamo avuto alcune risposte da parte
dell'Assessore; per quanto riguarda l'utilizzazione interverrà il
collega, mentre per quanto riguarda i cataloghi abbiamo saputo che
questi stati portati al macero e che il costo rientra nel costo di
appalto previsto come società.
Per quanto riguarda invece il problema principale o meglio
particolare di quest'interpellanza, quello delle audiocassette,
l'Assessore ci ha detto che l'ufficio competente ha risposto
dicendo che esistono effettivamente queste 27.000 audiocassette che
avrebbero dovuto servire come strumento per pubblicizzare la nostra
regione, e che adesso giacciono nei locali della Multibox. E questa
è una prima ammissione della veridicità dell'informazione che ci
era pervenuta.
L'Assessore ha detto che gli uffici hanno evidenziato la
difficoltà, adesso con la caduta delle dogane, di poter distribuire
queste audiocassette, ma già nel 1990 in un articolo che, come
dicevo prima, era uscito su quest'iniziativa, che allora aveva
avuto una risonanza positiva, si riportava che l'Assessorato al
turismo "sta vagliando l'ipotesi di istituire dei centri di
accoglienza per chi entra in Valle d'Aosta, dove il turista potrà
ricevere ogni informazione utile sulla regione; un'area verrebbe
creata all'uscita del Tunnel del Monte Bianco per tutti i
visitatori stranieri e l'altra dovrebbe sorgere in località
Pont-Saint-Martin".
Si parlava poi della possibilità di distribuire anche all'uscita
della galleria del Gran San Bernardo ed eventualmente anche in
Aosta. Quindi, come allora c'erano state delle iniziative da parte
dell'Assessore sulla possibilità di localizzare in altri siti la
possibilità di fornire questo materiale promozionale della nostra
regione, penso che la stessa cosa si possa fare adesso. Questo è un
invito all'attuale Assessore - che ovviamente non c'entra niente
con questa vicenda - a valutare, se ritiene opportuno ripresentare
un'iniziativa del genere, la possibilità di creare dei siti
appositi, come già ne esistono, dove poter divulgare materiale
promozionale e pubblicitario sulla nostra regione.
Una sola cosa detta dall'Assessore secondo me non convince
molto, e probabilmente gli uffici gli hanno fornito una risposta
non corretta; ha detto l'Assessore che c'è la possibilità di
distribuire una parte di queste 27.000 cassette in questo periodo.
Io una di queste cassette l'ho qua e l'ho anche ascoltata: la
cassetta è stata fatta nel 1993 e allora l'autostrada Aosta-Morgex
non c'era, e infatti nella cassetta si dice che il turista arriva a
Morgex, poi trova La Salle, e non si fa nessun accenno
all'autostrada, se non quando si dice che in Valle d'Aosta esiste
un'autostrada unica che va da Aosta a Pont-Saint-Martin. Quindi
sicuramente non si potranno mai distribuire queste audiocassette,
perché daremmo un'informazione non corretta, visto che la
situazione nel 1993 era ben diversa rispetto a quella del 1999.
Président La parole au Vice-président Viérin Marco.
Viérin M. (Aut) Sul punto 4 della nostra interpellanza pensavo
che anziché l'Assessore Lavoyer, rispondesse qualcuno che si occupa
di patrimonio perché qui si parla di una vicenda che ormai si
trascina da 15 anni. Se fosse un privato ad avere un'area di questo
tipo in quello stato di degrado, penso che avremmo già ricevuto
tante di quelle richieste d'intervento come ente pubblico, che
saremmo stati obbligati a portare l'argomento in Consiglio o almeno
in commissione.
Tutti sanno che ormai da 15 anni l'area ex-Multibox è
abbandonata. Chi era già qui nella passata legislatura ricorda che
la Giunta nel 1994 adottò una delibera d'urgenza, perché era
talmente urgente il fatto di dare in comodato questo stabilimento
ad una certa ditta che si chiamava Valcaps, sulla quale il
sottoscritto aveva già espresso alcuni dubbi, e dopo 10 mesi nel
maggio 1995 la Giunta arrivò in Consiglio con la proposta di revoca
di quella delibera di comodato dello stabilimento alla Valcaps.
Assegnazione in comodato che la Giunta aveva così urgentemente
deliberato 10 mesi prima, senza portare la delibera
all'approvazione del Consiglio, ma portandola solo a ratifica.
Nelle motivazioni della revoca di quell'assegnazione in
comodato, di quell'intesa con la società Valcaps, l'Assessore
Mafrica allora disse: "Rispetto alla richiesta di far fronte ai
lavori a carico della Regione, cosa che comporta notevoli impegni
finanziari e che muta sostanzialmente gli accordi precedentemente
presi, abbiamo ritenuto di revocare la convenzione per trovare
un'altra utilizzazione di questo capannone".
Allora era urgente, adesso sono passati di nuovo quasi cinque
anni e si pone il problema di trovare un'altra utilizzazione di
questo capannone, che capannone poi non è, perché è un'area di
quasi 10mila metri, quindi avere un'area di questo tipo
inutilizzata alle porte di Aosta, quando abbiamo tantissimi
problemi occupazionali e di altra natura, mi sembra che sia la
vergogna di questa regione, un esempio delle vergogne di questa
regione.
Il sentir dire oggi in tutta tranquillità che quell'area, con
tutti i problemi delle strutture fatiscenti esistenti, verrà
probabilmente destinata allo stoccaggio di auto sequestrate, mi
preoccupa alquanto, perché mi sembra che ci sia già un accordo dove
la Regione è intervenuta; un po' più verso l'Autoporto c'è un'area
enorme anche lì di 10mila metri quadrati completamente asfaltata,
dove si è trovata l'intesa con la Motorizzazione civile per fare i
collaudi.
Cosa vogliamo fare: un'altra area asfaltata di 10mila metri a
100 metri di distanza? Mi preoccupa veramente questo fatto, mi
preoccupa cioè che non si abbia un'idea di come utilizzare un'area
di questo tipo che ha una dislocazione strategica alle porte della
città.
Ebbene, l'idea dopo 15 anni è di destinarla allo stoccaggio di
auto sequestrate; questa mi sembra veramente una scelta miope ed è
purtroppo uno dei riscontri di quanto dirò durante l'esame del
conto consuntivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK