Consiglio Regionale della Valle d'Aosta - Oggetto del Consiglio n. 2493 del 22 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2493 del 22 novembre 2016 - Resoconto
OGGETTO N. 2493/XIV - Reiezione di risoluzione: "Invito
all'Assessore al turismo, sport, commercio e trasporti a rassegnare
le dimissioni dalla carica".
Rosset (Presidente) -
Punto n. 25.02 dell'ordine del
giorno. Per l'illustrazione, ha chiesto la parola il collega
Cognetta, ne ha facoltà.
Cognetta (M5S) -
Presidente Rollandin, spero che sia
scritto in un italiano corretto e comprensibile, d'altronde gli
errori li facciamo tutti, c'è chi fa refusi da 300 mila euro e chi
magari sbaglia a scrivere qualcosa in italiano, però l'importante è
che si capisca almeno il principio generale che ci porta a
discutere di questa risoluzione.
È una risoluzione abbastanza semplice, mette in fila tutte le
cose che l'Assessore Marguerettaz è riuscito a non fare: per quanto
riguarda, per esempio, l'aeroporto sappiamo come sta andando; il
trasporto pubblico locale anche; sul turismo, nonostante gli
operatori lavorino, non c'è un adeguato supporto; i bimodali è una
scelta che non abbiamo condiviso e voi avete pervicacemente portato
avanti. Per non parlare poi di una legge di iniziativa popolare
approvata proprio pochi minuti fa, che di fatto sconfessa quella
che è stata la politica regionale sui trasporti portata avanti
dall'Assessore fino ad oggi. A questo punto, quindi, non vorrei
ancora addentrarmi sulla questione 4K, ma giusto per fare un breve
inciso, se chiedessi con un 116 i protocolli del Forte di Bard e
delle lettere che ha inviato fino a ieri ai vari atleti di
promozione dell'edizione 2017, sicuramente troverei le lettere che
ha fatto, ma oggi abbiamo detto che non si fa più, quindi a queste
lettere non ci sarà nessuna risposta, per fortuna, forse.
A questo punto quindi noi invitiamo, perché siamo gentili,
l'Assessore Marguerettaz a fare un breve esame di coscienza, lo
facciamo insieme a tutti gli altri colleghi del Consiglio, e magari
finalmente decidiamo che potrebbe occuparsi di cose più semplici,
tipo il lavoro che facciamo noi come Consiglieri, e lasciar stare
per un po' il turismo, i trasporti, lo sport e il commercio, che
magari potrebbero avere una botta di vita. Potrebbe accadere come
potrebbe non accadere, però potrebbe essere una possibilità. Certi
che questa possibilità è una possibilità che anche altri colleghi
in cuor loro sentono, abbiamo presentato quindi questa risoluzione
che chiediamo a quest'aula di discutere.
Presidente -
Ha chiesto la parola il collega La Torre, ne
ha facoltà.
La Torre (UV) -
Io non sono mai stato appassionato del
dibattito sui franchi tiratori, è mia abitudine dire sempre quello
che penso, dirlo con chiarezza e apertamente, quindi mi farebbe
piacere - lo dico ai colleghi - che questa discussione potesse
evitare voti segreti, in qualche modo quindi impedire un dibattito
che invece, a mio avviso, può e deve avvenire alla luce del sole.
Proprio per questo motivo, che a me piace parlare chiaro, su questo
argomento sarò franco e coerente: coerente perché credo che sia
abbastanza noto, avendolo pubblicato e detto quest'estate sui
giornali, che ritenevo che il lavoro dell'Assessore, forse anche
stanco dei tanti anni di attività, fosse in qualche modo
appesantito e quindi avevo espresso un invito bonario ai giornali
che l'Assessore facesse una riflessione in questo senso. Anzi, per
la verità, facendo un riferimento al movimento, facendo riferimento
al fatto che ci sono tanti giovani dentro il movimento che possono,
che hanno voglia anche di dare dei contributi, che quindi poteva
l'Assessore aiutare questo passaggio generazionale.
In realtà, oggi più che essere coerente, perché lo sono, voglio
anche essere franco e voglio esprimere in Consiglio questo mio voto
di opinione pacato. Un voto di opinione che vuole invitare
veramente l'Assessore a riflettere su questa richiesta, poi è
chiaro che non deve rifletterci oggi, anche perché io credo che
oggi non si cerchi un voto politico, perché se lo si cercasse,
posso anche credere che magari all'interno di questo Consiglio ci
sarebbero abbastanza sensibilità per accompagnarlo verso le
dimissioni, però credo che oggi non sia il caso di cercare un voto
politico perché sarebbe destabilizzante. Sarebbe inopportuno anche
un voto politico oggi perché sono momenti difficili che
affronteremo con il bilancio e andare in una direzione di ulteriori
tensioni non gioverebbe. Ciò non significa che io non penso che in
qualche modo l'Assessore non sia più tanto rappresentativo: lo dico
per svariati motivi, perché nel tempo c'è stata quasi una deriva
forse inconsapevole, lentamente il suo è diventato più che un
Assessorato al turismo, un Assessorato al "contenzioso", ed è una
storia lunga perché ha radici nel tempo. Io mi ricordo quando lei
professava la gestione trasversale del Casinò e il Casinò però
andava bene, allora funzionava, però poi anche lì siamo entrati
dentro una serie di cause, mi ricordo quella di Trentaz, cause
successive, gestioni speciali, il povero dottor Bo, e da lì è stata
una girandola di contenziosi.
Poi non posso non citare l'aeroporto. Io l'ho vissuta in Giunta
e l'aeroporto drammaticamente è la stessa cosa: 10 milioni, 12, non
so quanto è costato. Forse quel contenzioso potevamo risolverlo
magari con 2 o 3 milioni, non lo so, però siccome poi vedo arrivare
anche la Casa Gagliardi, io mi chiedo per me stesso e anche per i
miei colleghi, come potremmo dormire tranquilli tenendo conto in
che condizioni è l'aeroporto, mi sa che non dormiremo tranquilli
per tanto tempo.
Ciò detto, non posso neanche dimenticare l'EXPO e i motivi per
cui mi sono dimesso dall'EXPO. È inutile che lo neghi, lo sa anche
lei, Assessore. Mi sono dimesso perché ero totalmente in contrasto
con lei. Il 4K non lo commento, è una cosa da cui mi sono
totalmente astenuto, lascio agli altri. Certamente poi altre
questioni, debiti fuori bilancio, ma anche lì non voglio entrare
nel merito: quello che dovevo dire l'ho addirittura scritto.
Certamente oggi l'argomento della ferrovia lascia un po' perplessi,
perché lei negli ultimi 8 o 10 anni che aveva la possibilità di
dare un taglio, un indirizzo per quelle che erano le scelte legate
alla mobilità, la ferrovia ha detto tutt'altre cose di quelle che
abbiamo votato oggi. Probabilmente lei oggi ha preso atto di quello
che non voleva, o che probabilmente non le interessava...non lo so.
Non credo che lei si sia interessato più di tanto, se non di una
gestione amministrativa della ferrovia; non ha mai voluto esprimere
probabilmente una linea politica sulla ferrovia, forse preferiva il
trasporto su gomma.
Secondo me, quindi una riflessione la dovrebbe fare - non dico
oggi, continuo a dire - guardando avanti, dopo il bilancio magari,
su cosa fare. Anche perché sul turismo, su cui quest'estate mi ero
permesso di esprimermi, non è che ci sia tutto questo progetto
complessivo...è un po' un vivacchiare, un po' aprire la porta e
speriamo che i turisti arrivino. Mancano totalmente i collegamenti
internazionali o legati ad un turismo non di area, e forse se
avessimo questa capacità di avere una visione più internazionale
della Valle d'Aosta, forse oggi potremmo anche ricollocare il
ragionamento sul Casinò, perché il Casinò da solo non si risolve:
si risolve all'interno di un grande progetto turistico dove,
attraverso tutte le magnifiche potenzialità di questa Regione in
cui il Casinò può giocare un ruolo, probabilmente il Casinò
potrebbe anche trovare una soluzione, ma anche qui non mi sembra
che ci sia, se non il fatto di lasciare da solo l'Assessore Perron,
un interessamento particolare.
Poi manca una società di sviluppo. Ne abbiamo parlato così
tanto, l'abbiamo così tanto discussa, promessa, abbiamo guardato il
Trentino. Nella Madia addirittura il Trentino è riuscito a farsela
riconoscere tra quelle società, come la Finaosta, che hanno un
titolo per continuare ad essere. Adesso quindi se noi dobbiamo
farla, mi chiedo se siamo automaticamente...o dobbiamo chiedere il
permesso...non lo so. È il passato il momento, abbiamo fatto
passare il tempo. Come sempre si parla, però alla fine le cose.
Però ci ha promesso il marchio Ombrello, che sarà il 1500, sarà
l'ennesimo marchio. Capisce che io non è che posso, dovendo
esprimere un'opinione chiara e franca, non dire ai colleghi che in
qualche modo l'invito, perché così lo interpreto, non abbia motivo
di una riflessione, io credo che una riflessione valga la pena di
farla.
Concludo dicendo che mi ricordo ancora quando 15-20 anni fa si
cercava di entrare con la ferrovia all'interno di un ragionamento
internazionale, che era quello del collegamento Torino/Lione, per
cui la Siemens addirittura aveva fatto uno studio importantissimo
spendendo centinaia di milioni, e non se ne fece niente. Così come
non si fece niente nel momento dell'alluvione, che era il vero
momento strategico e fondamentale per questa Regione per ottenere
veramente dallo Stato in un rapporto di drammaticamente di forza,
perché era patito sulla pelle della nostra gente, una linea
ferroviaria. Ciò non è stato, me ne dispiace, anche perché oggi, se
ci fosse il famoso treno Torino/Lione, le pagherei volentieri un
biglietto del treno tra Aosta e Bosses per mandarla su a
Bosses.
Presidente -
Non ci sono altri interventi, dichiaro
chiusa la discussione generale. Ha chiesto la parola il Presidente
della Regione, ne ha facoltà.
Rollandin (UV) -
Questa risoluzione di oggi è legata ad
una serie di affermazioni che si riferiscono ai passaggi che
storicamente riguardano i trasporti, a partire dall'aeroporto. Io
invito tutti a rileggere la storia dell'aeroporto, da quando è nato
come aeroporto di natura sportiva, poi la trasformazione e poi la
convenzione trentennale.
Noi paghiamo questa convenzione che ci ha in qualche modo
insabbiati, obbligati a rispettare determinate regole. Noi in
quella società siamo minoranza e abbiamo dovuto, durante questi
anni attraversare un percorso molto delicato, molto difficile, che
ha coperto le pagine dei giornali con i vari ricorsi,
controricorsi, sentenze, controsentenze. Quindi ancora oggi noi non
abbiamo potuto ultimare i lavori perché ci sono state delle
situazioni nelle quali i pagamenti non erano così chiari, per cui
siamo dovuti intervenire. Invece di occuparci di rilanciare
l'aeroporto, abbiamo dovuto occuparci di come difendere il discorso
relativo alla possibilità di finire i lavori dell'aeroporto. Credo
che questi non possano essere addebitati onestamente al ruolo
dell'Assessore. Lo dico perché su questo c'è un dossier di carte
bollate, che purtroppo conoscete in parte anche voi e che non ci ha
permesso di fare le cose.
Della ferrovia abbiamo parlato oggi in un modo che ha visto
l'unanimità su alcuni passaggi e noi ne abbiamo condiviso gli
argomenti. Abbiamo fatto una discussione in quest'aula sulla linea,
sugli indirizzi dei trasporti, ne abbiamo discusso in quest'aula,
arrivando ad una mozione finale che diceva quali erano gli impegni,
che cosa si doveva fare. Abbiamo scelto, ad oggi, con la linea che
abbiamo e con la difficoltà della linea di dover fare due fermate,
prima a Ivrea e poi a Porta Susa, i bimodali, scelta che, vediamo
con favore, essere condivisa da mezza Europa, e stanno andando
tutti in quella direzione, credo che non sia un caso, sicuramente
non è la soluzione. Difatti oggi, che abbiamo parlato di ferrovia
per il domani, abbiamo detto qual è l'impegno che nei sei mesi
dovrà essere preso, però i bimodali ci risolvono i problemi che
conoscevamo più delle altre soluzioni.
Così, per quanto riguarda le altre politiche legate al turismo,
voglio ricordare che nel turismo sono state approvate delle leggi
importanti e fatti degli investimenti importanti su tutti gli
impianti a fune, che hanno permesso di sviluppare questo settore e
di arrivare a delle eccellenze e a dei risultati molto importanti,
aggregando le varie stazioni, cercando di creare un'attività che ha
avuto anche dei momenti difficili ma che oggi è data per
consolidata: lavorano insieme per fortuna e lavoreranno ancora di
più nel futuro, perché dovrà essere questo il futuro. Si è
sicuramente ridotta la disponibilità per fare la pubblicità per la
Regione. Non è così per i Comuni, che fanno delle pubblicità molto
più costose di quelle che abbiamo noi in tutta la campagna. Voi
vedete alcune sponsorizzazioni fatte da Comuni montani, essi hanno
evidentemente delle risorse particolari, perché campagne che
costano 300-400 mila euro solo per un Comune sono importanti. Nel
budget totale noi abbiamo un risultato che evidentemente è ridotto.
Abbiamo fatto delle campagne importanti, ma paradossalmente succede
anche questo in questa Valle. Vengono messe in discussione varie
problematiche, logicamente non sono state tutte risolte, tant'è che
la discussione di oggi sulla ferrovia dice che abbiamo preso un po'
di tempo, erano previsti 90 giorni, abbiamo detto che vogliamo 180
giorni per avere una risoluzione. Queste sono le realtà, poi
sicuramente noi tutti componenti della Giunta abbiamo dei limiti,
non ci copriamo di fronte a nulla, e parlo in primo luogo per me.
Il discorso di fondo però è che il lavoro che viene fatto prima di
tutto dagli Assessori è condiviso anche dal Governo regionale
obiettivamente, quindi non è che posso dire che se va male
qualcosa, è colpa sua, se va bene, è di tutti, come succede molto
spesso in queste aule. Se va bene, "l'avevamo detto tutti": tutti
profeti. Se va male, "io avevo preso le distanze, per carità, è
tutta colpa sua!". Questo è un
refrain
che in Valle d'Aosta
è puntuale. Comunicati...velocissimi a dire: "guarda che abbiamo
fatto questo". Quando non succede, nessuno parla, nessuno dice,
nessuno valuta.
Sicuramente noi tutti abbiamo delle carenze, delle difficoltà,
però il problema è trovare il modo di circoscrivere il discorso, di
discutere, come abbiamo fatto per alcuni temi con risultati
positivi, anche sulla promozione in senso generale, sul sostegno
dei vari settori. Credo che ci siano giustamente tutti i motivi per
dire che l'azione dell'Assessore si sia sviluppata in questi anni e
in questi campi con la dovuta attenzione, poi i risultati sono
collettivi, sono fatti dall'insieme. Anche sul trasporto su gomma
abbiamo avuto delle grosse discussioni, sul rapporto con le scuole,
sul nuovo sistema di raccordo, che ha dato risultati. Oggi c'è una
situazione che è governata positivamente, abbiamo previsto i
trasporti per tutte le categorie, per tutti quelli che hanno
difficoltà, gli interventi per i disabili. Abbiamo assunto una
serie di posizioni che credo facciano anche onore alla Regione nel
suo insieme. Per tutte queste ragioni, e potrei continuare però mi
sembra che il discorso di fondo non sia tanto e solo nella
valutazione - poi qualcuno ha detto giustamente che ci sono delle
valutazioni che uno può fare, e ci mancherebbe - però io credo
onestamente che tutte le azioni che sono state fatte siano state
coordinate e concordate, quindi che obiettivamente ci dobbiamo
assumere la responsabilità di quello che è stato fatto, se mi
permettete, anche un po' nel bene, magari alcune cose non sono
state fatte ancora nel modo giusto, si stanno facendo, non sono
ancora arrivate in fondo, però da questo a chiedere le
dimissioni... È un atto politico, è stato fatto l'altro giorno con
l'Assessore Perron, oggi è stato fatto con l'Assessore
Marguerettaz, domani verrà fatto per qualcun altro; se questo è il
giro, onestamente non so quale sia la logica con cui interpretiamo
questo. Io capisco le critiche corrette all'azione amministrativa
del Governo regionale, io lì ci sto, perché ci sono dei punti dove
ci siamo fermati e abbiamo detto: "discutiamone, riprendiamole", ci
sono altre cose che sono state anche in questi giorni condivise, il
che significa che, quando ci sono degli aspetti positivi, si
possono portare a casa, altre volte ognuno rispetta i ruoli, fa il
suo gioco, però chiaramente noi siamo contrari a questa
risoluzione.
Presidente -
Non ci sono altre richieste, possiamo
mettere in votazione? Ha chiesto la parola il Consigliere Chatrian,
ne ha facoltà.
Chatrian (ALPE) -
Noi siamo firmatari di questa
risoluzione, quindi aspettavo che qualche collega di maggioranza,
dei gruppi di maggioranza intervenisse sulla dichiarazione di voto,
è per quello abbiamo aspettato qualche minuto. Mi scuso con il
Presidente Rosset.
Abbiamo ascoltato attentamente la dichiarazione del Presidente,
probabilmente l'unica posizione che poteva annunciare: quella della
condivisione di un Esecutivo perché ci sta nelle migliori famiglie,
prendere il buono e prendere anche un po' il cattivo, però, come
avete potuto capire, questa risoluzione non ha nulla di personale,
è un invito, e, come tutti gli inviti, bisogna ogni tanto saper
cogliere se da una parte ci sono degli inviti che cercano
oltretutto...come avete visto, abbiamo cercato di argomentare, ha
detto molto bene...d'altronde la formazione è quella di un
amministratore, il Presidente è un amministratore...la critica
amministrativa, il Presidente ha centrato proprio il cuore del
dibattito. La critica amministrativa poi però sfocia nell'atto
politico; il Presidente ci ha fatto qualche esempio, allora vorrei
aggiungere qualche elemento agli esempi che ci ha fatto. Non stiamo
dicendo che tutto è stato fatto male: stiamo dicendo che si deve e
si può fare meglio, e facciamo degli esempi. Abbiamo votato
poc'anzi una proposta di legge che parte dal basso, ma per votare
quella legge: 7000 firmatari, abbiamo accompagnato i promotori; una
legge, Presidente Rollandin - lei è conoscitore del sistema Valle
d'Aosta -, che va un po' nella direzione opposta dal lavoro che ha
fatto il collega Marguerettaz. Primo dato politico, se possiamo
dire. Il secondo è l'aeroporto. Lei sovente ci ricorda il lontano
2003, 2004, ma noi ricordiamo che il dottor Marguerettaz è
Assessore ai trasporti dal giugno 2008 ad oggi.
Faccio un passaggio in più: lei ha citato elegantemente gli
investimenti che sono stati fatti sugli impianti a fune, ci dà un
assist
di quelli perfetti, abbiamo votato 15 mesi fa una
mozione come Consiglio...dobbiamo fare un ente unico per la
promozione, siamo riusciti a fare un ente unico che promuove la
Valle d'Aosta...poi lei giustamente ha detto che c'è qualche Comune
che sta facendo delle grandi cose...ma per la mancanza
dell'Amministrazione regionale! Non è stato capace di mettere
insieme e di fare un ente unico che faccia promozione, ma lei lo sa
perché il collega Marguerettaz non ha fatto un ente unico? Perché
nessun Assessorato vuole mollare nulla per tenere il suo piccolo
orticello e giocarsi la propria partita a livello di promozione,
però se c'è, il dato politico è: non si è fatto.
Un altro passaggio importante. Lei si immagini che dal giorno in
cui è stata approvata la legge sull'
Office du tourisme
in
quest'aula il dottor Marguerettaz continua a prorogare le direttive
dal 2009. Posso andare avanti. Abbiamo discusso qualche settimana
fa sui debiti fuori bilancio; caso strano, il dato politico, poi
tutto giusto, si dovevano dare delle risposte, per la prima volta i
debiti di bilancio sono venuti in Consiglio, dobbiamo dirle tutte
perché poi altrimenti diciamo solo una parte, però vanno tutte
nella stessa direzione.
Possiamo fare un altro passaggio. Lei ha citato il grande lavoro
che il collega Marguerettaz ha fatto sui trasporti su gomma, avete
fatto un deliberone da 50 e più milioni di euro l'anno scorso a
fine anno, immaginate, non ne abbiamo neanche discusso in aula.
Capisce che lei prima ha detto la critica amministrativa ci sta, io
sto facendo delle critiche amministrative che poi non so se
condividete, lo vedremo fra un momento, però sfociano in un dato
politico.
Faccio ancora un ultimo passaggio sulla condivisione della
Giunta. Condivisione della Giunta, lo diceva lei, bisogna cercare
di chiudere il cerchio sulle singole voci, però la somma è cospicua
e va a ricadere sullo stesso Assessorato, che al momento sta dando
dei discreti risultati dal punto di vista turistico, ma si potrebbe
fare veramente parecchio di più, ma proprio come Amministrazione
regionale, e parecchio di più anche a seguito degli stimoli, dei
pungoli che in questo Consiglio abbiamo fatto tramite mozioni,
risoluzioni, impegni sovente disattesi dal collega. La sintesi è
quella di oggi, io penso, e non solo quella, come vi ho citato in
sette, otto elementi. La sommatoria della "critica amministrativa",
come l'ha chiamata lei, Presidente Rollandin, sfocia nel dato
politico. Noi le facciamo questo invito: valutate internamente come
maggioranza, all'interno del vostro Esecutivo tra tutte le forze se
è il caso forse di cambiare marcia, cambiare persone, ridare un po'
di stimolo e magari dare un po' di linfa.
Presidente -
Ha chiesto la parola il collega Bertschy, ne
ha facoltà.
Bertschy (UVP) -
Direi grazie anche ai gruppi di
minoranza per i toni con i quali propongono e affrontano
l'argomento e anche l'atteggiamento che non sempre ci ha aiutato in
momenti come questi. Io credo che oggi doveva essere la giornata
che suggellava un impegno politico delle forze politiche presenti
in Consiglio sulla legge dei trasporti. Credo che questa giornata
sarebbe finita meglio così. Ci sta però che poi, vuoi per i ruoli,
vuoi per le motivazioni, ognuno liberamente ritenga che, finita
l'approvazione della legge, si debba anche produrre un cambio di
marcia per portarla avanti. Evidentemente i tempi della maggioranza
rispetto alla maturazione di certe discussioni e anche i luoghi
sono altri, anche perché se seguissimo il
flipper
della
richiesta di dimissioni, in cinque minuti scomporremmo il Governo
perché diventerebbe improduttivo per noi lavorare insieme. È giusto
quindi, ma i ruoli e i luoghi per la maggioranza ove discutere di
programmi e di persone non sono questi. È evidente, l'Assessore sa
bene, anche perché nella prima parte di legislatura più volte ci
siamo confrontati, abbiamo avuto punti di vista differenti rispetto
all'atteggiamento, rispetto a certi temi e rispetto a certe
proposte e ritenevamo la sua azione debole, per esempio, nei
confronti di RFI, il passante di Torino se lo ricorda bene;
ritenevamo la sua azione non efficace nello sviluppo di una
programmazione, cose dette e sostenute anche in maggioranza. Oggi
però abbiamo un ruolo diverso e siamo soddisfatti: questo è il dato
politico che portiamo a casa oggi, che l'Union Valdôtaine abbia
accettato di trovare un punto di sintesi sulla proposta di legge
popolare che la vedeva inizialmente meno convinta, e credo che su
questo il ruolo dell'Assessore abbia giocato la sua importanza
rispetto al Governo. Un passo alla volta quindi proviamo a capire,
per quello che ci riguarda, rispetto al nostro ruolo, se si cambia
veramente marcia e se il treno accelera.
Detto questo, sui giornali in questi giorni sono state più volte
riportate le differenze di pensiero all'interno della maggioranza
su tanti temi, abbiamo parlato due volte del 4K in cui era chiara
la posizione dei gruppi. C'è una discussione aperta, anche perché è
un progetto che si è ad un certo punto ritrovato con delle vedute
differenti, c'è un confronto anche acceso su certi temi, che non
stiamo negando e non stiamo neanche cercando di mimetizzare. Mi
sembra abbastanza evidente che su certe cose...ma è politica,
ognuno di noi con la sua sensibilità e con i suoi programmi sta
provando a portare in un progetto differente delle idee
diverse.
Sui trasporti oggi abbiamo trovato un punto d'incontro, mi ha
fatto piacere la proposta di un tavolo di concertazione che
inserisce all'interno della discussione anche i rappresentanti
della proposta di legge popolare. Nei prossimi giorni, la prossima
settimana siamo in bilancio, saremmo anche pazzi politicamente a
produrre iniziative disarticolate da un disegno più generale di
ridiscussione di certe questioni anche legate al fatto che in
maggioranza si sono prodotte alcune nuove situazioni, è nato un
nuovo gruppo, ci sono persone che hanno oggi una loro autonomia,
quindi c'è un dibattito in corso che andrà avanti. I tempi però
sono quelli della maggioranza, giustamente l'opposizione fa
rilevare le sue discrepanze rispetto a tutta una serie di
situazioni. L'Assessore sa che c'è grande aspettativa, soprattutto
per quest'ultimo passaggio; saremmo anche contenti di sentire nei
prossimi giorni con quale attenzione e con quale impegno vorrà
portare avanti un progetto che è fondamentale per la maggioranza,
ma soprattutto per la Valle d'Aosta: il progetto per lo sviluppo di
una nuova e vera politica dei trasporti.
Presidente -
Ha chiesto la parola il collega Marquis, ne
ha facoltà.
Marquis (SA) -
Giudicare un collega non è un tema che mi
appassioni molto, però ho deciso di intervenire perché ho sentito
che il dibattito è avvenuto con toni pacati e credo che si possano
fare alcune riflessioni sull'argomento. Dal mio punto di vista,
l'Assessore si trova in una situazione non troppo fortunata perché
deve gestire dei dossier molto pesanti e sono dei dossier che,
com'è stato ricordato anche prima dal Presidente, sono stati
gestiti a più mani perché hanno un'origine lontana e un percorso
che porta oggi certi nodi al pettine. Qui ci sono tutta una serie
di concomitanze, perché parliamo di ferrovia: ne abbiamo discusso
nella giornata di oggi e siamo arrivati ad una sintesi e al punto
di intraprendere un nuovo percorso. L'aeroporto presenta mille
difficoltà, delle problematiche di carattere gestionale alle quali
oggi siamo chiamati a prendere delle decisioni, così come altre
tematiche, perché il turismo è una materia rilevante per
l'interesse economico della Valle d'Aosta, che è il nostro settore
trainante. Io credo che occorra prendere spunto da questa vostra
iniziativa per cercare di fare un'analisi e trovare il
fil
rouge
. A mio avviso, la riflessione che va fatta è sulla fine
di un modello, un modello che ha portato in 20-25 anni a gestire la
Valle d'Aosta in una determinata maniera che andava bene allora,
quando c'erano dei presupposti di un certo tipo, ma oggi è
richiesta una progettualità diversa. Sulle singole tematiche
occorre guardare con una prospettiva più ampia, con uno sguardo
orientato più lontano. Occorre un approccio forse più organico alle
materie e meno frammentato rispetto a quello che è sentito
dall'opinione pubblica. Mai come oggi c'è la necessità di avere
anche un rapporto con la gente diverso, un rapporto più partecipato
perché a volte la bontà delle iniziative si legge anche nella
misura in cui il cittadino le sente sue, si sente partecipe a
livello di condivisione della progettualità dell'intervento. Io
quindi credo che non deve essere questo un processo sicuramente
all'Assessore; per quanto mi riguarda, per quanto ci riguarda,
credo che questo potrà essere uno stimolo all'Assessore per
lavorare imprimendo un'accelerazione a certi dossier sicuramente
rilevanti per l'interesse futuro, per le prospettive di sviluppo
turistico della Valle d'Aosta, ma anche l'invito a cercare, magari
partendo con la gestione del dossier ferrovia, un coinvolgimento
anche di coloro che si sono adoperati per arrivare al punto in cui
siamo oggi, quindi con un modello nuovo, con un modello più
partecipato. Credo che questo debba essere lo stimolo e l'obiettivo
nostro e dell'Assessore per trarne una positività dalla discussione
che abbiamo fatto in questo momento.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Ho ascoltato con attenzione chi è
intervenuto e volevo dire anch'io un attimo cosa ne penso in merito
a questa richiesta. Vede, Assessore, io penso semplicemente che, al
di là della valutazione politica e, se vogliamo, anche la
valutazione diretta di quelli che sono stati tutti questi anni da
Assessore, io volevo semplicemente dirle che quello che io le
rimprovero è un approccio sbagliato. Al di là delle scelte, che
fanno parte della politica, ovvio che posso condividere o meno, io
quello che le sto dicendo e quello che le rimprovero è un approccio
sbagliato. Provo a spiegarmi meglio: quando dico "approccio
sbagliato", è, come qualcuno ha già sottolineato, lei ha avuto, a
mio parere, delle azioni deboli con chi e dove doveva imporsi: vedi
RFI, vedi altri campi, invece ha avuto, sempre a mio modesto
parere, poco rispetto verso il Consiglio, verso quest'aula,
soprattutto ultimamente...anche chi giustamente ha sostenuto che a
volte le decisioni non sono mai delle decisioni singole all'interno
dell'esecutivo, ma sono decisione dell'intero Esecutivo, lei
ultimamente è stato un po' delegittimato anche dalla sua stessa
maggioranza! Lei è venuto in commissione e ci ha annunciato un
disegno di legge che avrebbe presentato in Giunta e che avremmo
valutato e non è successo. Lei ci ha annunciato comunque che ci
sarebbe stato un provvedimento condiviso da parte
dell'Esecutivo.
Vengo su un aspetto che, quando parlo di poco rispetto per il
Consiglio, ho già evidenziato in una precedente iniziativa...il
Presidente ha ricordato il discorso relativo al trasporto su gomma,
a me pare veramente poco rispettoso che lei con tre delibere di
Giunta vada a prorogare per cinque anni, passando dal 2022 al 2027,
il trasporto su gomma e modificando di fatto un piano di bacino.
Potevamo arrivare alle stesse conclusioni, ma veniva in aula, ci
spiegava e magari ci convinceva della bontà di questa scelta,
perché lei in quelle delibere di fatto si è impegnato per delle
milionate di euro da qui al 2027 di nessuna riduzione di servizi in
termini di chilometri effettuati a tariffe unitarie, quando siamo
di fronte ad una crisi che viviamo quotidianamente sul fatto se
saremo o meno in grado di garantire ancora questi servizi con
queste spese. Ha deciso l'innalzamento della media degli autobus
dai poco più di 6 anni circa a 15 anni, per cui ha preso delle
decisioni che sono autoreferenziali. Se poi sono condivise dalla
Giunta, caro Assessore, vuol dire che le condividerete tra tutti,
ma allora ha ragione il collega Marquis, secondo il quale qui c'è
necessità di un cambiamento di metodo. Il cambiamento di metodo
penso sia alla base di questa richiesta. Poi lei, com'è successo
l'altra volta per il collega Perron...probabilmente siete i primi
che siete caduti nel mirino, ma è il metodo che viene messo in
discussione. Se c'è tutta questa condivisione politica, dividetevi
anche questi demeriti...divideteveli tutti, ci mancherebbe!
Non so chi voterà o meno questa risoluzione, ma non è così
importante, era molto più importante che ci fosse un segnale
diverso, un segnale che non si può più continuare ad essere forti
con i deboli e deboli con i forti e soprattutto poco rispettosi di
quest'aula, questo è quanto è successo. Stessa cosa è successa per
il Casinò, quando siamo dovuti andare a battere i pugni in
commissione per avere dei dati che io adesso capisco perché non
volevate dare. Tranquilli, adesso ci sono anche le giustificazioni
perché non volevate darli. Probabilmente succederà la stessa cosa
sui trasporti e quant'altro, per cui - e qua termino - nulla di
personale ma ha ragione chi è intervenuto, ha avuto un minimo di
coraggio perché qua è necessario cambiare i metodi.
Presidente -
Per dichiarazione di voto, ha chiesto la
parola il collega La Torre, ne ha facoltà.
La Torre (UV) -
Credo di aver spiegato con chiarezza qual
è la mia posizione, sottolineo che quindi il mio voto politico me
lo riservo per quello che sarà quel dibattito che faremo
sicuramente anche in maggioranza, come auspicava Bertschy, e oggi,
avendo espresso un'opinione, in tal senso io mi asterrò.
Presidente -
Non ci sono altri interventi, mettiamo in
votazione la risoluzione. Dichiaro aperta la votazione. La
votazione è chiusa.
Presenti: 32
Votanti           
: 31
Favorevoli: 7
Contrari: 24
Astenuti: 1 (La Torre)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK