Consiglio Regionale della Valle d'Aosta - Oggetto del Consiglio n. 3154 del 24 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3154 del 24 gennaio 2018 - Resoconto
OGGETTO N. 3154/XIV - Interpellanza: "Realizzazione di nuovi
modelli organizzativi sanitari sul territorio regionale".
Farcoz (
Président) -
Point n° 17 de l'ordre du
jour. Pour l'illustration, la parole au collègue Fosson.
Fosson (AC-SA-PNV) -
Questa interpellanza, questa
iniziativa, condivisa con il Consigliere Norbiato, vuole porre in
evidenza quanto scritto sul DEFR presentato e votato nel mese di
dicembre proprio sull'assistenza territoriale. Rileggo quanto è
scritto: "riorganizzare i servizi territoriali, sanitari e sociali
innovando modelli organizzativi e processi, favorendo la diffusione
su larga scala dell'utilizzo di nuove tecnologie, al fine di
garantire una distribuzione più capillare dei servizi e contrastare
lo spopolamento delle valli laterali". Nelle premesse noi
sottolineiamo come questa istanza, questa necessità di
riorganizzare i servizi sul territorio sia condivisa e quanto è
stata al centro della nostra attività da sempre, perché pensiamo
che il medico di famiglia presente sul territorio sia una figura
straordinaria, soprattutto quelli che operano lontano da Aosta, che
ha ancora la visione dell'uomo malato in tutta la sua interezza e
non a spicchi, però questa figura eccezionale, straordinaria che
opera sul territorio deve avere la possibilità di nuovi modelli
organizzativi, perché ormai l'unicità del rapporto con il malato in
una medicina che si occupa, che ha tecnologie, che è condivisione e
sintesi c'è sempre sembrato un modello da superare. Ora, leggendo
quanto è scritto, le chiediamo, Signor Assessore, di specificare
che cosa intende per modelli organizzativi, in questo DEFR non è
scritto, su che cosa sta lavorando. Le chiediamo anche che cosa
intende per "nuove tecnologie", perché è molto interessante, ma
soprattutto le chiediamo di dare concretezza a questo impegno,
magari fornendoci dei tempi e dei programmi precisi.
Président -
Pour la réponse, la parole à l'Assesseur
Bertschy.
Bertschy (UVP) -
Grazie collega Fosson. Gli obiettivi
indicati nel DEFR evidentemente hanno una visione che permette di
programmare una gestione delle politiche sanitarie collegate a
quelle sociali sul territorio, anche perché alcuni effetti, alcune
ricadute delle scelte che facciamo hanno sempre questa doppia
valenza e l'obiettivo del DEFR si concretizza nel tempo con la
definizione di processi e modelli da mettere in campo, la
rivisitazione di percorsi e di nuove scelte che sono affidate,
attraverso il DEFR, anche evidentemente a tutte quelle scelte che
abbiamo fatto rispetto agli obiettivi di mandato che la nuova
Direzione strategica sta perseguendo per realizzare queste
politiche. L'attenzione che viene data alle vallate laterali, in
generale al territorio va anche a sottolineare i dati che poi nel
corso del prossimo mese presenteremo rispetto al
welfare
. Il
dato sull'invecchiamento della popolazione è un dato sempre più
presente, che ci obbliga a ragionare su una riorganizzazione del
welfare in generale e soprattutto ci impone di valutare scelte che,
per il futuro, sappiano dimostrare la presenza di servizi sul
territorio. Intendiamo quindi proseguire nell'azione di
implementazione della rete dei servizi sanitari attraverso quello
che diceva lei: il coordinamento dei medici di assistenza, dei
medici di base e con il potenziamento, che è iniziato, dei percorsi
di studio anche dei nostri giovani, della valorizzazione di queste
borse di studio con promozione di azioni che permettano di
mantenere in futuro giovani specializzati in Valle d'Aosta a
sostituire nel tempo quel 60 percento di medici di medicina
generale che nei prossimi anni andranno in pensione.
L'implementazione dell'assistenza specialistica nei poliambulatori
è iniziata e sarà sempre più concreta, man mano che anche i
procedimenti concorsuali per la realizzazione dell'implementazione
dei servizi delle nuove professionalità e delle sostituzioni,
quelle che sono in questo periodo fuoruscite dall'Azienda,
troveranno la loro collocazione. Implementazione dei servizi delle
cure a domicilio: è in corso in questo senso un potenziamento dei
servizi di assistenza infermieristica, di assistenza agli anziani
portatori di malattie croniche; è in corso una valutazione per un
potenziamento delle cure palliative oncologiche, della consegna a
domicilio dei prelievi e di dispositivi medici, dell'assistenza al
puerperio, atti che sono stati presentati in questo periodo con la
possibilità di avvicinare ai centri di servizio sanitario i nostri
percorsi e i nostri servizi di salute. Evidentemente poi la volontà
è quella di stringere patti e alleanze sempre più forti con coloro
che erogano servizi sul territorio a partire dalle farmacie,
cercando collaborazioni sempre più strette con i Comuni,
valorizzando le associazioni di volontariato.
L'azione va nella direzione di garantire un'assistenza sanitaria
di prossimità distribuita sul territorio, al fine di spostare il
cittadino il meno possibile e di dare la possibilità al cittadino
di trovare presidi sempre più attenti a questa forma di
organizzazione del servizio.
Per quanto riguarda la tecnologia, la telemedicina, ma anche gli
strumenti che sono stati dati in dotazione ai medici di medicina
generale devono permetterci di conoscere, da un lato, lo stato di
salute della nostra popolazione, di lavorare con progetti di
prevenzione che sono attivati, altri che stiamo attivando, di
collaborare insieme alle istituzioni per far sì che, da un lato, si
inverta la tendenza, si cerchi di costruire sul territorio questa
casa di cura e per evitare che tutto poi si riversi, per quanto
riguarda poi le acuzie, sul nostro presidio ospedaliero. In questo
senso bisogna trovare un equilibrio giusto tra i servizi erogati,
l'innovazione e la spesa per garantire a tutti un servizio equo e
facilitato.
L'Azienda intende consolidare l'ospedalizzazione domiciliare,
pazienti a domicilio con sorveglianza centralizzata. È iniziata con
il progetto
Partout
di telemedicina per garantire al
paziente prestazioni che normalmente vengono erogate in ospedale:
il monitoraggio dei parametri vitali quali la frequenza cardiaca e
le cose che sappiamo. È un progetto che prevede l'assistenza
domiciliare segnatamente nelle aree disagiate tramite il
collegamento tra la struttura complessa di Geriatria e le strutture
di Pneumologia e si rivolge ai malati dimessi dall'ospedale e a
malati anziani cronici, che, in alternanza alla permanenza in un
reparto ospedaliero in condizioni spesso di grave disagio, possono
ritornare in famiglia e usufruire di un piano di assistenza
completo.
Per quanto riguarda l'assistenza primaria, in questi giorni
abbiamo modificato alcuni orari dei MAP. È una scelta che stiamo
cercando di incentivare, di potenziare, perché, oltre i medici di
medicina generale, si possa dare ai cittadini una presenza sempre
più presente e una presenza sempre più efficace anche rispetto
all'orario di servizio coperto. I dati di quest'ultimo periodo ci
fanno anche dire che si sta cominciando ad evitare alcuni accessi
dal territorio verso il Pronto soccorso, quindi su questo si
intende sviluppare un'azione forte, mirata a sostegno del lavoro
che stanno facendo i medici presenti in questi servizi. Si sta
cercando di valorizzare ancora la medicina di gruppo, sono stati
firmati accordi con i pediatri affinché questo possa avvenire,
oltre che per i medici di medicina generale, anche per la pediatria
e si stanno organizzando processi perché le professioni sanitarie,
soprattutto quelle infermieristiche che hanno specializzazioni
particolari, possano essere impiegate sul territorio per la
formazione che hanno acquisito nel tempo. Ci sono azioni puntuali
che si stanno realizzando a partire dal 2017, che verranno
realizzate nel 2018, altre che avranno un arco temporale di almeno
il periodo di raggiungimento degli obiettivi da parte dei servizi.
Gli obiettivi sono stati assegnati quest'anno all'Azienda e sono in
corso riunioni mensili tra tutti i soggetti portatori di interesse
per valutare l'efficacia di queste risposte sul territorio,
soprattutto per sottolineare le criticità riscontrate e per dare
concretezza alle azioni. Nel triennio 2017-2020 l'Azienda
svilupperà questi modelli assistenziali, attuerà progetti
innovativi in aree territoriali circoscritte (alcuni di questi sono
stati presentati negli scorsi giorni), intende sviluppare progetti
di collaborazione attraverso anche convenzioni con tutti i soggetti
che abbiamo prima evidenziato. Bisogna migliorare i sistemi
informativi ed è un processo iniziato e che porteremo avanti in
questa fase di legislatura avendo dato nuove risorse per potenziare
il fascicolo sanitario, evitare la migrazione di persone dal
territorio per l'ospedale per ritirare i referti. È stato da poco
presentato il "percorso gravidanza", che va nell'ottica di
avvicinare le attenzioni verso le mamme e soprattutto, anche qui,
di evitare una migrazione da un poliambulatorio all'altro per
l'esecuzione di servizi che fino ad ora sono stati sottolineati
come una criticità. Ci sono poi una serie di forme di
coordinamento, soprattutto nel nuovo atto aziendale, che prevedono
un'attenzione particolare tra ospedale e territorio, perché una
dimissione clinica dell'ospedale va valutata anche in termini
sociali e organizzativi. Una dimissione clinica non sempre è
sufficiente per rimandare a casa un anziano o una persona che
magari non ha ancora a casa la rete di servizi necessaria per
essere supportata.
Il tempo non mi permette di concludere la risposta,
evidentemente sono a disposizione per presentare tutte le azioni in
commissione che sono presenti e anche per inviare, se è il caso,
una relazione alla commissione competente.
Président -
Pour la réplique, la parole au collègue
Fosson.
Fosson (AC-SA-PNV) -
Grazie Assessore. In modo pacato mi
permetta solo di dire che l'assistenza territoriale è così
importante che non penso sia solo un compito da demandare alla
Direzione dell'Azienda. Qui si tratta proprio di indicazioni
politiche. D'altronde lei parlando l'altro giorno, rispondendo al
collega Chatrian, ha dato un'indicazione politica ben precisa sui
medici di emergenza da mettere a Morgex.
Quando io chiedo: quali modelli organizzativi innovativi, non le
chiedevo quali prolungamenti o miglioramenti di azioni lei ha posto
in atto, ma quali modelli organizzativi nuovi, perché c'è scritto
così. Io non invento nulla, però andando a vedere il Patto della
salute che lei cita, quindi conosce sia lei che i suoi dirigenti in
modo preciso, il Patto della salute al punto n. 5 portò una
proposta di cambiamento dei modelli organizzativi molto importante.
Sull'aggregazione dei medici di famiglia introdusse, sempre
all'articolo 5, le AFT (Aggregazioni Funzionali Territoriali) e le
UCCP (Unità Complesse di Cure Primarie) con un organico e un
responsabile. Il Patto della salute quindi introduce e ha già
iniziato a realizzare in tutta Italia questi nuovi modelli
organizzativi. Secondo me, non dobbiamo andare molto lontano da
quanto previsto dal Patto della salute. Le dico subito che i medici
di famiglia, soprattutto i vecchi (quelli di Aosta) non sono molto
contenti di cambiare il tipo di aggregazione, ma questo è il
percorso previsto a livello di Ministero, quindi non c'è proprio da
inventare nulla, ma andare a studiare e vedere bene quello che c'è
scritto all'articolo 5. Su questa organizzazione territoriale
sicuramente una rivoluzione era già cominciata. I medici di
famiglia nei poliambulatori sembra forse una cosa scontata adesso,
ma ci fu un anno di gestione della cosa proprio per portare da una
dimensione individuale del medico di famiglia ad una dimensione di
gruppo e, dai numeri che lei ci ha fornito, anche recentemente e
questo ha funzionato: 6500 passaggi nei poliambulatori. Sarà quindi
da modificare qualche cosa, perché che a Morgex sia aperto fino
alle otto di sera e non si inizi prima per questioni
amministrative... sicuramente gli orari vanno modificati. Io dico
che l'innovazione territoriale è pensare a queste nuove
aggregazioni che il Ministero ha già ipotizzato nel 2014. La
rivoluzione c'era stata anche quando i medici di famiglia hanno
ricominciato ad andare a lavorare in RSA sia ad Antey che qui ad
Aosta, con dei grandi risultati e quando il medico di famiglia è
stato inserito nell'organizzazione delle strutture socio-sanitarie.
L'informatizzazione è una cosa che ha raggiunto i medici di
famiglia e i pediatri in Valle d'Aosta molto prima che in tutte le
altre regioni e questo è anche importante. Così il fascicolo
sanitario che è stato iniziato e che adesso forse ha bisogno di un
nuovo slancio, mi permetta, perché siamo al 52 percento mi dicono e
forse va fatto quest'ultimo percorso.
Quando poi si parla di nuove tecnologie, lei ha citato la
telemedicina molto correttamente, ma mi permetto di dire che su
questo ci sono fortune e sfortune, mi sembra che su questo lei
abbia un po' di fortuna, nel senso che la telemedicina non ha mai
avuto un supporto giuridico che ci permettesse di utilizzarlo in un
territorio di montagna, perché l'atto medico era sempre e solo
l'atto che il medico faceva al letto del malato. Ora, la legge
Gelli-Bianco dell'8 marzo 2017 introduce il concetto di
telemedicina. Io quindi penso che sia il momento per fare dei
grossi passi avanti. Sempre in tema di fortuna, le citavo l'altro
giorno la legge Gadda che permette di utilizzare le eccedenze
alimentari diminuendo e facendo uno sconto su chi conferisce i
rifiuti. La modifica del massimale... lei dice le borse di studio
ai giovani, io mi sono già permesso di dirlo, ma avendo modificato
il massimale a favore dei grandi medici portandolo a 1700, vuol
dire che i medici giovani che si inseriscono nell'ambito della
medicina di base sono poco invogliati, perché il loro massimale
avrà difficoltà a crescere quando i grandi medici sono saliti fino
a 1700. C'è un'aggregazione di medici qua vicino, in cui uno di
questi medici anziani va in pensione e non c'è nessuno dei giovani
che vuole subentrare.
Sul modello organizzativo dell'emergenza, mi permetta, io non ho
detto niente, ma lei rispondendo a Chatrian l'altro giorno che
vuole assolutamente i medici a Morgex e a Châtillon, ha promesso
dei medici lì. Io non so che tipo di medico, se anestesista o no,
perché lei sa che i dati, per esempio, dell'emergenza in Lombardia
ci dicono che sono ben diversi i dati laddove è presente
l'anestesista e dove non è presente l'anestesista. Mi dicono che
anche a Donnas stanno sostituendo l'anestesista con degli altri
medici soprattutto di giorno; l'avessimo fatto quando noi eravamo
lì, chiaramente chi era all'opposizione al fondo valle ci volava
addosso, perché si poteva cambiare tutto ma non togliere gli
anestesisti da Donnas, cosa che è giusta. Assessore, scusi, ma i
modelli organizzativi che si possono applicare sono ben precisi e
indicati dal Patto della salute. Io non vorrei che si parlasse di
innovazione, di nuovi modelli organizzativi e non si facesse
niente, quando, per esempio, sulla telemedicina abbiamo una
normativa che prima non avevamo e ci dà delle grandi
opportunità.
Dalle ore 11:58 assume la presidenza la Vicepresidente
Morelli
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK