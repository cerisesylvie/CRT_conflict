Consiglio Regionale della Valle d'Aosta - Oggetto del Consiglio n. 120 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 120 del 2 dicembre 2020 - Resoconto
OGGETTO N. 120/XVI - Interrogazione: "Notizie in merito
all'esposto presentato dall'ex titolare dell'attività di pesca
sportiva presso il lago artificiale della cava di Avouil a
Cervinia".
Marguerettaz (Presidente) -
Punto n. 7 all'ordine del
giorno. Ha chiesto la parola l'assessore Marzi, ne ha facoltà.
Marzi (AV-SA) -
Rispondo al quesito posto dai colleghi
Consiglieri del gruppo Lega Vallée d'Aoste elencando i fatti così
come sono stati acquisiti dagli uffici dell'Assessorato una volta
appreso dagli organi di stampa dell'esposto presentato presso la
Procura della Repubblica. Ad ottobre, infatti, si è svolto presso
gli uffici del Dipartimento Programmazione Risorse idriche e
Territorio un'apposita riunione alla quale hanno partecipato i
rappresentanti della società La Pineta S.r.l., dell'Ufficio tecnico
comunale di Valtournenche, dello Sportello unico degli Enti locali,
del Dipartimento Programmazione Risorse idriche e Territorio e
della struttura Gestione Demanio idrico al fine di chiarire la
situazione e di evitare il rilascio di un titolo concessorio per
un'attività che non possa essere materialmente effettuata.
L'attività di pesca sportiva citata nell'interrogazione era
originariamente di proprietà privata, che affittava i terreni a chi
poi materialmente esercitava le attività connesse alla pesca
sportiva.
A seguito dell'evento di piena del torrente Marmore sviluppatosi
nell'agosto 2017 nella zona ove è storicamente ubicata l'attività
di pesca sportiva, si è depositata un'ingente quantità di
materiale. Il Sindaco del Comune di Valtournenche quindi, a valle
dell'evento, è prontamente intervenuto con un'ordinanza per
sgomberare le aree e impedire lo svolgimento delle attività
commerciali ubicate nelle zone colpite dal dissesto, fra queste
anche l'attività di pesca sportiva. A seguito della suddetta
ordinanza, l'attività di pesca sportiva è stata interrotta.
Nell'area dissestata sono stati poi eseguiti i necessari lavori di
ripristino, disalveo dei torrenti Vofrède e Marmore e sistemazione
del materiale detritico che si è accumulato sui terreni
ripristinando lo stato preesistente. A seguito di tali interventi è
stato comunicato che l'Ufficio tecnico del Comune di Valtournenche
ha revocato il divieto di svolgere le attività economiche insediate
nell'area colpite dal dissesto con due distinte ordinanze sindacali
senza che sia stato imposto alcun vincolo nell'area. Nel frattempo
le aree private sono state acquisite dalla società La Pineta S.r.l.
con l'intenzione di riattivare l'attività di pesca sportiva. La
società quindi ha chiesto al Comune di Valtournenche e allo
Sportello unico degli Enti locali le autorizzazioni per riavviare
l'attività di pesca sportiva e alla Regione quindi il rilascio del
titolo concessorio definitivo in sostituzione della domanda
provvisoria precedentemente presentata ai sensi della legge n.
36/1994 per utilizzare le acque da destinare all'alimentazione del
laghetto di Avouil. La struttura Gestione Demanio idrico ha
attivato l'istruttoria per il rilascio della concessione di
derivazione e, a seguito della pubblicazione dell'istanza e della
relativa documentazione, nessuno ha formulato osservazioni e/o
opposizioni in merito al rilascio della concessione. La società La
Pineta S.r.l. ha quindi ottenuto sia i permessi comunali necessari
per effettuare gli interventi di manutenzione delle infrastrutture
esistenti, in particolar modo l'allacciamento alla fognatura
comunale e per la demolizione di alcuni manufatti realizzati
nell'area dalla precedente gestione, sia l'autorizzazione sanitaria
dall'USL per l'attività ittica da effettuarsi nel laghetto di
Avouil.
Per quanto riguarda l'attività commerciale legata alla pesca
sportiva, lo Sportello unico degli Enti locali ha evidenziato che
in alcune Regioni italiane tale attività è normata e per
esercitarla è necessaria l'acquisizione di un titolo specifico. In
Valle d'Aosta invece non è previsto titolo specifico abilitativo o
anche solo la presentazione di una denuncia di inizio attività.
Per quanto riguarda i vincoli legati ai dissesti che hanno
colpito l'area in questione, inoltre, non essendo prevista la
realizzazione di nuovi manufatti o interventi di modifica del
terreno, la società La Pineta S.r.l. non è tenuta a richiedere
specifica autorizzazione ai competenti uffici del Dipartimento
Programmazione e Risorse idriche e Territorio.
Tuttavia, al fine di disciplinare l'utilizzo in sicurezza da
parte degli utenti della pesca sportiva dell'area in questione, è
stato richiesto alla società La Pineta S.r.l. di predisporre un
apposito piano di sicurezza e di protezione. Al momento gli uffici
sono in attesa di ricevere lo studio al fine di procedere alla
predisposizione degli atti con i quali viene rilasciata la
concessione di derivazione di acqua in favore della società La
Pineta S.r.l., nonché di una formale comunicazione nulla-osta da
parte dello Sportello unico degli Enti locali per quanto di loro
competenza all'installazione nell'area in argomento dell'attività
in questione.
Presidente -
Ha chiesto la parola il collega Manfrin, ne
ha facoltà.
Manfrin (LEGA VDA) -
Ringrazio l'Assessore per la
risposta, ci riserviamo ovviamente di verificare le informazioni
che sono state fornite e per il momento ci dichiariamo soddisfatti
di quanto risposto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK