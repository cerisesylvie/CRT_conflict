Consiglio Regionale della Valle d'Aosta - Oggetto del Consiglio n. 1802 del 24 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Precedente
Successivo
Resoconto integrale del dibattito dell'aula
Oggetto del Consiglio n. 1802 del 24 gennaio 2001 - Resoconto
OGGETTO N. 1802/XI Iniziative per la ricostruzione e la messa
in sicurezza delle zone danneggiate dall’alluvione.
(Interpellanza)
Interpellanza Premesso che:
- l’alluvione di ottobre ha devastato numerosi
immobili;
- le opere di ricostruzione non possono prescindere da una
preliminare valutazione di fattibilità della messa in sicurezza dei
luoghi;
i sottoscritti Consiglieri regionali
Interpellano
l’Assessore ai Lavori Pubblici per sapere:
1) quanti siano i nuclei familiari ad oggi fuori dalla propria
abitazione in conseguenza degli eventi alluvionali;
2) quanti siano gli immobili distrutti, o comunque non
recuperabili, con distinzione tra prime case, residenze secondarie
e immobili sedi di attività produttive;
3) quali delle aree colpite dall’alluvione sono
state dichiarate inedificabili o per quali è prevedibile
l’inagibilità;
4) se è prevista, ed entro quando, l’attuazione
della procedura di delocalizzazione di cui alla legge 267/98.
F.to: Frassy - Tibaldi - Lattanzi
Président La parole au Conseiller Frassy.
Frassy (FI)
Con questa interpellanza cerchiamo di
acquisire ulteriori elementi sul dopo-alluvione; al di là delle
cose che abbiamo già avuto modo di dire in iniziative che sono
state presentate dal nostro gruppo nei giorni immediatamente
successivi all'alluvione, con questa interpellanza vorremmo capire
le tempistiche che porteranno a risolvere le situazioni che a
livello di privati sono ancora in fase di definizione.
Nella III Commissione l’Assessore aveva fatto
un'anticipazione di ciò che la Giunta avrebbe deliberato lunedì
scorso. Le delibere che la Giunta ha adottato in riferimento alle
problematiche create dall'alluvione riguardano interventi di tipo
pubblico, che devono essere effettuati da regione e comuni. Diversa
è la tempistica, diverse le esigenze che i privati dovranno quanto
prima affrontare nella certezza degli strumenti normativi. E
cercherò di spiegarmi meglio.
Sappiamo che oggi ci sono due problemi che riguardano i privati
colpiti dal "fenomeno alluvione": un problema di carattere
economico-finanziario, ed è il problema che riguarda
l’accesso alle risorse previste dalle diverse norme
e statali e regionali, che consentono di ottenere contributi per la
ricostruzione e a ristorno dei danni subiti. Ma una parte di queste
norme è per certi versi subordinata e condizionata ad una politica
di regolamentazione del territorio: il "decreto Soverato"
convertito in legge prevede in maniera chiara che coloro che hanno
avuto l’abitazione distrutta o non più
ripristinabile hanno diritto ad una determinata procedura di
finanziamento.
Ebbene, si tratta di fare chiarezza su cosa si debba intendere
per "abitazioni non più ripristinabili", anche perché la normativa
regionale e la delibera recentemente adottata dalla Giunta
riteniamo che non creino elementi di sufficiente chiarezza per far
sì che possano ottenere in tempi rapidi i finanziamenti anche
coloro i quali la casa non l’hanno distrutta, ma che
molto probabilmente non potranno più ripristinarla.
Perciò i punti 3 e 4 sono strettamente connessi
nell'interpellanza in quanto, domandando se sono state dichiarate
inedificabili delle aree, noi vogliamo capire se immobili
teoricamente e tecnicamente recuperabili saranno recuperati oppure
attraverso altre procedure saranno impediti interventi di
recupero.
È evidente che questo aspetto si lega in maniera molto stretta
alle procedure dei piani di bacino, in quanto la legge qui citata,
la legge dello Stato n. 267/1998, prevedeva che a seguito dei piani
di bacino venissero individuate delle aree ove i privati potevano
optare per la delocalizzazione del proprio immobile. E qui
chiaramente il caso è diverso perché dai contributi per il
risarcimento passiamo a quei provvedimenti di prevenzione che ci
fanno dire che è opportuno delocalizzare immobili che non sono
stati coinvolti direttamente dagli eventi alluvionali, che per un
insieme di casi fortunosi ne sono rimasti indenni, ma non è detto
che lo possano rimanere la prossima volta.
Allora vorremmo capire con quali tempistiche
l’Assessore, e dunque la Giunta, ritiene di arrivare
alla definizione di queste situazioni, anche perché senza definire
cosa si intenda per "immobile non ripristinabile" difficilmente
quei privati potranno accedere ai fondi dello Stato.
Al di là di questi due punti, che sono gli ultimi due, ma non
per questo i meno importanti, ci sono altri due punti
all’inizio dell'interpellanza, con i quali chiediamo
dei dati, che immaginiamo siano nella disponibilità
dell’Assessore, e sono i dati relativi ai nuclei
familiari che ad oggi sono al di fuori della propria abitazione, e
in riferimento agli immobili distrutti o comunque non recuperabili
vorremmo sapere fra case, residenze secondarie e attività
produttive qual è il dato in possesso
dell’Assessore.
Président La parole à l’Assesseur au territoire,
à l’environnement et aux ouvrages publics,
Vallet.
Vallet (UV)
La situazione aggiornata al 18 gennaio scorso,
per quanto riguarda il numero totale degli evacuati, è la seguente
(e poi darò al Consigliere Frassy un riepilogo con le cifre
indicate): sono 254 persone evacuate, corrispondenti a 116 nuclei
familiari, prevalentemente nei Comuni di Pollein (26), Donnas (29),
Nus (27), Fénis (12), Cogne (7) e Charvensod (7).
Per quanto riguarda invece gli immobili distrutti o comunque non
recuperabili con distinzione fra prime case, residenze secondarie e
immobili sedi di attività produttive, anche qui la situazione
aggiornata al 18 gennaio 2001 è la seguente: 22 prime case
distrutte o non recuperabili, 19 residenze secondarie, 5 immobili
sedi di attività produttive distrutti e non recuperabili.
Per quanto riguarda le questioni poste ai punti 3 e 4
dell’interpellanza, sostanzialmente riferibili al
problema della delocalizzazione, la risposta sarà articolata e
anche abbastanza complessa. Ricalca peraltro i ragionamenti che già
abbiamo fatto in III Commissione la settimana scorsa.
L’individuazione delle aree inedificabili è una
competenza che la legge regionale n. 11/1998 attribuisce ai Comuni.
Sui ritardi da parte di alcuni di essi abbiamo già avuto modo di
dire rispondendo ad altre iniziative sull’argomento,
quindi credo di non doverci ritornare.
In relazione alla disciplina urbanistica da applicare la Giunta
regionale ha inteso, con la sua deliberazione n. 4268 dell'11
dicembre scorso, approvare "le istruzioni", così le abbiamo
definite, concernenti il comportamento che i Comuni sono tenuti ad
adottare dal punto di vista urbanistico in relazione ai recenti
eventi alluvionali del mese di ottobre, trasmettendo a tutti i
Comuni l’apposita cartografia predisposta per
l'individuazione e la perimetrazione delle aree che risultano
essere state colpite dai recenti fenomeni calamitosi.
Nel merito del provvedimento abbiamo già avuto modo di dire
ampiamente in commissione, quindi non ritornerò sul contenuto. Mi
limiterò a dire che con questo provvedimento e nelle aree
individuate sulla cartografia 1:5000 di cui ho detto prima,
riferite alle aree interessate dall’evento
dell’ottobre 2000, e nelle aree identificate dal
piano per l’assetto idrogeologico, cosiddetto "PAI",
individuate per la presenza di rischio idrogeologico, sono di fatto
vietate e la nuova costruzione e la ricostruzione.
Nelle aree dissestate non è consentito alcun intervento edilizio
eccedente la manutenzione ordinaria, la manutenzione straordinaria,
che devono comunque riguardare manufatti che sono integri
strutturalmente.
Tale provvedimento ha carattere di provvisorietà ed è quindi da
intendersi come misura di salvaguardia in attesa che i Comuni
procedano alla perimetrazione delle aree a rischio, così come
previsto dalla legge n. 11/1998.
Tale perimetrazione assumerà quindi una valenza prescrittiva
definitiva, modificando ove è il caso anche le destinazioni
urbanistiche preesistenti in contrasto con le condizioni di rischio
rilevate.
Questa procedura risulta più restrittiva, anche se analoga a
quanto stabilito dalla legge n. 365, la "legge Soverato", che così
come la precedente, la n. 267/1998, cosiddetta "legge Sarno",
introduce misure temporanee di salvaguardia in attesa che siano
approvati i piani di assetto idrogeologico, ai sensi della legge n.
183/1989.
Per quanto riguarda invece la questione della delocalizzazione
così come introdotta dalla legge n. 267/1998, bisogna dire che
questo tema è stato affrontato non solo dalla n. 267/1998 ma anche
dalla legge n. 228/1997, legge che ha convertito il decreto legge
n. 130/1997, recante "Disposizioni urgenti per prevenire e
fronteggiare gli incendi boschivi sul territorio nazionale, nonché
interventi in materia di protezione civile, ambiente e
agricoltura", conseguente agli eventi alluvionali del novembre
1994.
L’articolo 4 quinquies della legge n. 228/1997
stabilisce che i titolari di imprese industriali, artigianali,
commerciali, di servizi, turistico-alberghiere, di insediamenti
ricompresi nelle fasce fluviali soggette a vincolo derivante dalle
delibere adottate dall’Autorità di bacino, e quindi
per quanto ci riguarda i Comuni che vanno dalla confluenza della
Grand Eyvia fino al confine della regione, quindi da Aymavilles a
Pont-Saint-Martin, possono entro due anni
dall’entrata in vigore della legge accedere a
crediti agevolati, destinati alle attività produttive danneggiate
dagli eventi alluvionali che hanno colpito l’Italia
settentrionale nel novembre 1994, allo scopo di rilocalizzare in
condizioni di sicurezza la propria attività, al di fuori delle
citate fasce fluviali, nell’ambito del medesimo
Comune o di altri comuni distanti non più di 30 km. I finanziamenti
previsti sono concessi fino al 95 percento della spesa prevista se
non superiori a 2 miliardi, il 75 percento per spese fino a 7,5
miliardi e fino al 50 percento per spese superiori a 10 miliardi.
Sono finanziamenti a tasso agevolato.
Il termine per le richieste era fissato al 19 luglio 1997,
prorogato poi al 31 dicembre 2000.
Nel provvedimento di conversione del "decreto Soverato", su
sollecitazione della Regione Piemonte, sono stati prorogati i
termini di presentazione al 31 dicembre 2001 e sono stati rivisti
anche i termini delle coperture finanziarie. I benefici sono estesi
anche per le civili abitazioni, ma solo per la Regione Piemonte e
in relazione agli edifici danneggiati dall’alluvione
del 1994.
Quindi la norma, nel suo insieme, si riferisce alle attività
produttive danneggiate dall’evento del 1994.
L’Assessorato regionale all'industria aveva a suo
tempo, e questo in relazione alla n. 267, avviato un censimento
delle industrie a rischio in Valle d’Aosta,
rilevando l’interesse alla delocalizzazione di un
ventina di imprese, che avevano però poi tutte rinunciato per la
scarsa remunerabilità delle agevolazioni previste.
Ad oggi il finanziamento della legge, stando a quanto previsto
dalla legge n. 365/2000, è basato sulle economie derivanti dagli
investimenti previsti dalle leggi del 1995 per
l’alluvione del novembre 1994.
Tali economie complessivamente dovrebbero ammontare a circa 2000
miliardi, che non sono però destinabili interamente alla
rilocalizzazione.
La legge n. 267 prevede un piano di rilocalizzazioni da
approvarsi da parte delle regioni entro il 7 febbraio 2000,
supportato da misure di incentivazione la cui copertura finanziaria
sarebbe garantita dai fondi introitati dai proventi derivanti
dall'utilizzazione del demanio idrico.
La legge finanziaria dell’anno scorso ha abolito
tale vincolo di destinazione; di fatto, ho già avuto modo di dirlo
in questo Consiglio, questo provvedimento non ha copertura
finanziaria.
A livello di Autorità di bacino il tema della delocalizzazione
non è stato affrontato nel piano stralcio redatto per
l’attuazione di quanto previsto dal "decreto Sarno",
dalla n. 267/1998, poiché esso è stato considerato uno strumento di
intervento urgente e straordinario. Coerentemente con gli obiettivi
e le finalità del PAI, la rilocalizzazione è contemplata invece
nelle norme di attuazione del PAI stesso e dovrà essere considerata
nell’ambito della revisione dei piani regolatori
comunali per il loro adeguamento al piano territoriale paesistico,
coerentemente agli indirizzi del piano per l’assetto
idrogeologico stesso.
Ho già avuto modo di dire in III Commissione che è nostra
intenzione procedere ad una rilevazione puntuale delle procedure
esistenti e delle problematiche correlate alla delocalizzazione
evidenziabili nella nostra regione, per mettere a punto, ove si
rendesse necessario, un disegno di legge regionale che disciplini
la materia. È evidente però che ogni discorso di delocalizzazione
non può prescindere dalla perimetrazione delle aree a rischio, per
individuare con un adeguato livello di sicurezza le aree più sicure
dove effettuare la delocalizzazione.
Allo stato attuale restano edificabili le aree che non sono
ricomprese fra quelle indicate nella delibera di Giunta n. 4268
dell'11 dicembre.
I tempi per addivenire alla eventuale definizione di questo
provvedimento e quindi per addivenire alle eventuali
delocalizzazioni, a mio modo di vedere, non saranno sicuramente
brevi.
Président
La parole au Conseiller Frassy.
Frassy (FI)
Noi ringraziamo l’Assessore per
l’ampia illustrazione del contesto normativo in cui
si devono muovere le valutazioni politiche e amministrative,
purtroppo però la conclusione dell’Assessore era un
po' temuta e aspettata. Temuta e aspettata perché sicuramente è una
conclusione che urta contro quelle che sono le aspettative di quei
privati, vuoi per le proprie abitazioni, vuoi per le proprie
attività produttive, aspettative di evitare ogni primavera
piuttosto che ogni autunno di avere l’angoscia di
come verrà la piena del fiume o del torrente che passa vicino ai
loro insediamenti.
Penso che su questo aspetto andrà fatto uno sforzo che, prima
ancora che finanziario, dovrà essere di volontà politica a normare
in maniera rigida le procedure di perimetrazione, perché sia la
legge dello Stato, la n. 267/1998, sia la legge regionale n.
11/1998, prevedevano tempi ben predefiniti su quelle procedure che
gli enti locali dovevano attuare.
Oggi possiamo dire che non è accaduto quasi nulla. I dati che
l’Assessore non ha ritenuto di riepilogare in aula,
ma che ha riepilogato in commissione, sono significativi sulla
situazione al 15 ottobre della cartografia comunale degli ambiti
inedificabili. Se andiamo a vedere la situazione dei comuni che
hanno adempiuto agli obblighi della legge regionale del 6 aprile
1998, obbligo che dava tempo un anno, il che vuol dire che entro
l’inizio dell’estate 1999 i comuni
avrebbero dovuto delimitare gli ambiti inedificabili, noi vediamo
che gran parte dei comuni che sono stati maggiormente colpiti:
Donnas, Pollein, Nus, non avevano provveduto assolutamente alla
prescrizione della normativa regionale.
Il problema allora è capire se queste norme sono fatte per
un'utilità pubblica superiore, o se sono fatte semplicemente per
complicare la vita dei Comuni.
Alla luce di quello che è accaduto all’ottobre
dello scorso anno, riteniamo che l’Amministrazione
regionale debba adottare una diversa strategia. Se i comuni non si
adeguano e non adempiono a queste prescrizioni, che sono
prescrizioni non di mera burocrazia, bensì a tutela della pubblica
incolumità, a tutela delle comunità amministrate, riteniamo che si
debba ricorrere al meccanismo, e per una volta sposiamo la tesi
cara al Presidente Viérin, che sorride e intuisce, del "commissario
ad acta".
In questo caso ci va, Presidente, il commissario ad acta, perché
qui stiamo parlando di situazioni che giocano sulla pelle dei
cittadini.
Su questa raccomandazione chiudiamo questa replica, cioè
auspicando che non si debba verificare l’ennesimo
evento, che non ci si debba trovare a commentare
l’ennesimo inadempimento da parte delle
amministrazioni comunali, vuoi perché non hanno le risorse, vuoi
perché non hanno i mezzi, a questo punto
l’Amministrazione regionale deve sopperire con mezzi
propri agli eventuali comuni inadempienti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK