Consiglio Regionale della Valle d'Aosta - Oggetto del Consiglio n. 917 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 917 del 18 settembre 2019 - Resoconto
OGGETTO N. 917/XV - Interpellanza: "Emanazione di linee guida
agli enti che si occupano della pulizia dei sentieri per la
prevenzione dell'abbandono di rifiuti in plastica".
Distort (Presidente) -
Punto n. 27 all'ordine del giorno.
La parola alla collega Minelli per l'esposizione.
Minelli (RC-AC)
- Questa interpellanza che avevo scritto
a luglio, quindi all'inizio dell'estate, che poi non è stata
discussa per le ragioni che sappiamo, intende porre una questione
legata a comportamenti ed abitudini che hanno delle ripercussioni
sull'ambiente, sia pure ripercussioni non così eclatanti come altre
che sono più gravi ed evidenti. Spesso in primavera le squadre di
vari enti che fanno la pulizia dei sentieri della nostra regione
hanno purtroppo la cattiva abitudine di abbandonare sul posto i
fili di plastica esauriti dei decespugliatori e a volte, proprio là
dove ci sono dei cantieri di manutenzione dei sentieri, si
ritrovano anche bottigliette in plastica di acqua. Ci sono state
inviate in questo inizio di estate delle fotografie da varie parti
della Valle che documentano questo fatto.
Come sappiamo, ogni oggetto di plastica è destinato a rimanere
sul posto per secoli e soprattutto questi oggetti non costituiscono
un bel biglietto da visita, in particolare per i turisti che
percorrono i sentieri della Valle d'Aosta. Sembra una cosa da poco,
ma in realtà io stessa in due passeggiate ne ho raccolti quattro,
in due diversi sentieri, in due diversi posti della Valle
d'Aosta.
Noi crediamo che il rispetto dell'ambiente e l'acquisizione di
una sensibilità ecologica passano anzitutto attraverso i piccoli
gesti quotidiani ed attraverso interventi per così dire anche
educativi, perché poi altrimenti facciamo sempre dei gran bei
discorsi, ma nel concreto non si adottano comportamenti corretti.
L'interpellanza vuole quindi sapere se è intenzione
dell'Assessorato diramare delle linee guida ai servizi regionali,
ai Comuni della Regione, agli altri enti che si occupano della
pulizia dei sentieri al fine di prevenire l'abbandono di questi
rifiuti; se si ritiene poi di operare anche al fine di dotare le
squadre che operano sul territorio di borracce in metallo per
l'approvvigionamento di acqua, che ci sembrerebbe un piccolo gesto
utile e concreto nell'ottica del
plastic-free
di cui tanto
parliamo; infine, se si condivide l'opportunità di sensibilizzare
la popolazione in questo senso attraverso una campagna di
informazione, attraverso gli organi di informazione.
Presidente -
Per la risposta da parte del Governo, la
parola all'Assessore Chatrian.
Chatrian (AV)
- Solo una battuta, se me lo permette
collega Lucianaz, non abbiamo mai abbassato la guardia sulla
questione lupo, sappia che ci mettiamo tutte le energie, ognuno per
il proprio ruolo, cercando di non sottovalutare non solo la
questione, ma mettendo in campo tutte le misure per quanto
riguarda...
Presidente -
Assessore, rimaniamo nel tema.
Chatrian (AV)
- ... ma dato che è una notizia di oggi, mi
sembrava corretto, anche a seguito dell'affermazione fatta dal
collega. Ma ci sta, è giusto che sia così.
Cerco di rispondere ai quesiti della collega Minelli. Riguardo a
quanto riferito nelle premesse dell'interpellanza circa l'abbandono
sul posto da parte delle squadre che fanno pulizia dei sentieri, di
fili esauriti di plastica dei decespugliatori e di bottigliette in
plastica, la struttura forestazione e sentieristica del
dipartimento da me interpellata riferisce che, pur non essendoci
indicazioni formalizzate agli operai in servizio riguardo al
rispetto dell'ambiente e il divieto di abbandono di qualsivoglia
rifiuto, da anni è consuetudine da parte di tutte le squadre
forestali addetti ai sentieri di recuperare tutti i rifiuti
abbandonati da turisti o fruitori della montagna. Oltre ai
potenziali rifiuti delle singole squadre, ci mettiamo anche del
nostro, facciamo quel passaggio in più e, se ci sono altri rifiuti
abbandonati da altre persone, facciamo noi anche per loro. Mi
sembra una buona consuetudine e una buona pratica. Alla struttura
non risulta che si siano verificati casi di abbandono di
bottigliette di plastica. Per quanto riguarda il filo dei
decespugliatori - passatemi questi passaggi forse un po' semplici -
è possibile che durante il loro uso ridotte porzioni di filo di
plastica vengano proiettate a distanza magari di 10-15-20-25 metri,
quindi sono difficilmente individuabili o recuperabili, comunque
cercheranno di fare attenzione anche con il decespugliatore.
Relativamente alla dotazione di borracce, si sottolinea che
praticamente quasi tutti gli operai ormai utilizzano già borracce
in metallo o in altro materiale non usa e getta, dimostrando quindi
una particolare attenzione per l'ambiente e per la propria salute.
Faccio presente che la manutenzione e la pulizia dei sentieri sono
attività svolte a cura non solo dell'Amministrazione regionale, ma
anche di altri enti o di ditte esterne, cooperative o privati, per
cui i comportamenti devono essere consoni per tutti e, dove ci
compete, cerchiamo di fare la differenza.
In merito alla sensibilizzazione attraverso linee guida si
ritiene che tale strumento non debba limitarsi allo specifico
settore sentieristico. Non so se condivide con la nostra proposta,
ma che riguardi molto più prioritariamente una cultura
ecosostenibile che dovrebbe essere acquisita da tutti i fruitori
del territorio naturale e delle sue infrastrutture.
Termino con questo che penso sia il passaggio forse più
importante. Lei ci ha stimolato, ma diversi tecnici avevano già
messo in campo, anche ufficialmente utilizzando proprio il sito
della Regione. Nel link www.lovevda.it è comunque pubblicato un
vademecum intitolato: "Consigli per l'escursionista", proprio
realizzato e prodotto dal direttore dei lavori delle nostre squadre
sentieristiche, dai suoi assistenti, in cui appaiono elencate le
buone regole, le buone pratiche, alcune regole per godere appieno
le escursioni in montagna, e qui vi sono proprio due passaggi che
secondo me non sono banali: "usa una borraccia o il thermos per
trasportare i tuoi liquidi", "non abbandonare nell'ambiente nessun
tipo di rifiuto, neppure nascondendolo sotto i sassi". Questo è già
pubblicato sul sito della Regione da diversi anni, è molto
semplice, molto diretto, ma mi sembra che vada proprio nella
direzione auspicata anche da lei. Io ho dato disposizione ai vari
dirigenti e collaboratori delle diverse squadre in modo da essere
ancora più attenti e apportare il buon esempio sulla nostra
sentieristica, sia essa l'Alta Via, sia la Bassa Via, tutti i
sentieri. Ringrazio tutte le squadre, anche a seguito di tutte le
gare e tutte le competizioni che si sono svolte la scorsa
settimana. Penso che questo sia anche merito delle nostre squadre
nella media e nell'alta montagna. Non hanno fatto solo della
pulizia, ma hanno reso praticabile, in maniera veramente anche
architettonica, il rapporto uomo-natura e, in questo caso, i nostri
stupendi sentieri. A monte c'è una progettazione, c'è una
pianificazione. Quando le cose sono belle, sono belle per tutti,
soprattutto se c'è qualcuno che le mantiene, come in questo caso le
nostre squadre.
Presidente -
La parola alla collega Minelli per la
replica.
Minelli (RC-AC)
- Grazie Assessore per la risposta. Come
lei spesso ama dire - e condivido - non siamo all'anno zero in
questo settore; però, come ha sottolineato, non c'è una
formalizzazione delle indicazioni a queste squadre, a questi
servizi che si occupano della pulizia dei sentieri. Condivido che
sia prioritario avere una cultura ecosostenibile e che occorra
operare in questo senso perché diventi patrimonio di tutti. Sono
però convinta che alcune decisioni, alcuni gesti aiutano anche
l'arrivo e il perseguimento di questa cultura.
Ritengo che una semplice comunicazione scritta che ricordi, che
formalizzi queste necessità e, nello specifico, cose che appaiono
minime come l'abbandono di queste parti o di questi fili di
plastica, potrebbe essere utile. Le fotografie - che se poi vuole
possiamo consegnare - non si riferivano a pezzi di plastica finiti
accidentalmente lontano dai sentieri. Sto parlando di sentieri e
non di uno solo.
L'altra questione positiva è che molti dipendenti utilizzino già
le borracce, significa che per fortuna si sta diffondendo una
sensibilità ecologica in questo senso. La mia richiesta era un po'
diversa, però: se non si intendeva anche qui dotare i dipendenti di
borracce in metallo, anche con un impegno finanziario da parte
della Regione.
In ultimo, su lovevda.it ci sono delle indicazioni che
riguardano tutti, ma in particolare gli escursionisti, cioè chi si
reca in montagna per svago. Ho un po' questa idea: alle volte chi
fa escursione in montagna grazie a Dio è un po' più avanti rispetto
a chi lì deve invece lavorarvi per varie necessità. Spesso
nell'accezione di tutti non c'è il tempo o non c'è forse una così
grande sensibilità per occuparsi anche di altre cose come la
pulizia. Spesso nelle nostre vallate, nei nostri alpeggi, forse
anche perché c'è poco tempo per chi fa un lavoro pesante come
quello degli allevatori, ci sono posti che non sono così curati. Io
credo che in questo abbiamo ancora molto da fare, per cui secondo
me vanno bene le indicazioni per gli escursionisti, ma una campagna
più generale di promozione, anche dei piccoli gesti di rispetto
all'ambiente, varrebbe la pena di farla per tutti.
Presidente -
Con la discussione di questo punto si chiude
la sessione mattutina. Il Consiglio si riaggiorna alle ore
15:30.
---
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK