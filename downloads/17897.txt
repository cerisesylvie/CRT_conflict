Consiglio Regionale della Valle d'Aosta - Oggetto del Consiglio n. 2386 del 9 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula
Oggetto del Consiglio n. 2386 del 9 gennaio 2002 - Resoconto
OGGETTO N. 2386/XI Gestione della casa per anziani di Donnas.
(Interrogazione)
Interrogazione Appreso che la casa per anziani di Donnas ha
cambiato gestione: non più le suore dell’Istituto
San Giuseppe di Aosta, ma la struttura "Solidarietas" che opera
attualmente in alcune realtà piemontesi e lombarde;
Appreso che il nuovo ente gestore ha chiesto
all’Assessorato regionale alla Sanità di potersi
convenzionare con la Regione, come già avviene per altre strutture
residenziali per anziani non autosufficienti, in modo da poter far
fronte alle spese necessarie per garantire un servizio adeguato
agli ospiti;
Atteso che a tutt’oggi non è ancora pervenuta una
risposta in tal senso;
i sottoscritti Consiglieri regionali
Interrogano
l’Assessore competente per sapere:
1) se ha esaminato la richiesta pervenuta dai nuovi gestori
della casa per anziani di Donnas e quali sarebbero i costi cui la
Regione dovrebbe far fronte se rispondesse in modo positivo;
2) in caso di risposta negativa, quali sarebbero i motivi di un
eventuale diniego e quali sarebbero le conseguenze per gli ospiti e
le loro famiglie.
F.to: Squarzino Secondina - Beneforti
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Sarò brevissimo, nel senso che non ho
potuto esaminare la richiesta pervenuta dai gestori, perché non
c’è nessuna richiesta formale da parte dei gestori,
e non c’è pertanto né risposta negativa né risposta
positiva, e in questo modo ho risposto all'interrogazione. Per
cortesia proseguo, ma per pura cortesia.
C’è stato un incontro informale con Monsignor
Scipioli, che è il nuovo direttore della struttura, e durante
questo incontro sono state esaminate le disposizioni del Piano
sociosanitario regionale, il quale, come sapete, a proposito delle
microcomunità per anziani dice che abbiamo posti sufficienti:
questo perché dal raffronto fatto con le regioni del nord-ovest,
emerge che le regioni del nord-ovest si segnalano per un maggior
numero di strutture e di posti letto.
La Valle d’Aosta ha 868 letti rispetto a una
popolazione ultrasessantacinquenne di 21394 anziani, per un
rapporto anziani-posti letto di 1x24,6 rispetto alla Liguria, altra
regione con popolazione anziana, che ne ha solo 1x61,9 e la
Lombardia, che ne ha 1x34,9, mentre il Piemonte ci supera di un
punto e mezzo. Ciò detto, nel Piano sanitario si diceva che lo
stesso censimento ha inoltre evidenziato che il rapporto posti
letto-anziani, che a livello nazionale è pari a 1 posto ogni 46
anziani, mostra le situazioni più favorevoli nel Piemonte, nel
Trentino Alto Adige con 1x22, Valle d’Aosta e
Friuli.
Il parametro della Valle d’Aosta, uno dei più
alti in Italia, unito alla constatazione che la situazione può
oggettivamente definirsi buona, induce, anche considerando lo
sforzo organizzativo per la realizzazione delle RSA, ad aumentare
il parametro stesso solo fino ad arrivare a 1x24, anziché 1x24,6,
aumentando il numero dei posti letto sulla base del numero degli
anziani.
Si è proceduto pertanto a ridefinire il numero dei posti letto
in microcomunità e case di riposo, applicando il rapporto fra il
numero di anziani e i posti letto, pari a 24, alla popolazione
anziana, che al 31 dicembre 1999 era di 22.249 - tenete conto che
solo un anno prima era di mille in meno: 21.390 circa -, ottenendo
un numero di posti letto pari a 936. La previsione di 936 posti
letto rappresenta un aumento della disponibilità complessiva in
quanto, se dai 924 posti letto presenti nel 1999 si detraessero i
185 posti letto definiti come fabbisogno globale di posti letto in
RSA, si otterrebbero 739 posti letto mentre, come già precisato, la
valutazione complessiva ammonterà a 936 posti letto a cui si
aggiungeranno i 185 posti letto delle RSA.
Per farla breve, nel Piano sanitario viene deciso di stoppare le
microcomunità e di andare avanti con i 185 posti letto delle RSA. A
questo proposito, ho fatto presente al Monsignore che riguardo alle
RSA la disponibilità nel triennio è di 12 nel distretto 1, 40 nel
distretto 2 - vedasi la struttura in progettazione ad Aosta -, 20
nel distretto 3 - vedasi la progettazione ultimata di Antey - e 22
nel distretto 4, nel quale distretto si prevedono più possibilità
operative. Abbiamo concluso l’incontro dicendoci
che, se possibilità ci sono, possibilità molto interessanti sono su
questo versante.
Tenendo conto che la "Domus Paci" non aveva mai chiesto nulla,
non solo, aveva - se così posso definire - gelosamente mantenuto la
sua totale indipendenza dal sistema pubblico per ragioni di scelte
strategiche da parte dell’Istituto di S. Giuseppe,
evidentemente si presenta una possibilità che deve essere valutata.
Siamo a questo livello di incontri, perché dobbiamo valutare
attentamente il numero dei potenziali soggetti presenti attualmente
nelle microcomunità - e non solo inseriti nelle microcomunità - che
sarebbero da inserire nelle RSA, quali Alzheimer, patologie di
demenza grave e patologie alcoldipendenti di un certo tipo, cioè
dobbiamo fare un aggiornamento del censimento fatto nel 1999 per la
predisposizione del Piano sociosanitario, dopo di che ci
incontreremo nuovamente. Voglio precisare inoltre che il caso
"Domus Paci" si inquadra in un momento storico delicato, che mette
in discussione il ruolo delle altre case di ricovero per anziani di
estrazione religiosa, che sono - oltre alla Provvidenza di
Châtillon, con la quale abbiamo una piccola convenzione legata ad
alcuni posti letto - la struttura di La Salle, di Aymavilles, di
Cogne: strutture per le quali vogliamo capire esattamente quali
sono le scelte che la Curia intende adottare in proposito, e siamo
in contatto con Monsignor Anfossi, perché la partita è molto
delicata anche per queste strutture.
Ciò significa che vogliamo avere il quadro complessivo della
situazione, fermo restando che quanto è scritto nel Piano sanitario
è legge e pertanto così rimarrà almeno per il triennio di validità
del piano.
Ci sono altre possibilità di intervento comunque, che esulano
dal convenzionamento tout court, e riguardano fondamentalmente
l’applicazione della legge regionale n. 22, che
prevede interventi alternativi all'istituzionalizzazione.
Nell’interpretazione che abbiamo dato già per
l'Institut Père Laurent l’alternativa
all'istituzionalizzazione è considerata anche quando il soggetto,
non avendo la possibilità di rimanere a casa, viene inserito in una
struttura pubblica o privata, e non ha i mezzi finanziari
sufficienti per pagarsi la retta riguardante la parte alberghiera e
non l’aspetto sanitario.
Questa è la situazione, che è in evoluzione, per cui non
c’è né risposta negativa né risposta positiva; anzi,
direi che concordemente si sta continuando a capire esattamente il
fenomeno per evitare di fare degli interventi parziali, giorno dopo
giorno, che sicuramente andrebbero in senso contrario alla
programmazione che abbiamo predisposto e votato nel Piano
sociosanitario.
Président
La parole à la Conseillère Squarzino
Secondina.
Squarzino (PVA-cU)
Prendo atto della risposta
dell’Assessore e intanto lo ringrazio per non aver
risposto in modo solo formale, come da altre parti a volte si fa. I
dati che ha fornito li ho letti anch'io, sono quelli del Piano
sociosanitario, sono dati sui quali il nostro gruppo aveva più
volte riflettuto e continua ancora ad attirare
l’attenzione dell’Assessore, nel
senso che sono dati che fanno rilevare come, al di là delle cifre,
non viene data una risposta reale a molte famiglie, a molte
situazioni in difficoltà, e l’Assessore lo sa
benissimo.
L’Assessore ha risposto con le cifre del Piano
sociosanitario, l’Assessore ha accennato al fatto
che c’è l’esigenza di trasformare una
serie di letti di microcomunità in RSA: l’Assessore
sa benissimo che un terzo delle persone attualmente ricoverate in
microcomunità sono dementi, quindi Alzheimer e patologie affini, e
sa anche che più del 50 percento, circa il 60 percento, sono non
autosufficienti, quindi sono anche questi utenti possibili di
RSA?
(interruzione dell’Assessore Vicquéry, fuori
microfono)
? non di RSA previsto dal piano regionale, che è un piano
sociosanitario secondo il quale solo i dementi vanno nelle RSA.
Ricordo che il Piano sociosanitario ha deciso - contro tutti gli
orientamenti nazionali - di ripristinare di nuovo piccoli nuclei
per persone dementi. Comunque chiudiamo con questo argomento, che
non volevo sollevare, ma le risposte dell’Assessore
mi hanno sollecitato ad intervenire. Prendo atto che
c’è la volontà da parte
dell’Assessorato di prendere in esame questa offerta
di 60 posti disponibili in questa?
(nuova interruzione dell’Assessore Vicquéry,
fuori microfono)
? allora: prendo atto dalla volontà
dell’Assessore di esaminare la possibilità di
eventuali posti liberi. Aggiungo - preciso: questo lo aggiungo io,
non lo ha detto l’Assessore - che sarebbe vergognoso
se l’Assessorato non utilizzasse una risorsa che
c’è in Valle, una risorsa di circa 60 posti letto,
non dando, in questo modo, una risposta alle esigenze reali che dal
territorio e dalle famiglie emergono.
L’Assessore ha detto che ogni anno
c’è un aumento di centinaia e anche di migliaia di
persone anziane, quindi credo che nel 2003, i dati del bisogno che
derivano dal raffronto tra la percentuale di anziani e il numero
dei posti letto andranno sicuramente rivisti. Ritengo ancora, e lo
ripeto, che sarebbe un insulto alle strutture esistenti sul
territorio, che hanno finora lavorato, non prendere in esame questi
posti letto e non accettare che siano utilizzati in modo
appropriato da persone bisognose, le cui famiglie continuamente
chiedono un aiuto per far fronte alle cure che le persone anziane
non autosufficienti richiedono continuamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK