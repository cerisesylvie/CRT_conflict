Consiglio Regionale della Valle d'Aosta - Oggetto del Consiglio n. 2357 del 18 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2357 del 18 aprile 2012 - Resoconto
OGGETTO N. 2357/XIII - Interrogazione: "Adozione di misure di
prevenzione per limitare i furti nelle abitazioni".
Interrogazione
Richiamate le interpellanze oggetto del Consiglio n. 1754 del
20 aprile 2011 e oggetto n. 2082 del 23 novembre 2011 relative al
fenomeno dei furti negli appartamenti;
Riconosciute le iniziative del governo regionale volte ad
incrementare l'installazione di nuovi impianti di
videosorveglianza, quale deterrente ai furti, ed il costante
impegno delle Forze dell'ordine;
Preso atto tuttavia della nuova ondata di furti nelle
abitazioni che, stando alle fonti di stampa, sarebbero stati 25 in
tre settimane ed avrebbero riguardato appartamenti ad Aosta e nei
centri limitrofi;
i sottoscritti Consiglieri regionali
Interrogano
la Giunta regionale per conoscere:
1) i dati riguardanti il fenomeno dei furti in appartamento
in Valle d'Aosta nel 2011 e la loro comparazione con quelli del
2010;
2) se sono state incrementate le misure di prevenzione atte a
garantire una maggiore sicurezza dei cittadini in relazione alle
nuove ondate di furti negli appartamenti di Aosta e nei centri
limitrofi.
F.to: Carmela Fontana - Rigo - Donzel
Presidente
- La parola al Presidente della Regione,
Rollandin.
Rollandin (UV)
- Grazie Presidente. Gli argomenti
sollevati dalla collega Fontana purtroppo sono "ripetitivi", fra
virgolette, nel senso che il problema dei furti nelle abitazioni è
uno dei temi più difficili da gestire, nel senso che ci sono
obiettive difficoltà di controllo del territorio, in quanto
riguardano abitazioni ed anche negozi, come abbiamo visto
ultimamente. Comunque risponderò alle singole domande.
"I dati riguardanti il fenomeno dei furti in appartamento in
Valle d'Aosta nel 2011 e la loro comparazione con quelli del
2010"
: i dati disponibili attestano una sostanziale stabilità
del numero dei furti in abitazione nel 2011 rispetto al 2010.
Infatti nel 2011, secondo i dati forniti dalle Forze dell'ordine,
sono stati registrati 360 furti in abitazione rispetto ai 322 del
2010.
"Se sono state incrementate le misure di prevenzione atte a
garantire una maggiore sicurezza dei cittadini in relazione alle
nuove ondate di furti negli appartamenti di Aosta e nei centri
limitrofi"
: vi è da dire, in primo luogo, che le Forze
dell'ordine hanno evidenziato come si sia cominciato a registrare
un calo degli episodi di furti in appartamento nei comuni che hanno
terminato l'istallazione di sistemi di videosorveglianza, a
conferma dell'utilità di questi sistemi anche sotto il profilo di
deterrenza. Ad oggi sono 52 i progetti di realizzazione dei sistemi
di videosorveglianza già finanziati e, di questi, 20 progetti
risultano ultimati.
La Giunta regionale, con delibera n. 562 del 16 marzo scorso, ha
approvato i criteri e le modalità per la concessione per il 2012
dei contributi agli enti locali per la realizzazione di impianti di
videosorveglianza, prevedendo la priorità per l'ammissibilità al
finanziamento (lo stanziamento a disposizione è di 400.000 euro)
per i Comuni o le Comunità montane che non abbiano già beneficiato
del contributo negli anni scorsi, al fine di aumentare
ulteriormente la copertura del territorio regionale con questi
sistemi. Naturalmente i sistemi di videosorveglianza non potranno
mai assicurare la copertura di tutto il territorio (abbiamo case
sparse e piccole frazioni), ma consentono alle Forze dell'ordine,
che mantengono un'elevata attenzione su questo tipo di reati, di
intensificare i dispositivi di prevenzione e di contrasto nei
comuni e nelle zone sprovviste di questi sistemi. Nella sostanza,
il tema della deterrenza e di quello che aiuta la videosorveglianza
per l'individuazione nel periodo in cui avvengono...noi sappiamo
che quelli più colpiti sono quelli in vicinanza delle uscite
autostradali, perché i ladri escono, fanno raid notturni e poi
fuggono, quindi è anche difficile individuarli. Con questi sistemi
di videosorveglianza è possibile individuare le auto che sono
passate e che possono avere favorito questo. Sta di fatto che i
sistemi sostanzialmente che sono stati indicati come necessari sono
anche gli antifurto nelle abitazioni, perché la gran parte delle
case è ancora sprovvista di sistemi antifurto. Non significa che
con l'antifurto sei automaticamente fuori dal pericolo di
intrusione, ma aiuta, perché è un deterrente. Bisogna dire che in
Valle, soprattutto nella gran parte dei comuni, questo sistema non
è attivato; anzi, come i colleghi sanno, una volta si lasciavano
addirittura le porte aperte, questo era un sistema adottato in
tutte le frazioni, quindi immaginiamo cosa poteva succedere! Oggi è
tutto cambiato e adeguarsi non è così facile, né immediato. Di più
è difficile fare.
Le Forze dell'ordine hanno un'attività intensa, le ringrazio
ufficialmente per quello che fanno, e anche le interforze,
coinvolgendo tutti, e in alcune azioni anche il Corpo forestale e
le altre forze locali dei Comuni. C'è un'intensificazione
dell'attività, ma oltre un certo limite non si può arrivare.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Come lei ha ben detto, questa interrogazione è ripetitiva, anche
perché, leggendo i giornali...solo nel mese di marzo ce ne sono
stati 25! Stamani, su
La Stampa,
si legge:
"Ladri
scatenati in centro città e i commercianti si sentono
abbandonati"
. All'USL hanno rotto la macchinetta per i ticket,
creando non poche difficoltà alla gente che va lì perché deve
andare in banca, pagare il ticket, tornare indietro. Mi sembra però
una cosa strana che un istituto come l'USL non si sia fornito di
videosorveglianza...so che c'erano dei progetti anni addietro, cioè
lì dove servono i soldi vanno spesi proprio per questa tranquillità
e per non creare tutti questi disagi ai cittadini. Questo è un
appello per fare al più presto questo intervento.
Voglio però dire che i cittadini sono terrorizzati...una volta,
non solo si lasciava la porta aperta, ma in casa almeno si stava
tranquilli e si dormiva tranquilli... adesso non è così! L'altro
ieri stavo camminando, in un bar c'erano stati dei furti, c'erano i
Carabinieri che chiedevano se qualcuno avesse visto
qualcosa...cioè, è una cosa incredibile in questo momento, sono
aumentati tantissimo!
Capisco e do merito a quello che è stato fatto sia dalle Forze
dell'ordine che dalla Presidenza, che ha messo tutte queste
risorse, ma forse qualcosa non funziona...magari cercare di vedere
se si possono fare delle pattuglie a piedi che diano più
tranquillità ai cittadini. So che non è facile e non voglio dire
che ho la soluzione in tasca, ma mi sembra che in un momento in cui
i cittadini sono veramente tartassati...non si può neanche stare in
casa propria perché si sa che quando entrano in casa si rischia
anche, e al telegiornale abbiamo visto quanti morti ci sono stati!
Ma che non si possa stare neppure in casa nostra, questo è
vergognoso!
Pertanto chiedo un maggiore impegno, pur riconoscendo che
l'impegno c'è...ma se non hanno paura delle telecamere, vediamo se
ci sono delle pene più severe, perché è vergognoso che succeda
tutto questo! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK