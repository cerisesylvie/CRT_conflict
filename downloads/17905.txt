Consiglio Regionale della Valle d'Aosta - Oggetto del Consiglio n. 2394 del 9 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Contributi, incentivi
Precedente
Successivo
Resoconto integrale del dibattito dell'aula
Oggetto del Consiglio n. 2394 del 9 gennaio 2002 - Resoconto
OGGETTO N. 2394/XI Erogazione di contributi regionali alla
Pro-loco di Nus. (Interpellanza)
Interpellanza Premesso:
- che la L.R. 6/2001 disciplina in maniera dettagliata le
procedure e le tempistiche finalizzate
all’erogazione di contributi regionali alle
Pro-loco;
- che la Giunta regionale con deliberazione n. 2425 del corrente
anno ha erogato alla Pro-loco di Nus l’intero
contributo richiesto, nonostante il parere negativo del direttore
dell’Ufficio Promozione e Sviluppo Attività
Turistiche, ove si evidenzia il decorso dei termini di legge;
- che la Giunta nel concedere il contributo attestava
l’avvenuta approvazione da parte della Pro-loco del
conto consuntivo dell’esercizio 2000;
- che l’attuale Presidente della Pro-loco ha
dichiarato in un’intervista di non aver approvato
alcun conto consuntivo dell’esercizio 2000;
i sottoscritti Consiglieri regionali
Interpellano
l’Assessore al Turismo per sapere:
1) sulla base di quali documenti la Giunta ha attestato
l’avvenuta approvazione del consuntivo 2000;
2) quali sono le motivazioni dell’omessa
approvazione di tale consuntivo;
3) se non ritenga tale situazione in violazione delle norme di
cui alla L.R. 6/2001.
F.to: Frassy - Tibaldi - Lattanzi
Presidente La parola al Consigliere Frassy.
Frassy (FI)
Assessore, noi con questa interpellanza
riprendiamo una "querelle" che è stata ampiamente trattata sugli
organi di informazione, relativamente alla Pro-Loco di Nus.
La riprendiamo per cercare di capire, fra le dichiarazioni fatte
dal Presidente in carica e le dichiarazioni riportate sui giornali
dall’Assessore Lavoyer, quali siano gli spazi che ci
consentono di dire che la legge n. 6/2001 sia stata rispettata e
non sia stata violata, anche perché noi condividiamo
l’affermazione dell’Assessore, il
quale dice che l’Assessorato può esprimere pareri
discrezionali, ma certamente non può violare norme preesistenti,
benché in quest’aula, proprio negli scorsi Consigli,
abbiamo avuto modo di constatare come in determinate situazioni
alcune norme di legge regionali abbiano avuto - se vogliamo usare
un eufemismo - un’applicazione quanto meno
disinvolta. Certo è che se questo metro di applicazione dovesse
diventare la regola, inizieremmo a domandarci quale sia la funzione
di noi consiglieri nella veste di legislatori, anche perché, come
dice l’Assessore e noi sottoscriviamo, le norme o si
cambiano o si applicano.
Nell’illustrare questa interpellanza rileviamo
come le dichiarazioni fatte a mezzo stampa dal Presidente della
Pro-Loco contrastino con le affermazioni riportate nella delibera
di Giunta del luglio scorso e con il testo della legge stessa.
Nella delibera di luglio, Assessore, la Giunta decideva di erogare
il contributo in base alla legge n. 6/2001 alla Pro-Loco di Nus
indipendentemente da un parere negativo.
Ma non è questo il fatto gravissimo - o grave che dir si voglia
- perché il parere negativo faceva riferimento ad un termine, il
termine di presentazione della documentazione, e la Giunta
argomentava che lo spirito di questa legge era quello di concedere
i contributi per sviluppare l’attività e non di
frenarla; sorvolava perciò su quello che poteva essere
semplicemente un formalismo, un termine. Questa è forse una
valutazione politica, sulla quale possiamo convenire anche noi.
L’aspetto sul quale invece non ci sentiamo
assolutamente di convenire, se dovesse essere confermato dalle
risposte che l’Assessore ci vorrà fornire, è se è
vero che, al di là di quella che può essere una violazione di tipo
formale dei termini previsti dalla legge regionale, ci sia stata
anche una violazione sostanziale. Di più, una violazione
sostanziale che va ad inficiare quei criteri di trasparenza che
comportano l’esigenza di rendere il conto dei
bilanci che hanno ottenuto contributi da parte di un ente pubblico,
nella fattispecie da parte dell’Amministrazione
regionale.
Perché diciamo questo? Diciamo questo perché la delibera di
Giunta, nel superare il rilievo negativo che era incentrato sul
decorso dei termini dice che
"è stato approvato sia il conto
consuntivo dell’esercizio 2000, che il bilancio
preventivo del 2001".
D’altronde non poteva dire diversamente questa
delibera, perché l’articolo 30 della legge n.
6/2001, al comma 1, subordina l’erogazione dei fondi
previsti da questa legge al rispetto del termine, ma anche alla
presentazione di un programma nonché del bilancio consuntivo. Mi
sembra evidente e doveroso che la legge scrivesse questo.
Il problema, Assessore, è che invece noi abbiamo appreso dalle
dichiarazioni fatte dal Presidente della Pro-Loco che il bilancio
non è mai stato approvato. Ci domandiamo allora, sulla base di
quali documenti la Giunta ha ritenuto di attestare
l’approvazione di un bilancio, che risulterebbe
essere non approvato, perché in un secondo articolo il Presidente,
per cercare di recuperare forse l’affermazione che
aveva fatto, parla di bilancio ratificato.
Questi sono dei termini ora, che né io né lei, Assessore,
possiamo inventare, perché sono dei termini che si fondano su una
concezione del diritto amministrativo - approvazione e ratifica - e
noi tutti sappiamo che la ratifica è l’approvazione
di un documento che è già stato approvato da un altro organo, che
si è sostituito, per motivi di urgenza, all’organo
che normalmente sarebbe preposto
all’approvazione.
Se è vero che il precedente direttivo era caduto proprio sul
conto consuntivo e che dunque non lo aveva approvato, diventa
difficile capire come possa il nuovo direttivo aver ratificato un
qualcosa, che nessuno ha mai approvato!
Di più, vorremmo capire a questo punto quali sono le motivazioni
dell'omessa approvazione di un conto consuntivo, che hanno portato
alla caduta di un intero direttivo, il quale - penso si possa dire
in maniera chiara - si è distinto, fra le tante Pro-Loco, per una
serie di iniziative che riuscivano a coinvolgere non soltanto gli
abitanti della zona, ma anche i turisti e non soltanto i turisti
della Valle del Saint-Barthélemy.
Assessore, pensiamo allora che su questo aspetto vada fatta
chiarezza, cercando di capire quali sono stati i passaggi
amministrativi e se gli stessi sono stati fatti nel rispetto della
legge regionale; vorremmo capire quali sono le motivazioni
sostanziali che hanno portato alla situazione di crisi della
Pro-Loco di Nus; vorremmo anche capire se, alla luce di questo
ragionamento, l’Assessore ritenga che la legge
regionale n. 6/2001 sia stata applicata o piuttosto violata.
Chiudo sottolineando che le valutazioni che qui dobbiamo fare,
avendo sia noi come consiglieri sia lei, Assessore, quale
componente dell’Esecutivo, un ruolo di controllo e
di certificazione, devono essere fatte al di sopra di quella che
può essere la passione politica; dobbiamo svolgere un'analisi
effettiva delle procedure ai fini della trasparenza e della reale
applicazione delle norme di legge.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
Cercherò di rispondere puntualmente ai
quesiti, tralasciando i contenuti di eventuali articoli o
dichiarazioni sui giornali, perché non voglio entrare in
"querelles" fra esponenti vecchi ed esponenti nuovi di Pro-Loco
comunali. Preciso subito che non conosco i motivi precisi per cui
un direttivo della Pro-Loco è stato sfiduciato e ne è nato un
altro; sono motivi che eventualmente bisogna richiedere o
all’ente locale o alla Pro-Loco stessa.
Inizio con il rispondere ai quesiti 1 e 2 e preciso subito che
la mia risposta non tiene conto del quesito 3, al quale risponderò
per ultimo, in modo più articolato. Si chiede
"sulla base di
quali documenti la Giunta ha attestato l’avvenuta
approvazione del consuntivo 2000"
.
Tralasciando il fatto che questa documentazione è arrivata dopo
la scadenza del 31 marzo, voglio precisare che normalmente la
Giunta non attesta nessuna approvazione di consuntivo; la Giunta
regionale, in base a quanto specifica anche la legge, in
particolare il comma 1 dell’articolo 30, deve,
previo esame degli uffici - perché gli uffici non hanno evidenziato
irregolarità da questo punto di vista, gli uffici semmai hanno
sottolineato il fatto che questa domanda formalmente è arrivata
dopo 31 marzo - dicevo, l’articolo 30, al comma 1,
dice che oltre ad una serie di documentazione, quindi altra
documentazione - e il Consigliere Frassy conosce bene il contenuto
di questo articolo - deve verificare che sia presentato anche il
bilancio consuntivo dell’attività svolta durante
l’esercizio precedente. Non parla di bilancio
approvato o non approvato.
Se il direttivo di quella Pro-Loco è decaduto, automaticamente
non poteva approvare più nessun bilancio consuntivo! Agli uffici e
all’Amministrazione regionale serve avere la
documentazione relativa al bilancio consuntivo e al bilancio
preventivo dell’attività della Pro-Loco, cosa che è
stata presentata nei termini che, in modo trasparente, sono stati
evidenziati sull’atto deliberativo, il quale mi pare
sia estremamente trasparente. L’atto annota la
posizione del dirigente e annota anche che questo bilancio è stato
presentato a fine giugno-primi di luglio, prima
dell’approvazione della delibera.
L’Amministrazione regionale non deve quindi
attestare se i bilanci sono stati approvati o meno, ma deve
attestare una documentazione relativa ad un bilancio consuntivo e
ad un bilancio preventivo; neanche la delibera parla di
approvazione, ma parla di presentazione di documentazione, come
peraltro?
(interruzione del Consigliere Frassy, fuori
microfono)
? infatti noi abbiamo questa documentazione che ci ha presentato
il Comune di Nus - gliela farò pervenire - e che sostituisce quella
della Pro-Loco, la quale, in quel momento, non aveva il direttivo.
Dal punto di vista formale abbiamo pertanto ricevuto la legittimità
sull’atto e sul provvedimento.
L’annotazione del dirigente era legata al fatto che
questa documentazione è arrivata dopo il termine che prevede la
legge.
Al punto 2 dell’interpellanza si chiede
"quali
sono le motivazioni dell’omessa approvazione di tale
consuntivo".
Come ripeto, non entro nel merito se un consuntivo è stato
approvato o non approvato; noi abbiamo la documentazione sul
consuntivo. Sulle motivazioni, l’ho sottolineato in
premessa, non conosciamo quali sono le "beghe" interpersonali, di
sostanza o meno, fra i vari esponenti vecchi e nuovi della Pro-Loco
di Nus, e non mi interessava neanche approfondire la cosa, anche
se, per la verità, sono stato sollecitato da più parti, ma non è il
ruolo dell’Assessore al turismo andare ad infilarsi
nelle beghe di paese!
Detto questo, cerco di dare una risposta su quella che è la
parte più pregnante dell'interpellanza, e cercherò di motivare la
decisione, in questo caso politica, così come cercherò, anche dal
punto di vista giuridico, di chiarire il perché, come Giunta,
abbiamo preso quella decisione. Voglio sottolineare che è il
provvedimento di una concessione di 14 milioni di contributo e che,
se non veniva concesso al Comune di Nus - era il Comune di Nus che
in quel caso faceva la richiesta per conto della Pro-Loco - sarebbe
stato ripartito fra le altre 55 Pro-Loco, quindi si trattava di
qualche centinaio di mila lire per ogni Pro-Loco. Voglio anche
precisare che la decisione è avvenuta anche sentita
l’Associazione delle Pro-Loco.
Questa non è un'argomentazione importante perché possono essere
100.000 lire, possono essere 100 milioni, diciamo che la sostanza è
al di sopra di quello che può essere il contenuto
dell’eventuale danno subito dalle altre Pro-Loco,
che peraltro sono state sentite su questa decisione.
Adesso cerco di motivare il perché la Giunta ha scelto questa
strada. La legge regionale n. 6/2001, all’articolo
30, prevede che la domanda sia corredata dal bilancio consuntivo
dell’anno precedente, dal bilancio preventivo
dell’anno a cui si riferisce il contributo e dal
programma delle manifestazioni da attuarsi. In particolare, nel
caso della Pro-Loco di Nus per il 2001 si è verificato che il
direttivo della Pro-Loco è stato sfiduciato
dall’assemblea all’inizio del mese di
marzo 2001. La Pro-Loco si è trovata pertanto senza organi
direttivi, non potendo così presentare l’istanza di
contributo nei termini previsti dalla legge.
La richiesta di contributo da parte della Pro-Loco è stata
presentata, anche se in ritardo, da parte del comune e
successivamente perfezionata dal nuovo direttivo, il quale ha
approvato il bilancio preventivo del 2001, il programma delle
manifestazioni e ha ratificato il conto consuntivo
dell’esercizio finanziario dell’anno
2000, così come redatto dal precedente direttivo. Non sono un
esperto giuridico, probabilmente il Consigliere Frassy da questo
punto di vista è senz’altro più preparato.
Il problema del termine "ratifica" è perché non poteva che
essere una presa d’atto, essendo un consuntivo di un
organismo decaduto che non esiste più, ed è stato un atto
necessario per inoltrare la documentazione richiesta per erogare il
contributo, anche se in ritardo. La Giunta regionale,
nell’approvare la ripartizione dei contributi da
destinarsi al finanziamento delle Pro-Loco per il 2001, ha ritenuto
opportuno inserire fra i beneficiari dei contributi anche la
Pro-Loco di Nus.
La decisione della Giunta regionale è stata motivata da una
serie di considerazioni, che mi sembrano molto ben esplicitate
sulla delibera; d’altro canto, la premessa della
delibera per l’80 percento si fonda sulla
motivazione di questa decisione, mentre andiamo a concedere la
ripartizione con dei conteggi molto complessi dei contributi a 56
Pro-Loco.
Le motivazioni sono che la Pro-Loco si è trovata senza dirigenza
dalla data delle dimissioni del vecchio consiglio direttivo, quindi
impossibilitata materialmente di presentare la documentazione entro
il 31 marzo, il che non poteva essere fatto sino all'elezione del
nuovo direttivo avvenuto il 6 maggio 2001, data in cui è stato
approvato sia il bilancio preventivo che ratificato il conto
consuntivo.
Va sottolineato che lo spirito della legge è quello di fornire
le necessarie risorse finanziarie ad enti appositamente istituiti
per organizzare iniziative promozionali a favore di tutta la
comunità locale, pertanto svolgente funzioni di pubblica
utilità.
Va anche sottolineato un altro aspetto molto importante, su cui
ha riflettuto con attenzione la Giunta, ed è un aspetto, anche se
di per sé è un finanziamento di poco conto, sul quale ci siamo
confrontati con gli organismi delle altre Pro-Loco, per capire che
tipo di comportamento dovevamo avere. Volevo sottolineare che
questa comunità, in particolare sul problema
dell’alluvione, è stata una delle comunità più
penalizzate. Abbiamo pensato anche che per una comunità come
questa, avente un direttivo della Pro-Loco decaduto e non avendo
ancora un nuovo direttivo, in particolare l’ente
pubblico, che avrebbe dovuto fare da motore per superare questo
tipo di problematica, probabilmente in quei mesi aveva altri
problemi ben più importanti da affrontare.
Ci siamo quindi anche posti il problema di capire se insieme a
dei grossi danni, che quella comunità in particolare aveva avuto
dal punto di vista dell’immagine e dal punto di
vista delle manifestazioni che avrebbe dovuto organizzare, doveva
avere anche il danno per una situazione contingente e non
preventivabile, di non avere neanche l’assegnazione
di questo contributo, che è poca cosa, ma che può essere utile per
la concretizzazione di alcune manifestazioni.
Questo per sottolineare che la scelta di questa linea, dal punto
di vista politico, è suffragata prevalentemente da tali aspetti. Ci
siamo posti a quel punto il problema relativo agli aspetti più di
tipo giuridico; voglio sottolineare che questa è una casistica
anomala, eccezionale, non dovuta ad incuria, perché cioè una
Pro-Loco non ha presentato la documentazione; questo è invece un
ritardo di presentazione di documentazione, perché eravamo in una
situazione, al di là della situazione complessiva di quella
comunità in quel periodo, che rendeva impossibile presentare la
documentazione entro il 31 marzo, perché la Pro-Loco in quel
momento non aveva un direttivo eletto.
Abbiamo fatto una verifica con l’Ufficio legale
ed è stato evidenziato il posizionamento dal punto di vista
giuridico di questa data, che non era in questo caso vincolante
agli effetti della possibilità di erogare tale contributo.
In conclusione, anche se considero legittima
l’interpellanza e quindi la richiesta di chiarimenti
del Consigliere Frassy su questa decisione, non posso far altro che
- con la stessa trasparenza con cui è stata costruita la delibera,
dove abbiamo evidenziato il percorso di tutti i provvedimenti,
abbiamo sottolineato anche la posizione iniziale del dirigente
relativo alla scadenza entro la quale dovevano essere presentate
queste domande - non posso che ribadire quanto abbiamo fatto e
sottolineare che politicamente, sia allora che oggi, riteniamo
corretto includere anche il Comune di Nus, insieme alle altre 54
Pro-Loco, nell'erogazione dei contributi.
Presidente
La parola al Consigliere Frassy.
Frassy (FI)
Assessore, siamo perplessi della sua risposta.
Non era nostra intenzione dare giudizi particolari sulle capacità
del nuovo direttivo di questa Pro-Loco, capacità che peraltro si
commentano da sé per i fatti: posticipata, senza che nessuno lo
sapesse se non il giorno stesso in cui non c’è
stata, la
"Veillà"
, rinviata la "Castagnata" - la stanno
aspettando ancora adesso -, cancellata la "Festa della polenta";
questi sono stati gli eventi più evidenti della nuova gestione! Ma
non era questo il senso, Assessore, anche se lei ha cercato di
argomentare che non si voleva penalizzare Nus.
Il problema è un altro: se ci sono delle leggi si rispettano e
si fanno rispettare; se non si possono rispettare, si cambiano!
Avete i numeri, avete ampia maggioranza, "bulgara" qualche volta,
"talebana" altre volte, e cambiatele le leggi! Quando scrivete in
delibera che è stato approvato, Assessore, approvato vuol dire una
cosa sola: che la maggioranza ha alzato le mani ed ha approvato il
documento. Altrimenti non si dice approvato! Non si scrive su un
atto pubblico che è approvata una cosa, che approvata non è stata,
perché mi sembra che questa sia la conclusione! Dopo tutto questo
"fumus" che l’Assessore ha creato nella sua
risposta, mi sembra di poter dire che questo documento, fino a
prova del contrario, non sia stato approvato.
Diventa curioso a questo punto capire come mai il dirigente si
sia fermato a fare un rilievo di tipo formale, omettendo di fare il
rilievo di tipo sostanziale. Non vorrei che gli estensori della
delibera abbiano dimenticato un pezzo di quello che è il parere;
potrebbe essere un disguido dei computer, che certe volte saltano
delle intere videate e il documento esce come esce!
L’articolo 30 della legge n. 6/2001 riprende
nuovamente il concetto di bilancio consuntivo, e io sfido chiunque
di voi, qui dentro, a dimostrarmi che esiste un bilancio consuntivo
non approvato. Un bilancio consuntivo non approvato non è un
bilancio consuntivo, sarà una bozza, sarà una proposta, sarà
un'ipotesi, ma non è un bilancio consuntivo!
Se le cose stanno così, e se siamo convinti che nessuno di noi
voglia o debba morire per la Pro-Loco di Nus, perché penso che la
"querelle" politica e i programmi politici nostri non inizino e non
finiscano a Nus, né per chi sta in Giunta, né per chi sta ai banchi
dell'opposizione in minoranza, penso che
nell’interesse di quello che è un ruolo di
certificazione, come dicevo, dobbiamo certificare il rispetto delle
procedure.
Quando noi scriviamo nell'interpellanza che la Giunta ha
attestato, non è un'attestazione di tipo notarile, è una verifica
di tipo amministrativo che sia stato rispettato
l’iter di legge, allora se non abbiamo dubbi per
ritenere che l’Assessore non abbia nessun motivo per
andare contro "legem" - anche perché si farebbe male e su questa
cosa penso che sia inutile farsi male -, noi anticipiamo e
chiediamo la collaborazione dell’Assessore per far
sì che in II Commissione, che pensiamo essere la sede istituzionale
preposta, ci sia un'audizione del funzionario che ha redatto il
parere, ci sia, se del caso, l’audizione del
Presidente in carica piuttosto che del Presidente uscente della
Pro-Loco di Nus, e si capisca quale percorso è stato seguito per
capire se questi contributi erano o meno da erogarsi.
Assessore, sul termine non ci muore nessuno, capiamo tutto; il
termine è un dettaglio di tipo formale, perché se le risorse
c’erano ed erano stanziate, siamo i primi a dire che
vanno assegnate, purché nel rispetto degli altri tipi di procedura
sostanziale.
Se dovessimo però accertare che il conto consuntivo nessuno lo
ha approvato - e in quel caso vorremmo capire il perché - penso che
si imporrebbe una riflessione sull'erogazione di questo contributo
e anche sul modo in cui l’attuale direttivo della
Pro-Loco di Nus comunica o meno all’Amministrazione
regionale le risultanze dei propri atti deliberativi.
Penso perciò che sia interesse di questa Amministrazione cercare
di capire - in una sede dove si possano fare gli approfondimenti
tecnici necessari - qual è stato il vero iter di questa vicenda. È
su questo auspicio che fermo qui la mia riflessione e la mia
replica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK