Consiglio Regionale della Valle d'Aosta - Oggetto del Consiglio n. 354 del 13 dicembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 354 del 13 dicembre 1993 - Resoconto
OGGETTO N. 354/X - Sottoscrizione di capitale azionario delle
Funivie di Champorcher S.p.A. Approvazione ed impegno della spesa
di lire 134.000.000.
Deliberazione - Il Consiglio
Vista la deliberazione della Giunta regionale n. 7747, in data
17 settembre 1993;
Visto il parere favorevole rilasciato dal Dirigente dell'Ufficio
regionale per il turismo, ai sensi del combinato disposto
dell'articolo 72 della legge regionale n. 3/1956 e successive
mo­dificazioni ed integrazioni, e dell'articolo 21 della legge
regiona­le n. 18/1980, e successive modificazioni;
Visto il parere della II Commissione consiliare permanente;
delibera
1) di approvare la sottoscrizione di capitale azionario delle
"Funivie di Champorcher S.p.A." per un ammontare di spesa pari a
lire 134.000.000 (centotrentaquattromilioni), al fine di attestare
la partecipazione azionaria della Regione al 35 per­cento del
capitale azionario;
2) di impegnare la spesa di lire 134.000.000
(centotrentaquattromilioni) sul capitolo 35400 del bilancio
pre­ventivo della Regione per l'anno 1993 ("Spese per la
sottoscri­zione di titoli azionari di funivie e seggiovie locali di
altre socie­tà"), che presenta la necessaria disponibilità;
3) di stabilire che l'Assessorato delle Finanze provveda alla
li­quidazione della spesa anzidetta secondo quanto previsto
dall'articolo 3 della legge regionale 3 agosto 1971, n. 10, su
con­forme richiesta dell'Assessorato del turismo, previa verifica e
in relazione all'avvenuto versamento da parte degli altri
azionisti;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 1 del
decreto legislativo 13 febbraio 1993, n. 40, come corretto dal
successivo decreto legislativo 10 novembre 1993, n. 479 e di darne
esecuzione.
Presidente -
Ha chiesto la parola il Consigliere
Linty.
Linty (LN) -
Poiché è la terza volta che nelle
ultime tre sedute il Consiglio è chiamato ad aumentare la
partecipazione della Regione nella società Funivie di Champorcher
S.p.A., a nome della Lega Nord ribadisco per la seconda volta che
questa legge dovrebbe essere rivista, perché, se la Regione deve
mantenere la propria parte­cipazione al 35 ogniqualvolta le società
aumentano il capitale sociale, corriamo il rischio di dissanguare
il bilancio regionale.
Ben vengano, in questo caso, gli aumenti di capitale, specie se
sono razionalmente concepiti; però, un'iniezione di liquidità come
quella in oggetto, da parte dell'ente pubblico, penalizza la
capacità manageriale ed imprenditoriale delle società, perché i
loro dirigenti sanno di poter fare sempre affidamento sul 35 per
cento della Regione.
Ricordiamo poi che stiamo conducendo una battaglia contro il
cosiddetto "assistenzialismo", e questa è una forma, sia pure
ri­dotta, di assistenzialismo al mondo economico valdostano.
Premesso questo, dico fin d'ora che il gruppo della Lega Nord
voterà contro la deliberazione.
Presidente -
Ha chiesto la parola l'Assessore del
turismo, sport e beni cultu­rali, Voyat.
Voyat (UV) -
Sarà anche vero che il Consigliere
Linty ha preso la parola per la seconda volta su questo argomento,
ma è altrettanto vero che la spiegazione è già stata data quando è
stato detto che, nell'as­semblea della società del 16 dicembre
1992, la Regione aveva accettato di sottoscrivere l'aumento di
capitale della società per sanare il deficit e mantenere la propria
percentuale azionaria.
Io non credo che sottoscrivere un aumento di capitale sia fare
"dell'assistenzialismo", perché non si tratta di un contributo, ma
dell'acquisto di quote societarie. É positivo che anche dei privati
investano dei soldi insieme alla Regione per realizzare nuovi
impianti.
La società ha fatto degli investimenti per rea­lizzare una nuova
funivia e dei nuovi skilift, così ha accumulato un deficit di circa
500 milioni, il 35 per cento dei quali è stato sottoscritto dalla
Regione e versato congiuntamente al paga­mento delle quote dei
privati.
Questa è la vera ragione per cui, a volte, le sottoscrizioni
hanno bisogno di due o tre deliberazioni. Se infatti la Regione
sotto­scrivesse immediatamente, ma non altrettanto facessero i
pri­vati, la quota della Regione non sarebbe più del 35 per cento,
ma del 45 o 50 per cento.
Invece noi sottoscriviamo l'aumento solo dopo che gli altri soci
hanno già versato la loro quota. Così garantiamo l'Amministrazione
regionale, che mantiene sempre il 35 per cento.
Torno a ripetere che quando si acquistano azioni non si fa
"dell'assistenzialismo". Sarei molto più preoccupato se la Re­gione
proponesse un contributo a fondo perso per risanare il bilancio
della società, ma finché sottoscrive quote di capitale, aumenta la
sua quota di proprietà nella società.
Si dà atto che alle ore 12,25 riassume la Presidenza il
Presiden­te Stévenin.
Presidente -
Ha chiesto la parola il Consigliere
Linty.
Linty (LN) -
Io non ho chiesto spiegazioni, perché
le avevo già avute la volta scorsa, però ho voluto ribadire che la
presenza dell'Ammini­strazione regionale nel mondo
dell'imprenditoria non è di alcun giovamento a quest'ultima.
Capisco perfettamente i meccanismi di aumento del capitale: se
la società decide di aumentare il capitale ed i soci privati
accet­tano; è ovvio che anche la Regione deve partecipare
all'aumento per mantenere la propria percentuale.
Noi, però, riteniamo che la presenza della partecipazione
pubblica - definiamola pure così se non la vogliamo chiamare
"assistenzialismo" - nel mondo economico valdostano sia dannosa per
quest'ultimo, ed ecco la ragione per cui votiamo contro la
deliberazione in oggetto.
Presidente -
Se nessuno chiede la parola, pongo in
votazione la deliberazio­ne in oggetto.
Presenti: 25
Votanti: 25
Favorevoli: 23
Contrari: 2
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK