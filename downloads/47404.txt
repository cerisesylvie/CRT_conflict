Consiglio Regionale della Valle d'Aosta - Oggetto del Consiglio n. 3676 del 5 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3676 del 5 giugno 2024 - Resoconto
OGGETTO N. 3676/XVI - Discussione generale congiunta sulle
relazioni della Sezione regionale di controllo della Corte dei
conti, sul D.L. n. 143 (Approvazione del rendiconto generale della
Regione autonoma Valle d'Aosta/Vallée d'Aoste e del rendiconto
consolidato dell'esercizio finanziario 2023) e sul D.L. n. 144
(Assestamento al bilancio di previsione della Regione autonoma
Valle d'Aosta/Vallée d'Aoste per l'anno 2024. Variazione al
bilancio di previsione della Regione per il triennio
2024/2026).
Bertin (Presidente) -
I successivi punti, come detto in
precedenza, dalle relazioni della Corte dei Conti, la Sezione di
controllo, ai disegni di legge 143 e 144 (punti 12 e 12.01) vengono
affrontati congiuntamente. Pertanto passerei alle relazioni. I
Consiglieri relatori sono per la maggioranza il Presidente della II
Commissione, per la minoranza il consigliere Aggravi. Passo la
parola al consigliere Malacrinò.
Malacrinò (FP-PD) -
Il disegno di legge 143 che andremo a
discutere si compone di cinque articoli e due allegati e reca
l'approvazione dei due documenti contabili che espongono i
risultati della gestione relativamente all'esercizio finanziario
2023. Si tratta dell'approvazione del rendiconto generale della
Regione Valle d'Aosta e del rendiconto consolidato della Giunta e
del Consiglio regionale, redatti in conformità con quanto previsto
in materia di armonizzazione dei sistemi contabili e degli schemi
di bilancio delle Regioni, degli Enti locali e dei loro organismi.
La normativa di riferimento infatti prevede che la Regione,
contestualmente al rendiconto della gestione, approvi anche il
rendiconto consolidato con i propri organismi strumentali. Il
rendiconto consolidato della Regione comprende pertanto anche i
risultati della gestione del Consiglio regionale. Il rendiconto
presenta un risultato di amministrazione pari a circa 526 milioni,
che al netto delle quote vincolate e accantonate per legge,
definisce un avanzo disponibile di circa 294 milioni, che saranno
utilizzati, come vedremo nel disegno di legge 144, per il
finanziamento di spese d'investimento.
Con l'articolo 1 si approva il rendiconto generale della Regione
e vengono riassunte le principali risultanze contabili riferite
alla gestione della competenza e dei residui, alla consistenza del
fondo pluriennale vincolato in parte spesa, alla gestione della
cassa, al risultato di amministrazione e ai risultati della
gestione economico-patrimoniale al 31 dicembre 2023.
L'articolo 2 approva il rendiconto consolidato della Regione con
il Consiglio regionale.
L'articolo 3 prevede la regolarizzazione contabile di chiusura
dell'esercizio 2023 relativa alla riduzione del fondo pluriennale
vincolato di spesa in relazione alla dichiarazione di
indisponibilità della corrispondente quota del fondo pluriennale
vincolato iscritto in entrata a seguito della cancellazione nel
corso dell'anno 2023 di impegni di spesa imputati a esercizi
successivi e finanziati da fondo pluriennale vincolato.
L'articolo 4 stabilisce le modalità relative alla necessaria
pubblicazione nel sito istituzionale.
L'articolo 5 infine reca la dichiarazione d'urgenza necessaria
in quanto consente di abbreviare i tempi per l'entrata in vigore
della legge, permettendo di conseguenza di poter procedere subito
all'utilizzo delle quote accantonate, delle quote vincolate e della
quota libera del risultato di amministrazione dell'esercizio
2023.
La II Commissione consiliare permanente, riunitasi in data 27
maggio 2024, ha preso in esame il disegno di legge 143 presentato
dalla Giunta regionale in data 3 maggio 2024 concernente:
"Approvazione del rendiconto generale della Regione Autonoma Valle
d'Aosta e del rendiconto consolidato dell'esercizio finanziario
2023" e ha espresso a maggioranza parere favorevole.
Proseguo con la lettura della relazione sul disegno di legge
144. Il disegno di legge che andremo a licenziare reca
l'assestamento del bilancio di previsione della Regione per l'anno
finanziario 2024 e la variazione al bilancio di previsione della
Regione per il triennio 2024-2026.
Il testo si compone di settantuno articoli, suddivisi in titoli
e in capi, contenenti disposizioni per l'applicazione dell'avanzo
disponibile e variazioni al bilancio di previsione 2024-2026.
Il Titolo I reca le disposizioni tipiche della manovra di
assestamento e si compone di cinque articoli.
L'articolo 1 aggiorna la consistenza dei residui attivi e
passivi, che erano stati iscritti in via presuntiva nel bilancio di
previsione. Le rettifiche tengono conto delle somme accertate e
liquidate entro il 31 dicembre 2023 e del riaccertamento ordinario
approvato dalla Giunta regionale con la deliberazione 297 del 25
marzo 2024.
L'articolo 2 aggiorna l'importo del presunto fondo iniziale di
cassa iscritto nel bilancio di previsione 2024-2026 al dato
risultante dal rendiconto generale dell'esercizio 2023.
L'articolo 3 illustra la composizione del risultato di
amministrazione dell'esercizio 2023 ed evidenzia un avanzo di
amministrazione per l'esercizio 2023 di 294.233.000 euro, che è
applicato con il presente disegno di legge.
L'articolo 4 dispone le variazioni al bilancio regionale
determinate dalla riforma delle imposte sul reddito disposte dal
decreto legislativo 30 dicembre 2023, n. 216, che, con riferimento
alla Valle d'Aosta, si traduce in una perdita di gettito prevista
di 11.100.000 euro, che verrà soltanto in parte ristorata con circa
5 milioni di euro in seguito a un accordo tra il Governo e le
Autonomie speciali.
L'articolo 5 prende atto del permanere degli equilibri generali
di bilancio sia in relazione alla gestione di competenza, sia in
relazione alla gestione di cassa, ai sensi di quanto disposto dalla
normativa di riferimento.
Il Titolo II contiene interventi finanziati con l'avanzo di
amministrazione 2023 e si compone di tredici capi e cinquantasei
articoli.
Il Capo I declina gli interventi d'investimento di finanza
locale ed è composto da dodici articoli.
L'articolo 7 dispone il finanziamento per 6 milioni di euro agli
Enti locali per proseguire nell'attuazione del programma di
verifiche di vulnerabilità sismica e nel sostegno agli
investimenti, finalizzati all'adeguamento normativo e messa in
sicurezza ed efficientamento energetico del patrimonio edilizio
scolastico di proprietà degli Enti locali.
L'articolo 8 autorizza la Regione a concedere un contributo
straordinario di 8 milioni di euro al Comune di Arnad per
l'esecuzione dei lavori di demolizione e ricostruzione della scuola
primaria Lucio Duc.
L'articolo 10 autorizza l'erogazione di contributi agli Enti
locali per euro 11.650.000 per la realizzazione di interventi volti
alla riduzione del rischio idrogeologico nei comuni di Ayas,
Emarèse e Perloz.
L'articolo 13 autorizza un contributo straordinario di 1,5
milioni al Comune di Fénis per la realizzazione di un percorso
ciclo-pedonale che consenta il collegamento mediante passerella
necessario per raggiungere la vicina stazione ferroviaria nel
comune di Nus.
L'articolo 16 autorizza una maggiore spesa di 6.300.000 euro per
contributi a tutti i Comuni valdostani, risorse che saranno
destinate a interventi di adeguamento, ristrutturazione e
realizzazione di opere minori di pubblica utilità.
L'articolo 17 autorizza un incremento di 1.490.000 euro per
l'anno 2024 del contributo al Comune di Aosta nell'ambito del piano
di interventi per lo sviluppo di "Aosta Capitale", necessario per
interventi di sistemazione di via Monte Emilius e di Regione
Saraillon.
Il Capo II riepiloga gli interventi di investimento in materia
di edilizia scolastica e istruzione ed è composto da cinque
articoli.
L'articolo 19 autorizza gli investimenti per 9 milioni di euro
necessari per la realizzazione e la gestione di uno
studentato/residenza universitaria presso il Palazzo Cogne.
L'articolo 20 autorizza un maggiore stanziamento per 2,5 milioni
di euro, necessari al fine d'integrare la copertura finanziaria
relativa alla realizzazione di un convitto annesso al polo
scolastico di Verrès.
Il Capo III autorizza gli interventi di investimento in materia
di conservazione dei beni culturali ed è composto da cinque
articoli.
Il Capo IV autorizza gli interventi d'investimento nel settore
del turismo e dello sport ed è composto da due articoli.
L'articolo 28 ripropone l'istituzione di un contributo per la
realizzazione di un immobile denominato "Maison de la montagne",
struttura da destinarsi a sede congiunta dell'Associazione
valdostana maestri di sci e dell'Unione valdostana guide di alta
montagna.
Il Capo V dispone degli interventi di investimento in materia di
impianti a fune e si compone di tre articoli.
L'articolo 30 autorizza l'incremento dei finanziamenti delle
leggi regionali del settore impianti a fune, risorse necessarie per
ammodernare impianti strategici per la messa a norma e per il
mantenimento in esercizio degli impianti.
Il Capo VI declina gli interventi d'investimento in materia di
difesa del suolo ed edilizia abitativa e si compone di tre
articoli.
L'articolo 33 autorizza una maggiore spesa per 5.620.000 euro
finalizzata a finanziare interventi diretti volti a mitigare i
rischi di natura idrogeologica e interventi di rilevazione della
radioattività a valere sulla legge regionale 5/2001.
L'articolo 34 autorizza una maggiore spesa per 4.872.000 euro a
valere sulle finalità della legge regionale 67/1992, finalizzata
alla protezione del territorio da frane, alluvioni e valanghe,
nonché alla regimazione delle aste torrentizie.
L'articolo 35 dispone un'integrazione di 10 milioni di euro per
l'anno 2024 per la concessione di mutui agevolati a favore della
prima abitazione e per il recupero di fabbricati situati nei centri
storici.
Il Capo VII dispone degli interventi di investimento in materia
di ambiente ed energia e si compone di otto articoli.
L'articolo 36 prevede il trasferimento di 800 mila euro al
Comune di Fontainemore per finanziare un intervento di recupero a
fini turistici di una struttura situata all'ingresso della riserva
del Mont Mars.
L'articolo 41 autorizza una maggiore spesa di un milione per i
contributi per i mezzi a basso impatto ambientale, previsti dalla
legge regionale 19/2019.
L'articolo 42 dispone, per l'anno 2024, un'integrazione di 8
milioni per la concessione di mutui per interventi di
efficientamento energetico nel settore dell'edilizia residenziale.
La misura si rende necessaria visto il maggior interesse che si
riscontra sul territorio in relazione al tema del risparmio
energetico.
Il Capo VIII dispone degli interventi di investimento in materia
di trasporti, viabilità, infrastrutture stradali e immobili di
proprietà regionale e si compone di tre articoli.
L'articolo 45 autorizza la maggiore spesa per 7.250.000 euro per
il finanziamento di interventi prioritari di messa in sicurezza
della rete viaria regionale e interventi su ponti e viadotti.
Il Capo IX dispone degli interventi di investimento nell'ambito
della protezione civile e si compone di tre articoli.
L'articolo 48 autorizza la spesa di 3.300.000 euro per
finanziare i lavori necessari per la sistemazione del fabbricato di
proprietà regionale sede della caserma regionale dei vigili del
fuoco.
L'articolo 49 autorizza le risorse necessarie a finanziare i
contributi agli investimenti per interventi relativi al superamento
dell'emergenza conseguente agli eventi calamitosi avvenuti nei
comuni di Aymavilles, Villeneuve, Bionaz e Oyace.
Il Capo X dispone degli interventi di investimento in ambito
sanitario e si compone di tre articoli.
L'articolo 52 autorizza una spesa di 15 milioni per la
progettazione e la realizzazione di un ospedale di comunità nel
comune di Verrès.
Il Capo XI dispone interventi di investimento in ambito
industriale e si compone di due articoli.
Il Capo XII dispone degli interventi di investimento in materia
di agricoltura e risorse naturali e si compone di due articoli.
Il Capo XIII dispone degli interventi nell'ambito dei servizi
istituzionali e generali e si compone di cinque articoli.
L'articolo 61 autorizza Finaosta S.p.A. al rimborso anticipato
in linea di capitale per un importo massimo di 45.739.000 euro.
Tale misura produrrà un risparmio di interessi passivi e libererà
nuove risorse a valere sulla spesa corrente per complessivi euro
6.705.000.
Il Titolo III reca disposizioni varie, autorizzazioni di spesa e
disposizioni finali e si compone di due capi e dieci articoli.
La II Commissione consiliare permanente, riunitasi in data 27
maggio 2024, ha preso in esame il disegno di legge 144, presentato
dalla Giunta regionale in data 3 maggio 2024, concernente:
"Assestamento al bilancio di previsione della Regione Autonoma
Valle d'Aosta per l'anno 2024. Variazione al bilancio di previsione
della Regione per il triennio 2024-2026" e ha espresso a
maggioranza parere favorevole.
Presidente -
Per la relazione di minoranza, ha chiesto la
parola il consigliere Aggravi, ne ha facoltà.
Aggravi (RV) -
Care colleghe, cari colleghi, la presente
relazione è redatta in conformità ai dettami previsti dal
Regolamento di funzionamento del Consiglio regionale, che prevede
la possibilità per la minoranza consiliare di poter nominare un
proprio relatore ai provvedimenti di legge. In tale veste scrivo e
in tale veste ringrazio i colleghi delle forze di minoranza per la
fiducia dimostratami.
Credo sia ulteriormente doveroso anche ringraziare gli uffici
che hanno lavorato all'elaborazione dei documenti in esame, i
colleghi di II Commissione e il relatore di maggioranza per il
lavoro svolto, nonché tutte le strutture dell'Amministrazione che
hanno fornito dati e informazioni ulteriori a integrazione di
quanto è emerso nel corso delle audizioni delle controparti del
Governo regionale, ai fini dell'esame dei disegni di legge 143 e
144 che danno forma al rendiconto generale e all'assestamento e
variazione di bilancio.
Così come già fatto nelle precedenti relazioni di minoranza su
disegni di legge regionale di rendiconto e assestamento, anche in
questo caso la finalità ultima del commento "critico" dei numeri
che compongono il risultato e la relativa allocazione delle risorse
finanziarie nei disegni di legge 143 e 144 sarà quella di dare
contezza dell'andamento delle risorse pubbliche in termini di
competenza, risultato di amministrazione, impegni e pagamenti.
Tuttavia, tale scelta non deve essere letta quale fosse un mero
commento "tecnico" di quanto rappresentato nei documenti in
oggetto, bensì ha una connotazione fortemente "politica" e
direttamente dipendente dall'avvenuta concretizzazione della spesa
"programmata". In tal senso il significativo ammontare dell'avanzo
libero di amministrazione, rispetto agli esercizi precedenti, non
si deve "liquidare" nel semplice assunto che "tanto tutto poi verrà
speso con importanti interventi finanziati dall'assestamento", come
taluni stanno dicendo - e lo dico senza volontà polemica -, bensì
piuttosto nel dover e voler comprendere per quali motivi un
significativo ammontare della spesa pubblica non si è concretizzato
secondo l'originaria programmazione. Questo, in estrema sintesi, è
il primo elemento che si vuole molto modestamente evidenziare con
questa relazione.
Considerando gli ultimi sei rendiconti "chiusi" alla data di
commento, si ritiene utile porre in evidenza alcuni elementi
funzionali alla comprensione dell'andamento complessivo delle
entrate regionali. Il totale di queste è in aumento rispetto allo
scorso anno, ma significativamente più basso di quelle registrate
al 31 dicembre 2021, esercizio che rappresenta il valore più alto
del periodo preso in considerazione. L'avvenuta riscossione delle
entrate è leggermente in aumento rispetto all'anno precedente, è +
3,31%, ma la percentuale delle risorse da riscuotere resta comunque
sostanzialmente in linea con l'esercizio 2022, seppur con valori
più alti rispetto ai quattro esercizi precedenti nel periodo
2018-2021.
L'ammontare totale delle spese sul 2023 è maggiore di quanto
registrato a chiusura del 2022 (+ 8,9%), ma l'incidenza di quelle
"pagate" e "da pagare" resta sostanzialmente invariata. Va detto
che, rispetto alla serie storica riportata - e rimando alle tabelle
che ho inserito in relazione per un maggior dettaglio -, le
annualità 2022-2023 evidenziano una diminuzione del rapporto spese
pagate sul totale rispetto agli anni precedenti, con relativo e
speculare aumento del rapporto spese da pagare e totale.
Se si considera invece la serie storica dal 2016 in avanti dei
risultati di amministrazione fatti registrare in chiusura di
rendiconto della Regione Autonoma, quello del 2023 risulta essere
il più alto di sempre, un aumento secco pari a 52 milioni e più
rispetto al 2022. Nel 2022 erano 242 milioni, nel 2023 erano 294,
come, tra l'altro, era stato detto dal relatore precedente. Una
magnitudo mai raggiunta sino ad oggi, nemmeno nel periodo
interessato dall'ordinaria amministrazione e dall'evento pandemico,
con tutte le ricadute che ormai ben conosciamo. A fronte di questo
risultato occorre necessariamente interrogarsi su cosa lo abbia
realmente determinato, vero è che l'Amministrazione regionale è di
fatto "ripartita" dopo il cambio alla Presidenza della Regione
avvenuto nel marzo 2023, fatto non banale considerato che
l'andamento registrato in rendiconto 2023 è per l'appunto quello
prodotto nel corso dell'esercizio oggetto di commento. Vero è
oltremodo che la reale "ripartenza" della macchina amministrativa è
avvenuta ben dopo quel 2 marzo 2023. In sintesi questo fatto può
giustificare un tale importo? È una domanda aperta.
L'andamento dell'avanzo libero e nel complesso del risultato di
amministrazione dovrebbero oggi portarci non tanto a guardare con
interesse (e favore) alle possibili allocazioni delle risorse
libere, cosa che per l'appunto costituisce il contenuto del disegno
di legge 143 di assestamento, bensì piuttosto al perché questo si
sia generato con tale magnitudo.
Si è già avuto modo di dire anche nelle scorse relazioni, così
come anche in altri momenti in quest'aula, che il bilancio di
previsione della Regione Autonoma sembra perdere sempre più
appeal
politico rispetto al momento di successiva
allocazione dell'avanzo libero. Questo dovrebbe altresì farci
ulteriormente comprendere le ragioni per cui l'iniziale
programmazione non ha avuto "successo" e non si è realmente
concretizzata nella spesa.
Provocatoriamente si potrebbe dire che un'Amministrazione
incapace di spendere ciò che ha programmato o, meglio, secondo come
ha programmato, secondo le previsioni di spesa per l'appunto,
dovrebbe evitare di chiedere ai propri contribuenti negli anni
successivi a quello di riferimento ulteriori sforzi e risorse da
spendere - è giustamente una provocazione -, perché dai numeri si
deduce chiaramente che nel meccanismo di programmazione qualcosa
non ha funzionato. Senza voler utilizzare il meccanismo della
provocazione - che per necessità va bene soltanto la prima volta -,
è oggi quanto mai necessario capire cosa non funzioni nella
programmazione della spesa se poi questa finisce per alimentare un
avanzo libero sempre maggiore rispetto agli anni precedenti. Si
badi bene che non è una questione di voti o pagelle - e con "voti"
sto parlando dei voti di scuola, non quelli che riguardano la
par condicio
- rispetto alla gestione delle deleghe
assessorili o alle strutture dirigenziali, è qualcosa di molto più
complesso che deve essere analizzato, capito e a cui si dovrà - mi
auguro - porre rimedio. Vero è, come qualcuno si ostina a dire
lapalissianamente, e l'ho già detto, che poi tanto tutto viene
speso in interventi molto importanti per la comunità, questo è
evidente, ma mi chiedo perché certi investimenti non si possano
inserire nell'ambito della prima programmazione, quella del
bilancio di previsione, senza poi dover necessariamente attendere
quella di contingenza, ovvero la destinazione dell'avanzo
libero.
L'ultimo dato che merita ancor più attenzione è l'andamento del
rapporto impegni-previsioni per missioni contabili, come riportato
nella pagina 51 della relazione della gestione 2023 che è allegata
al rendiconto. Nell'ambito dei risultati relativi all'esercizio
2023, troviamo che le missioni per cui il rapporto citato resta al
di sotto della soglia del 50% sono: Politiche giovanili, sport e
tempo libero (la missione 6); Sviluppo sostenibile e tutela del
territorio e dell'ambiente (la missione 9); Trasporti e diritto
alla mobilità (la missione 10); Sviluppo economico e competitività
(la missione 14); Politiche per il lavoro e la formazione (missione
15) e Relazioni internazionali (missione 19). Rimando anche qua
alla tabella di confronto sugli ultimi tre rendiconti.
Per quanto attiene alle missioni invece Assetto del territorio
ed edilizia abitativa (la missione 8) e di Energie e
diversificazione delle fonti energetiche (missione 17), queste
hanno registrato un miglioramento della
performance
rispetto
all'anno precedente.
Ripeto a beneficio del lettore o di chi sente: l'analisi di
questi valori non è funzionale a "dar pagelle", bensì è un dato
gestionale che in tal senso dovrebbe essere poi utilizzato. Va
anche detto, e ho voluto farlo nel corso dell'audizione con le
controparti politiche... chiedere anche nei casi che ho citato
quali fossero le valutazioni che le strutture e anche la
controparte politica avesse fatto su questi dati, perché da qua io
penso si possa partire per fare le giuste considerazioni e valutare
effettivamente che cosa non ha determinato appunto la
concretizzazione della previsione.
Occorre poi considerare un altro aspetto: le sei missioni che
registrano ancor oggi un rapporto "non performante" sono le stesse
che nel triennio considerato, quindi sto parlando del 2021-2023,
non superano la soglia del 50% del rapporto, un ulteriore dato che
le strutture relative e i responsabili di delega dovrebbero, almeno
ad avviso di chi scrive, analizzare ulteriormente per comprendere
le ragioni di tale andamento. Questo a favore di tutta
l'Amministrazione regionale, almeno così io penso.
Come si è già avuto modo di dire, i contenuti della presente
relazione sono stati volutamente tenuti nell'ambito di un perimetro
più tecnico e di analisi delle evidenze, tra cui quella più
lampante di questo rendiconto, lo ridico, è la magnitudo
dell'avanzo libero. La parte "più politica" relativa alla
destinazione delle risorse libere in assestamento sarà sicuramente
ben rappresentata anche da altri colleghi nel corso della
discussione generale. Per quello che mi riguarda, mi riservo, come
gruppo, anche di fare delle puntualizzazioni articolo per articolo
in fase di voto, lo dico già a beneficio dell'Aula.
In sintesi, si ripete quanto già detto nell'ambito delle
precedenti relazioni riguardanti rendiconti e assestamenti, oggi
ulteriormente confermato dai valori che si è cercato di commentare
sin qui (sicuramente in sintesi sia per necessità di momento che
per importanza di argomento). L'andamento crescente dell'avanzo
libero deve necessariamente portare a un cambio di prospettiva e
organizzazione delle logiche sottostanti alla definizione del
bilancio di previsione della Regione, e lo dico anche soprattutto
perché la stagione del bilancio di previsione è in arrivo. Se non
si affronterà questo tema, si finirà per perdere il vero senso
della "previsione" e quindi della "programmazione" della nostra
spesa pubblica.
Allocare in assestamento così tante risorse può financo portare
l'amministratore del momento alla tentazione di considerare
l'opportunità di rimandare più di un investimento dalla fase di
previsione a quella di allocazione dell'avanzo libero, con tutte le
conseguenze "politiche" e "amministrative" che ben conosciamo. Un
meccanismo che, esercizio dopo esercizio, fa totalmente perdere il
senso della prospettiva e dell'investimento a medio e lungo termine
che tanto manca a quest'Amministrazione. La domanda finale da porsi
è la seguente: vi è la volontà di capire e risolvere realmente
quello che sta diventando un vero e proprio problema di gestione
della nostra Regione, della nostra Amministrazione pubblica? E
anche qui concludo con una domanda aperta.
Presidente -
Ha chiesto la parola il Presidente della
Regione, ne ha facoltà.
Testolin (UV) -
Ho ascoltato con interesse e ringrazio i
due relatori dei due disegni di legge: quello del rendiconto e
l'assestamento, il collega di maggioranza per aver dato una lettura
e una panoramica degli investimenti, rendendo così chiare le
situazioni puntuali e il collega della minoranza per le
sollecitazioni che ha voluto porre in maniera anche molto corretta
direi e che raccogliamo sperando di poter dare una risposta
altrettanto puntuale, ma che dia il senso dei numeri. I numeri
sicuramente sono un indicatore che è oggettivo, dà delle
sensazioni. Quello che non riescono a trasmettere sono delle
situazioni che sono in continua evoluzione e che partono da un
presupposto: quello di fare una programmazione che tenga conto, da
un lato, di tutta una serie di spese obbligatorie, che, come i
colleghi sanno bene, devono essere allocate e principalmente sono
spese correnti relative in gran parte al discorso legato al
personale, a delle attività di
routine
che richiedono una
copertura a prescindere dal fatto che poi queste risorse vengano
utilizzate o meno. Di quest'importante consistenza che costituisce
l'avanzo di amministrazione, 525 milioni, una parte consistente
delle spese correnti allocate nella programmazione ordinaria,
quella del 2024 e nel triennio, evidentemente tengono conto delle
programmazioni anche di assunzione e quant'altro; una questione che
sembra banale e non vorrei ridurla a una semplificazione del
contesto complessivo dell'avanzo di amministrazione, ma che
sicuramente può incidere in due modi: uno perché la carenza che
nell'ultimo decennio indicativamente ci ha portato, dal punto di
vista del personale e della difficoltà assunzionale, crea due
aspetti: che, rispetto alle previsioni e al completamento
dell'organico regionale, negli ultimi anni si sono assommati tutta
una serie di risparmi, se vogliamo dirli così, rispetto a quelle
che erano le previsioni di assunzione, quindi, rispetto alle
risorse allocate all'interno del bilancio, un risparmio importante
che si trasforma in consistenti avanzi rispetto a quelle poste, e
dall'altra l'effetto che, mancando personale e avendo difficoltà
nel reperimento di personale, soprattutto in determinati contesti
che sono quelli più tecnici e quelli più necessari per portare
avanti tutta una serie di iniziative soprattutto di spesa dal punto
di vista degli investimenti, hanno portato a un rallentamento di
quella che è stata la capacità di allocare risorse per gli
investimenti stessi, che è stata appesantita da risorse esogene
rispetto all'ordinarietà e quindi alla presenza di PNRR, alla
presenza di progetti complessi, a una situazione di appesantimento,
se vogliamo, della macchina amministrativa. A questo si aggiungono,
io dico fortunatamente, delle previsioni che hanno valutato in un
contesto più limitato, quelle che potevano essere le crescite
rispetto alle entrate, accertamenti che sono arrivati soprattutto
nel mese di novembre e nel mese di dicembre, che hanno portato a
maggiori entrate rispetto alle previsioni iniziali, soprattutto per
l'aumento inflazionistico e quindi i riverberi che lo stesso ha
avuto sull'IVA, con un'importanza e una pesantezza molto alta.
Questo è un vantaggio che non so se durerà ancora per quest'anno e
per gli anni futuri perché evidentemente adesso c'è un assestamento
e probabilmente, per certe situazioni, l'aumento dei prezzi
potrebbe anche far diminuire quelle che possono essere le
situazioni che lo scorso anno hanno portato a un introito fiscale
più importante. E poi all'interno non dell'avanzo disponibile ma
per l'avanzo nel suo complesso c'è una parte di investimenti che
sono somme accantonate per legge e che vengono utilizzate strada
facendo in una programmazione che molto spesso è pluriennale.
Questo per cercare di dare una fotografia dove il bilancio di
previsione è sempre un bilancio che mira a coprire le spese di
funzionamento della macchina, più al costo della benzina piuttosto
che la sostituzione dell'autoveicolo, per semplificare il
confronto. All'interno di questo non sto ad andare sui numeri
spiccioli, che molte volte poi non rendono neanche l'idea e chi ha
fatto la relazione da un punto di vista più tecnico li ha già
citati, però è giusto significare come una crescita è stata
evidenziata delle disponibilità finanziarie del 5% nello scorso
anno, è una crescita importante, dove le entrate correnti sono
cresciute dell'oltre 8% rispetto all'esercizio precedente e che
sono condizionate fortemente, come dicevo, dall'aspetto
inflazionistico. Le entrate di natura tributaria costituiscono
l'82% delle risorse a disposizione della Regione; questi dati penso
che siano comunque in qualche modo da mettere a fuoco.
Per quanto riguarda le spese, ci sono delle valutazioni che
vogliono dare una macro-lettura delle iniziative più presidiate da
un punto di vista finanziario su il bilancio. Il 22% del bilancio
regionale è finalizzato a dare delle risposte nella tutela della
salute con la missione 13, situazioni e risorse che poi devono
trasformarsi in qualcosa di concreto sul territorio, ma, dal punto
di vista programmatorio, sono risorse molto importanti. Per chi ha
vissuto in varie epoche quest'esperienza, l'esperienza di doversi
confrontare con la sanità pubblica e la salute pubblica,
sicuramente ha visto negli anni passati delle situazioni molto
diverse da quelle che stiamo vivendo adesso, con un'attenzione
anche che è cresciuta in questi ultimi anni, proprio per la
necessità di cercare di contribuire a trovare delle soluzioni. Poi
la missione istruzione e diritto allo studio, che, con i suoi oltre
200 milioni di risorse allocate, corrisponde a più del 12,50% del
totale delle risorse messe a disposizione dal bilancio regionale.
Poi ancora la relazione con le altre autonomie, quindi l'attenzione
che l'Amministrazione da sempre riserva agli Enti locali e agli
investimenti, che anche poi, come si potrà verificare, saranno
oggetto di attenzione anche nelle risorse destinate dall'avanzo di
amministrazione al territorio.
Questo per dire come nel complesso ci sia una fotografia che ci
dà nel complesso una salute generale del nostro bilancio, con una
capacità di rispondere anche a quelli che sono tecnicamente i
bisogni imposti anche dall'Unione europea, che hanno fatto oggetto
anche di impegni dal punto di vista del Governo nazionale per il
rispetto dei tempi dei pagamenti, che sono notevolmente migliorati
all'interno del 2023 rispetto all'anno precedente, passando da due
giorni e mezzo di anticipo mediamente rispetto alle tempistiche di
pagamento a quasi otto giorni di anticipo nel riconoscimento del
pagamento delle fatture presentate all'Amministrazione pubblica,
con un fondo cassa che in altre situazioni e in altri contesti crea
sempre dei problemi importanti, che invece a noi ci permette di
lavorare con serenità.
Raccogliamo un invito a cercare di ridurre questo avanzo di
amministrazione, lo facciamo e lo faremo soprattutto cercando di
potenziare le nostre strutture, quelle che sono in grado di mettere
a terra, come si suol dire, le risorse a disposizione e di farlo in
tempistiche più contenute.
Per fare questo, abbiamo cercato - già a partire
dall'assestamento, di creare dei percorsi anche amministrativi che
siano meno pesanti, dove permettano una spesa pubblica più semplice
e più agevolata, dando la possibilità anche a enti strumentali o
enti esterni all'Amministrazione di procedere direttamente con gli
investimenti senza ingessarli a una tempistica, che può in molti
casi essere condizionata da delle difficoltà dell'Amministrazione a
sviluppare processi amministrativi, che, ad onor del vero, non sono
solo della nostra Amministrazione ma che nella quale anche la
nostra Amministrazione si trova coinvolta e molte volte
vincolata.
Due riflessioni invece sulle destinazioni di quest'avanzo di
amministrazione, partendo da una riflessione che vuole riprendere
un attimino l'articolo 54 della legge di bilancio, che aveva
individuato principalmente tre aree sulle quali focalizzare
prioritariamente la destinazione di queste risorse, partendo dagli
investimenti in materia di sanità e politiche sociali, che hanno
visto in questa fase la possibilità di allocare delle risorse per
l'ospedale di prossimità a Verrès e tutta una serie di interventi
che possano contribuire a dare delle risposte al territorio in
ambito sanitario; gli interventi in materia di edilizia scolastica
che vanno a dare una risposta importante e che si sommano alle
risorse importanti che nello stesso contesto vengono destinate
anche con fondi della coesione, che sono stati allocati
recentemente sia e soprattutto nella città di Aosta con una parte
delle risorse sullo studentato e una parte delle risorse sulla
ristrutturazione della scuola Innocenzo Manzetti; poi gli
investimenti importanti da allocare tramite gli investimenti che le
nostre società di impianti di risalita stanno sviluppando e che
rispondono ai dettami delle leggi 6 e 8 del settore specifico.
Questo con un occhio di attenzione e di premura anche rispetto
ai bisogni del territorio, i bisogni di sicurezza, gli interventi
di infrastrutturazione e di messa in sicurezza dei nostri versanti
che dovranno garantire nel prossimo futuro, e continuare a farlo,
perché l'attenzione su queste tematiche è sempre stata molto alta
da parte dell'Amministrazione regionale... contribuendo assieme
alle risorse che continuamente i tecnici e le strutture cercano,
anche con finanziamenti statali ed europei, per la messa in
sicurezza di situazioni che sempre di più fanno parte di quel
percorso. Oggi abbiamo parlato di cambiamenti climatici, questi
cambiamenti climatici incidono evidentemente anche sulle necessità
di attenzionare frane, situazioni di degrado ambientale, che
possono creare pericolo alle comunità e soprattutto alla viabilità
regionale.
Poi ancora attenzione agli Enti locali con finanziamenti dei
piccoli interventi, che molte volte sono gli stessi che danno delle
risposte puntuali alle nostre collettività, che risolvono i piccoli
problemi della quotidianità ma che, attraverso l'attenzione che gli
Enti locali possono riservare ai loro bisogni, sono stati allocati
in questo contesto.
Poi ancora e soprattutto un abbattimento dei mutui passivi che
permetteranno il recupero di risorse finanziarie da poter destinare
nel prossimo bilancio a delle iniziative anche di spesa corrente
laddove ci sia la necessità di attenzionare - e così in quella
direzione vogliamo andare - quelle situazioni di attenzione verso
la remunerazione dei nostri dipendenti, dei dipendenti delle
Amministrazioni degli Enti locali, per rendere, laddove è
possibile, più appetibile ancora il lavoro all'interno
dell'Amministrazione pubblica e di rinvigorire, partendo
dall'inizio, il bisogno assoluto di professionalità che potranno
contribuire a gestire al meglio e ancora meglio le risorse a nostra
disposizione.
Concludo nel sottolineare come un'attenzione è data anche nel
sociale alle risorse da destinarsi ai mutui prima casa e
ristrutturazione e a quelli dell'efficientamento energetico, che
vanno, così come si era già accennato in precedenti confronti, a
implementare quelle risorse che sono ormai l'alternativa a un
percorso di bonus che era stato attivato dallo Stato e che sta
arrivando a un percorso finale, che possono essere una valida
alternativa, da un punto di vista della sostenibilità anche da
parte delle famiglie, per continuare un processo di efficientamento
delle nostre abitazioni, da una parte, e di opportunità di
insediamento e di creazione anche di una famiglia nel percorso di
crescita dei nostri cittadini.
Questo è a grandi linee l'obiettivo che l'assestamento vuole
darsi e una spiegazione, seppur non completa e magari esaustiva, ma
molto seria di quello che è stato un processo di creazione
dell'avanzo di amministrazione sul quale, a partire da subito, si
cercherà di lavorare per attenuare gli impatti.
Presidente -
A questo punto possiamo aprire la
discussione generale sui due disegni di legge, la discussione
generale è aperta. Chi vuole intervenire si prenoti. Se non ci sono
interventi, chiudo la discussione generale. Ha chiesto la parola la
consigliera Erika Guichardaz, ne ha facoltà.
Guichardaz E. (PCP) -
Riprendo un po' quanto detto dal
consigliere Aggravi, che ringrazio per la sua completa relazione e
soprattutto per aver messo in luce alcuni dati importanti, che in
qualche modo ha rilevato anche il presidente Testolin, dandosi
anche l'impegno di evitare forse quanto stiamo vedendo anche in
questo rendiconto, rendiconto che sappiamo essere il documento
contabile che definisce i risultati della gestione finanziaria,
economica e patrimoniale nell'anno e, dall'analisi di questi dati,
si può evincere come ha lavorato l'Amministrazione, se ha ben
programmato, realizzato investimenti, oppure se si è in qualche
modo limitata alla gestione dell'ordinario.
Certo, questa percezione ce l'hanno anche tutti i cittadini nel
vivere quotidiano, vedendo se i servizi funzionano, se le opere
tanto attese prendono forma, se la pressione fiscale diminuisce, ma
vorrei riprendere alcuni indicatori interessanti, alcuni citati dal
collega Aggravi, altri invece che non ha riportato in relazione,
per far capire che non si tratta di visioni politiche diverse, ma
di dati chiari, che dimostrano che l'attività effettivamente svolta
dall'Amministrazione è ulteriormente peggiorata.
Come ci è stato detto, il rendiconto presenta un risultato di
amministrazione pari a circa 525 milioni rispetto ai 461 dello
scorso anno, con un incremento del 42,33%. Dal 2019 ad oggi, con
un'unica eccezione per il 2021, passando dai 369 milioni del 2019
ai 525 del 2023, e il rapporto tra impegni e previsioni definiti
nel bilancio è del 63,19%, dato anche questo in diminuzione invece
rispetto allo scorso anno. Analogo andamento ha l'avanzo
disponibile, che dal 2019 ad oggi, con unica eccezione nel 2021,
passa da 176 milioni a 294 milioni, con un incremento del 66,59% e
un fondo cassa che dal 2019 ad oggi passa da 426 milioni a 801
milioni, con un incremento in questo caso dell'88%. Questi indici,
pur non essendo in assoluto sempre negativi, oltre certi limiti
danno un'indicazione sulle difficoltà di cui ha parlato il
Presidente dell'Ente Regione a impegnare le risorse a propria
disposizione a favore della collettività valdostana.
Altro indicatore interessante da analizzare è il fondo
pluriennale vincolato, ossia quel saldo finanziario costituito da
risorse già accertate, destinate al finanziamento di obbligazioni
passive dell'ente già impegnate ma esigibili in esercizi successivi
a quelli in cui è accertata l'entrata. Il principio della
competenza potenziata prevede che il fondo pluriennale vincolato
sia uno strumento di rappresentazione della programmazione e
previsione delle spese pubbliche territoriali, sia correnti, sia di
investimento, che evidenzi con trasparenza e attendibilità il
procedimento di impiego delle risorse acquisite dall'ente, che
richiedono un periodo di tempo ultra-annuale per il loro effettivo
impiego e l'utilizzo per le finalità programmate e previste.
Rappresenta in altre parole il tempo intercorrente tra
l'acquisizione delle risorse e quello in cui vengono realizzati in
modo particolare gli investimenti; anche in questo caso il fondo
pluriennale vincolato è in aumento, evidenzia difficoltà a
programmare e far avanzare soprattutto gli investimenti. Dal 2019
ad oggi il fondo passa da 168 milioni a 584 milioni, più che
triplicato.
Ci è stato poi rappresentato che sul fronte delle entrate
abbiamo delle buone notizie, con una crescita del 5% rispetto al
2022, che già aveva fatto registrare un totale delle entrate
significativamente più alto rispetto agli anni precedenti, se lo
ricordiamo già anche l'anno scorso, ma anche qui queste entrate
fanno fatica a tradursi in politiche di investimenti a favore del
tessuto sociale, delle imprese e più in generale dell'economia del
territorio, andando a ingrossare il surplus di risorse non spese e
non impegnate, fondo cassa e avanzo di amministrazione come abbiamo
visto, creando quindi una sorta di circolo vizioso di incremento di
questi parametri, che non può essere interrotto se non
incrementando le capacità dell'ente di utilizzare le risorse. Lo
conferma anche l'analisi della spesa che, se conferma una buona
capacità di pagamento degli impegni esigibili, evidenzia che solo
il 60,85% delle previsioni di spesa sfocia in impegni esigibili
nell'anno di competenza, quindi il 40% delle risorse non viene
utilizzato nell'anno e confluisce o in avanzo, o in fondo
pluriennale vincolato. Da una parte della politica quindi scelte
chiare, realizzabili e virtuose sugli investimenti concretizzabili
in tempi brevi, sostenibili e generatori di economia sana,
piuttosto forse che perseguire faraonici progetti che non vedono
concretizzazione e si traducono in sprechi di tempo e risorse. È un
impegno importante di potenziamento - questo lo ha rilevato anche
il Presidente -, di riorganizzazione della struttura amministrativa
messa nelle condizioni di dare attuazione a quelle scelte
politiche.
Analizzando la spesa poi si evidenzia la preponderanza della
spesa corrente rispetto agli investimenti, pari solo al 12%
complessivo.
Entrando poi nel dettaglio del rapporto tra impegni e previsioni
delle varie missioni, anche quest'anno vediamo che le missioni
delle politiche giovanili, delle politiche del lavoro e delle
relazioni internazionali sono abbondantemente sotto il 35%.
Insomma, proprio la programmazione in settori strategici sembra
mancare. Rispetto a quanto prevedevano gli Assessori di
riferimento, sembra che su queste tematiche poco sia stato
realizzato, ma poi avranno modo di intervenire.
Tutti gli indicatori che ho riportato credo dimostrino
chiaramente che non ci sia molto da rallegrarsi di questi 294
milioni di avanzo, 50 in più di quelli dello scorso anno, ma
piuttosto rimboccarsi le maniche e smettere di fare proclami o dare
risorse qua e là, senza, di fatto, affrontare in modo strutturale i
problemi, non dando di fatto delle risposte alle persone. La
mancanza di visione programmatica, che è evidente anche da questo
rendiconto e assestamento, non fa ben sperare, perché non avete più
nemmeno la scusa dell'instabilità, non mi sembra. Dire poi che
tutto verrà riallocato fa anche un po' ridere, perché dici:
"Dell'avanzo che cosa pensi di fartene se non riallocarlo?", ci
mancherebbe, ma la domanda è perché c'è questo avanzo? Cosa avete
programmato e non avete portato a casa? Perché ora prevedete
dell'altro? E se gli investimenti erano prioritari per la comunità,
perché non li avete inseriti in bilancio? Non c'erano i soldi che
poi avanzano, quindi è un po' un cane che si morde la coda. Stiamo
parlando, ad esempio, della demolizione e costruzione di una
scuola, l'ha detto il Presidente, stiamo parlando della
realizzazione di un polo operativo della Protezione civile, della
sistemazione di parte della caserma dei vigili del fuoco perché
quelle risorse non bastano per tutto quello che c'è da fare, per la
progettazione dell'Ospedale di comunità di Verrès.
Analizzando questi 56 articoli, quali sono poi le risposte che
date in maniera forte, ad esempio, sul problema delle liste
d'attesa, quali sono rispetto alla crisi climatica e sostegno
all'agricoltura, alla diversificazione del turismo,
all'attrattività dei settori più in difficoltà. Io non trovo
nessuna risposta a tutto questo, anzi, trovo diverse contraddizioni
che poi cercherò di esplicitare meglio negli ordini del giorno. Si
prevede, ad esempio, di realizzare un convitto in Bassa Valle, ma
poi si penserà di farlo diventare un doposcuola come quello di
Aosta? Questa è una domanda. L'Assessore ha detto e ribadito in
quest'aula che le colonne idriche al J.B. Festaz non erano
necessarie, dopo vari interventi da parte della minoranza, ora si
mettono i soldi, quindi evidentemente erano prioritarie, ma anche
su questo capiremo.
Nello scorso assestamento - e anche qui immagino che l'assessore
Grosjacques ci darà delle risposte - si erano messi dei soldi in
fretta e furia sulla Maison de la montagne, non si sono spesi e ora
si rimettono, "Ritenta e sarai più fortunato" qualcuno dice.
La confusione sulla crisi idrica poi mi sembra evidente: da un
lato, si istituisce un Osservatorio che dia la priorità, l'utilizzo
dell'irriguo e del potabile della risorsa acqua e, dall'altra
parte, si prevedono in assestamento invece contributi per
l'ampliamento di bacini per l'innevamento artificiale in zone che
nulla hanno a che vedere rispetto alla questione della priorità
dell'irriguo, perché condividendo la necessità dei bacini anche per
l'innevamento, molto probabilmente anche la loro collocazione
andrebbe pensata nell'ottica che se capitasse nuovamente un anno
come quello nel 2022, forse quel bacino potrebbe essere utile anche
per l'agricoltura.
Si continuano poi a impegnare risorse, ad esempio, per il
finanziamento di interventi di mitigazione dei rischi dello
scioglimento del
permafrost
di Skyway, ma dall'altra parte
ricordiamo che si sta costruendo una "stella" a Pila proprio in una
zona dove il permafrost c'è.
Chiara poi la nostra posizione sulla strada della Ranzola, che
se può avere un senso sino agli alpeggi, è assolutamente
anacronistica nell'interezza del progetto, che poi abbiamo visto
progetto non è ancora, perché chi è andato all'incontro di
Gressoney ha capito che quelle curve da 20 potrebbero diventare 10,
da una parte si potrebbe passare dall'altra, quindi anche su questo
c'è grande confusione. È quindi piuttosto inutile parlare di
ambiente, citare tifoserie, tirare le orecchie al Parco rispetto
alla provocazione della regolamentazione della strada del Nivolet e
poi, dall'altra parte, definire come prioritaria - l'abbiamo visto
in bilancio - la costruzione di un collegamento funiviario in
un'area protetta o riqualificare una strada che non c'è.
Come sempre, presenteremo degli ordini del giorno proprio su
quei temi e sarò io a presentarli, non la mia collega, per motivi
che non condivido, ma che ci trovano in questa situazione, quindi
su determinati interventi avremo modo di parlare più
approfonditamente delle problematiche che ho in qualche modo
evidenziato in questa relazione.
Presidente -
Consigliere Manfrin, a lei la parola.
Manfrin (LEGA VDA) -
Grazie ovviamente ai relatori di
maggioranza e di minoranza, grazie anche al presidente Testolin,
che è intervenuto già per chiarire alcuni punti e visioni che ha
voluto esprimere.
Intervengo su quest'assestamento in maniera non diffusa, avremo
modo credo diffusamente di parlare poi nel corso della giornata
anche su alcuni singoli aspetti, mi fermerò a volo radente su
alcune macro questioni, entrerò nel merito solo di un piccolo
particolare tra poco.
Ci troviamo oggi ad affrontare, come tutti sappiamo, è già stato
detto, un assestamento che ovviamente non ha precedenti e rinnovo i
ringraziamenti al collega Aggravi per la relazione di minoranza, ma
oltre a non avere precedenti a livello numerico, non ha precedenti
anche per tanti altri motivi: uno su tutti, per esempio, quello di
arrivare in aula senza nemmeno un'audizione, questo lo potremmo
anche dire. Su una spesa di centinaia di milioni di euro infatti si
è ritenuto che non fosse necessario ascoltare cosa avevano da dire
i portatori di interesse circa la loro allocazione, fermo restando
che ricordiamo bene come già in sede di discussione del bilancio vi
fu un'anomala prenotazione delle risorse e proprio su questa
anomala prenotazione delle risorse vorrei soffermarmi un attimo su
un punto, su cui comunque avremo anche modo di parlare
successivamente. Come dimenticarci infatti della prenotazione
relativa ai disastri dell'efficientamento energetico degli alloggi
di edilizia residenziale pubblica, la cui odissea comincia nel 2021
nel quale si programma questo intervento, nel quale si escogita, ad
esempio, la splendida soluzione di fare questo cappotto smanicato,
quindi un cappotto su due sole pareti e altre due no, creando
questo meraviglioso effetto di mancata copertura, senza peraltro
neanche di immaginare farne uno interno. Ricordo chi dichiarò: "Sì,
il cappotto interno lo facciamo però quando la gente se ne andrà
dagli alloggi". Oppure l'idea di non conteggiare nei lavori il
fatto che i sottotetti fossero stabilmente abitati dai piccioni,
che in alcuni casi avevano prodotto 40 centimetri di guano,
pretendendo che lo stesso che rischiava di sfondare i pavimenti
venisse rimosso senza le necessarie attenzioni. Non parliamo dei
cortili ingabbiati, imprigionati dalle impalcature, che non hanno
risparmiato nemmeno i posteggi per disabili, costringendoli a
chilometri di percorsi a piedi, o dei danneggiamenti patiti dagli
alloggi per l'incuria e l'imperizia del personale raccogliticcio
messo su nei cantieri da alcune imprese. Non parliamo di quando,
nei primi mesi del 2023, avvertimmo che non si sarebbe fatto in
tempo a completare i lavori e venimmo ai tempi rassicurati
dall'assessore Sapinet dicendo che era tutto in perfetto orario. Da
quel perfetto orario ci troviamo ora con un disastro annunciato che
cercammo di affrontare chiedendo un dettaglio di quanto ci sarebbe
stato da spendere visto che i ritardi non consentivano l'accesso al
bonus 110%. Ricordo distintamente quando in aula ci venne detto,
dopo molte, molte insistenze, "Ma diteci quanto è il buco, ma
diteci quanto ci costerà, ma dite quanto costerà alla collettività
il mancato accesso al 110%" e ci venne detto che sarebbe costato
meno di 5 milioni, che già era una voragine. Poi in audizione
diventarono 9 milioni, lievitando come la torta Pasqualina, e oggi
arriviamo con il provvedimento odierno con 11,2 milioni, un
capolavoro che, secondo me, inevitabilmente, quando si saranno poi
dopo risolte le questioni legali, qualcuno inevitabilmente chiederà
conto e noi abbiamo più volte segnalato il problema in
quest'aula.
Ma questo è solo uno su tutti di esempi di alcune storture che
abbiamo rilevato su un documento su cui sono stati aperti diversi
interrogativi dal relatore di minoranza che abbiamo ringraziato per
il lavoro svolto. È evidente infatti che la programmazione della
spesa è fortemente correlata alle scelte politiche e che queste non
possono limitarsi a un'alzata di spalle, come, per esempio, si è
fatto sul bilancio, dove era già stato preconizzato un avanzo
monstre,
ricordo che il collega Marquis lo disse in maniera
quasi da veggente, immaginando di finanziare però una serie di
iniziative successivamente con l'assestamento, ad esempio,
l'emendamento giunto proprio alle porte della discussione del
bilancio, con la prenotazione dell'avanzo su alcune spese giudicate
prioritarie, cioè si sapeva già che non si sarebbe speso.
Non solo, bisogna comprendere quali siano i motivi per cui ci si
trova oggi con cifre importanti che sono frutto della mancata
finalizzazione della programmazione originaria, infatti, come è già
stato evidenziato dalla relazione di minoranza, questo risulta
essere l'avanzo più alto di sempre dal 2016 ad oggi, con un aumento
decisamente significativo rispetto a quello passato. Qui però si
inseriscono le scelte politiche, che possono orientare - e lo
sappiamo tutti, se ne è detto e se ne è parlato anche poco fa - in
una maniera piuttosto che in un'altra, o verso una misura, o verso
una scelta, o verso un investimento piuttosto che un altro e dare
lettura degli articoli spesso permette di comprendere, ad esempio,
quale delega sia riuscita a strappare le risorse maggiori o anche,
per esempio, quale sia il territorio maggiormente nelle grazie di
chi governa e chi va ad allocare i fondi.
Una cosa è certa - questo lo dico grazie anche all'importante
analisi che la collega Foudraz ha fatto durante le audizioni di II
Commissione -: l'attenzione verso i più deboli purtroppo non va per
la maggiore, perlomeno esaminando il volume di fondi direzionati
verso le politiche sociali, che assomma a un misero 6%. Lei,
Presidente, prima ci ha detto che i mutui vengono riconsiderati
all'interno delle spese sociali, così li ha definiti, io
sinceramente mi permetto di dissentire e mi permetto di segnalare
in maniera sommessa che chi si trova in una condizione di necessità
non ha i soldi per accendere i mutui, quindi se qualcuno pensa di
allocare o dare il titolo dicendo che i mutui sono una spesa
sociale, non ha capito bene esattamente qual è la spesa sociale, ma
ne prendiamo atto, lo sapevamo già vista la spesa del 6%.
Non mi voglio dilungare oltre perché, come Lega, abbiamo fatto
un importante lavoro di analisi, un lavoro che potrete apprezzare e
che quest'Aula ovviamente esaminerà quando si tratterà di discutere
gli ordini del giorno, quindi l'esame che il gruppo Lega ha fatto
si è concentrato anche su degli orientamenti che sono legati agli
ordini del giorno, sono ordini del giorno che sono fatti per
orientare alcune scelte che riteniamo siano assolutamente
vantaggiose per la nostra comunità e che speriamo possano trovare
l'accoglimento e il favore di quest'Aula.
Per concludere non posso che concordare con la provocazione
lanciata dal collega Aggravi - ho detto Aggravi, scusate, non lo
farò più, perché non vorrei che la censura calasse tremendamente su
quest'Aula... - rispetto ai contribuenti, annualmente si chiede
loro di far fronte al pagamento di quanto richiesto dalla Pubblica
Amministrazione, che risponde con la mancata capacità di spendere
quanto era già nelle disponibilità.
Presidente -
Consigliere Marquis, a lei la parola.
Marquis (FI) -
Abbiamo ascoltato con attenzione le
relazioni, la discussione e l'esame del rendiconto e
dell'assestamento conseguente alla chiusura dei conti dell'attività
dell'esercizio 2023, in particolare abbiamo apprezzato
l'impostazione che è stata data dal collega dell'opposizione, che è
rimasto sul piano generale, cercando di stimolare alcune
riflessioni politiche rispetto al documento del rendiconto. Il
momento di esame del rendiconto non è solo un momento di esame
dell'attività che si è svolta nell'ultimo esercizio, ma è anche un
momento che consente di vedere qual è il quadro tendenziale della
programmazione politico-amministrativa.
Quanto al discorso delle entrate, che sono poi quelle che
consentono di governare la spesa pubblica, c'è da sottolineare la
buona salute sotto questo profilo perché ci sono 1.707 milioni di
euro, al netto delle partite di giro, 85 milioni in più dell'anno
che si era chiuso precedentemente, ovvero il 2022. A livello di
accertamento è stato evidenziato dal Presidente nella sua relazione
che, rispetto alle previsioni che erano state fatte definitive, c'è
stato un incremento di disponibilità di circa 70 milioni di euro.
Queste risorse consentono di pianificare la programmazione
previsionale e sostanzialmente il tutto ha dato luogo a un
risultato di amministrazione di 525 milioni di euro. Riteniamo che
questo sia un numero abnorme che fa molto e dovrebbe far molto
riflettere. Nel 2018 l'avanzo di amministrazione libero era zero,
oggi è arrivato a 294 milioni.
Siccome l'ha già evidenziato prima il collega che è intervenuto
della Lega, ribadisco che l'anno scorso, non perché avevamo la
bacchetta magica o delle capacità di predire il futuro, avevamo
detto che quest'anno si sarebbe fatta la festa dei 300 milioni di
avanzo di amministrazione, ma perché lo avevamo detto? Perché era
sufficiente analizzare i dati di bilancio e il
trend
in
atto, quindi era una situazione sulla quale avevamo lanciato
l'allarme già in tempi non sospetti. Oggi dall'intervento del
Presidente apprendiamo con favore che questa deve diventare una
priorità sin da subito per cercare di attenuare l'impatto
dell'avanzo di amministrazione e cercare di ridurlo per poter
gestire al meglio le risorse pubbliche disponibili. Diciamo però
che c'erano tutti gli elementi per poter intervenire in modo più
veloce, già qualche anno fa già c'erano questi dati a
disposizione.
Una delle considerazioni che credo vada fatta, al di là delle
spese correnti, che, come è stato detto, sono spese più o meno
obbligate, è una riflessione sulle spese in conto capitale. Dalla
tabella che è allegata alla relazione del rendiconto si vede che le
previsioni definitive - e "previsione definitive" cosa significa?
Significa quasi alla conclusione dell'anno - erano 868 milioni. A
fronte di 868 milioni di previsioni sono stati fatti degli impegni
per 196 milioni di euro, quindi ci sono 672 milioni di euro che
sono passati direttamente nel risultato di amministrazione, perché
non sono stati impegnati. È stato impegnato solamente il 22% delle
somme disponibili per gli investimenti. Negli anni sta crescendo
anche il fondo pluriennale vincolato, nel 2020 era 200 milioni,
oggi 584 e questo significa che c'è una coda di interventi
programmatori a livello di investimenti che aumenta sempre di più,
i rimorchi rispetto alla motrice si fanno sempre più numerosi e più
lunghi.
Il collega che ha predisposto la relazione di opposizione ha
anche sostanzialmente fatto un passaggio che dice che è entrato nel
merito della politica che si dovrebbe fare, è stata definita come
provocatoria nell'ambito anche delle entrate. Le entrate, per una
buona amministrazione, dovrebbero essere pianificate in funzione
dell'esigenza di spesa. Se noi abbiamo un'esigenza di spesa di 100,
non possiamo chiedere al contribuente 120, perché sennò non stiamo
facendo della buona politica. In questo caso noi, a nostro avviso,
ricadiamo in questa situazione, una situazione in cui si chiede ai
cittadini di far fatica chiaramente, perché il cittadino che paga
le tasse ha delle difficoltà, chi vive d'impresa, chi ha qualsiasi
tipo di attività, chi ha le famiglie da sostenere fa fatica a
pagare le contribuzioni che si devono mettere a disposizione del
pubblico; allora perché chiedere tanti soldi così ai cittadini se
non ce n'è bisogno? Perché questa fase qui è una fase che non è...
anche se si interviene per cercare di accelerare le procedure, non
è che il prossimo anno ci sarà zero di avanzo di amministrazione,
per qualche anno, per bene che si faccia, ci sarà una coda di
avanzo di amministrazione da smaltire, perché gli effetti di
qualsiasi azione che si pianifica non si possono percepire
nell'immediato.
Il messaggio quindi che vogliamo dare, perché si arriverà fra
pochi mesi a prevedere il previsionale del prossimo triennio
2025-2027, è quello di fare una politica di riduzione delle
entrate, dove si può intervenire a livello di addizionali IRPEF
regionali, ancora a livello di IRAP, si possono mettere in campo
delle politiche di ristori ai Comuni sul tema dell'IMU per poter
abbassare le tariffe ai cittadini proprietari delle case, ci sono
tutta una serie di iniziative che possono essere messe in campo per
evitare di chiedere più soldi di quelli che servono o che si è in
grado di gestire.
Riguardo alla gestione, abbiamo apprezzato il passaggio che ha
fatto il Presidente, un passaggio che dice: c'è un problema di
numero di risorse, dobbiamo ridefinire e semplificare le procedure.
Noi riteniamo che, più che il discorso del numero di risorse, sia
di rivedere il quadro gestionale sotto il profilo delle procedure,
perché dobbiamo impiegare il personale per le attività che sono di
progettualità, di programmazione, di progettazione e utilizzare di
più i computer, laddove è possibile, per gestire le fasi poi di
attuazione, semplificandole al massimo.
Un altro degli aspetti che è stato rilevato è che ci sono
determinate missioni che hanno dei coefficienti di impegno che non
arrivano neanche al 50% delle richieste che fanno in fase
previsionale e questa è una cosa che si ripete di anno in anno.
Questo è un altro dato, secondo noi, sul quale bisogna riflettere,
perché è capitato a tutti i gruppi di opposizione durante l'anno,
in funzione del soddisfacimento di bisogni pubblici, di bisogni
della nostra comunità, di presentare delle iniziative legislative e
a noi puntualmente ci veniva detto: "Non si può perché non ci sono
i soldi, non c'è copertura finanziaria", ma ce ne siamo accorti
oggi che ci sono 300 milioni di avanzo di amministrazione da
ricollocare? Se ci fosse un minimo in più di attenzione durante
l'anno, anche attraverso delle semplici variazioni, potrebbero
essere messe a disposizione delle risorse da quelle missioni che
hanno dei coefficienti neanche del 50% di utilizzo. Questo crediamo
che sia anche un atteggiamento improntato alla responsabilità del
pubblico amministratore, perché poi si può anche non condividere
l'iniziativa che viene presentata, allora politicamente uno può
dire: "Ma io non la condivido quest'iniziativa", ma non posso dire:
"Non c'è copertura finanziaria". La copertura finanziaria non è il
problema che ha la Regione Valle d'Aosta oggi sul finanziamento di
qualsiasi iniziativa. Faccio un esempio: una di queste iniziative
che avevamo proposto in Consiglio regionale è quella di ristorare
il costo dell'energia, occorrevano 20 milioni, non c'erano i soldi.
C'era scritto: "Non c'è copertura finanziaria", ci è stato detto a
noi e oggi ci sono 300 milioni che avanzano dal bilancio che non
erano stati impegnati. Si poteva dire: "Noi non condividiamo di
andare nella direzione di ristorare il costo dell'energia
valdostana", lo avremmo potuto accettare, ma il problema non va
ricondotto alla questione di natura finanziaria perché abbiamo
visto che non è così.
In sostanza si potrebbero dire tante cose sull'assestamento,
sulle priorità che sono state date, noi riteniamo che, quando si
infrastruttura il territorio, è una cosa positiva, ma esprimiamo
anche preoccupazione per il fatto che oggi si discute un
assestamento dove si mettono a disposizione 294 milioni di euro che
verranno resi disponibili dal prossimo mese e sicuramente una buona
parte di questi soldi che vengono stanziati oggi al 31 del mese di
dicembre andranno nuovamente ad alimentare l'avanzo di
amministrazione. Stiamo entrando in un
loop
negativo che
diventa difficile poi da valutare e prevedere quali sono gli
effetti complessivi sulla Pubblica Amministrazione. Per quanto ci
riguarda, diventa sempre più difficile, anche sotto il profilo
politico, fare delle valutazioni sulla capacità di previsione del
bilancio, quindi sulle azioni politiche amministrative, perché
queste vengono ormai decise in due momenti dell'anno: il momento
iniziale dove si fa il previsionale e...
(brusìo in aula)
...se siamo in una situazione che dobbiamo trovare delle
soluzioni... perché diversamente viene meno la capacità di visione
e di valutazione complessiva, perché è un modo disordinato di
gestire sotto il profilo della programmazione.
Poi mi rendo conto che ci sono mille difficoltà che
quotidianamente vengono affrontate, che il quadro è in forte
evoluzione, anche qual è stato l'impatto del PNRR, della
programmazione europea, che sono tutte delle questioni complesse da
gestire, però probabilmente non ci si è presi molto tempo, sotto il
profilo della riforma della macchina amministrativa, che era un
obiettivo che stava alla base del piano nazionale di ripresa e
resilienza.
Per quanto concerne i singoli punti dell'assestamento, poi ci
riserviamo di intervenire quando verranno discussi nel corso del
Consiglio.
Presidente -
Ha chiesto la parola il consigliere Lavy, ne
ha facoltà. L'intervento del consigliere Lavy è piuttosto lungo,
suggeriva di farlo al pomeriggio. Se non ci sono altri interventi,
allora chiudiamo non la discussione generale, bensì sospendiamo i
lavori del Consiglio di questa mattina, che riprenderanno alle ore
14:30, anziché alle ore 15:00.
---
La seduta termina alle ore 12:49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK