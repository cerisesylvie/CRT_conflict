Consiglio Regionale della Valle d'Aosta - Oggetto del Consiglio n. 672 del 9 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 672 del 9 giugno 1999 - Resoconto
SÉANCE DU 9 JUIN 1999 (MATIN)
OGGETTO N. 672/XI Soluzioni al problema della carenza di
anestesisti presso le strutture ospedaliere. (Interpellanza)
Interpellanza Preso atto della carenza di anestesisti presso le
strutture ospedaliere presenti in Valle, che mette in forse il
normale svolgimento degli interventi chirurgici nelle sale
operatorie;
Constatato che la prova preliminare di conoscenza della lingua
francese costituisce un ulteriore ostacolo per l'assunzione di
detto personale specializzato e che urge trovare una soluzione al
riguardo;
Rilevato inoltre che la presenza di sale operatorie in sedi
ospedaliere distinte aggrava ulteriormente il problema;
I sottoscritti Consiglieri regionali
Interpellano
l'Assessore competente per conoscere:
1) come intende agire, anche rispetto alla prova di accertamento
della conoscenza della lingua francese, per far fronte a questa
emergenza derivante dalla carenza di anestesisti;
2) se non ritiene che la presenza di sale operatorie in sedi
ospedaliere diverse aggravi la situazione e quali sono i costi per
garantire la guardia medica anestesiologica 24 ore su 24 al
Beauregard;
3) se corrisponde a verità la notizia per cui alcune sale
operatorie saranno (o sono) costrette a chiudere fin dal mese di
giugno.
F.to Squarzino Secondina - Curtaz
Président La parole à la Conseillère Squarzino Secondina.
Squarzino (PVA-cU) I temi della sanità sono da tempo al centro
dell'attenzione degli organi d'informazione, certamente perché la
salute è uno dei beni più preziosi che ciascuno di noi ha e quindi,
quando si parla di salute, tutti sono attenti, ma soprattutto direi
perché in questo momento la sanità in Valle d'Aosta continuamente
mette in luce situazioni critiche che si ripropongono nel tempo
senza che venga data una soluzione. Non parlo di una soluzione
definitiva, ma almeno una soluzione capace di contenere i danni più
evidenti di situazioni che tornano in modo ricorrente
all'attenzione dell'opinione pubblica e dei responsabili della
sanità: la questione della carenza di personale infermieristico e
di personale medico.
Già altre volte in questo Consiglio è stato sollevato il
problema specifico della mancanza di anestesisti; se oggi lo
ripropongo è perché ultimamente ci sono state prese di posizione
ufficiali, proposte di soluzioni, controproposte, il tutto
culminato - a quanto dicono i giornali - in incontri più o meno
ufficiali fra l'Assessore, i rappresentanti dei medici, i
responsabili dell'USL. Tutti noi abbiamo visto in questi ultimi
tempi questi grossi titoli: "Sanità: un'estate a rischio";
"Elisoccorso"; "Mancano anestesisti in ospedale, l'USL ordina ad un
rianimatore di lasciare il 118 per quattro mesi"; "Sale operatorie
rischio di chiusura, l'Assessore Vicquéry ha fissato un incontro
per domani"; "La carenza di anestesisti sta creando problemi allo
svolgimento dell'attività chirurgica"; "Sanità: deroga per il
francese"; "La Regione: si tratta di garantire un pubblico
servizio"; "Un decreto prefettizio potrebbe ovviare alla carenza di
medici anestesisti"; "Servono più sale operatorie, i chirurghi
ospedalieri contrari all'ipotesi di chiusura estiva di una sala";
"Liste di attesa di mesi per la carenza di anestesisti";
"Impensabile aumentare i nostri carichi di lavoro, parla il
Primario di Anestesia" e via dicendo.
La situazione è certamente grave e l'Assessore lo sa meglio di
me; basti ricordare che se nel 1993 c'erano 24 tra anestesisti e
rianimatori in servizio, nel 1999 - sei anni dopo - con un
incremento del 20 percento dell'attività chirurgica abbiamo
l'organico dimezzato, quindi 12 più 2 incaricati.
Ora le carenze sono molteplici. L'Assessore ci ha ricordato a
più riprese che è proprio una difficoltà generale in tutta Italia
quella di trovare gli specialisti, ma, come emerge dagli ultimi
fatti, ci sono essenzialmente due cause che sono tipiche della
nostra realtà: c'è il problema della prova di francese e abbiamo
visto recentemente come due dei candidati, che avevano tutti i
titoli di specializzazione, non sono riusciti a superare la prova;
siamo in presenza di sedi ospedaliere distaccate, ciascuna con sale
operatorie, e questo richiede di garantire una presenza
continuativa di anestesisti nelle due sedi, se fosse un'unica sede
sicuramente necessario un minor numero di anestesisti.
Allora, rispetto a queste due cause, che sono tipiche della
nostra Regione, sarebbe interessante sapere cosa l'Assessore
intende fare e questo è il motivo principale della nostra
interpellanza. Siamo interessati a conoscere il punto di vista
dell'Assessore e soprattutto le decisioni che intende intraprendere
per ovviare a questi inconvenienti.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Come giustamente ha detto la Consigliera
Squarzino, i problemi della sanità sono purtroppo sempre all'ordine
del giorno e spesso non per dire le cose che vanno bene, ma per
dire quelle che creano problemi.
I problemi sono molti, è inutile nasconderlo, sono molti in
virtù anche e soprattutto di una normativa che negli ultimi 10 anni
è cambiata innumerevoli volte, che ha messo in grosse difficoltà i
gestori della sanità e intendendo per gestori della sanità dal
ministero alle regioni, ai responsabili dell'USL. L'ultimo decreto
che è in fase di elaborazione creerà ulteriori difficoltà pur
avendo il decreto stesso una sua logicità.
La problematica che è all'attenzione di tutti sta nel prendere
atto che normative logiche da farsi si calano in realtà non pronte
ad accogliere le normative stesse. Il problema che è già stato
citato, quello della carenza degli anestesisti è uno dei problemi,
mancano traumatologi, mancano ortopedici, sono a rischio le
aperture dei centri traumatologici invernali, sono a rischio
tematiche meno all'attenzione, ma che riguardano la medicina legale
e la medicina del lavoro, è a rischio tutto il sistema perché il
decreto in fase di emanazione, e non solo quello, prevede tutta una
serie d'incompatibilità, pertanto se i medici finora potevano
svolgere più funzioni in più sedi diverse, pur con gli emendamenti
accolti in parte dal Ministro, queste situazioni non potranno più
verificarsi e ciò a fronte di un numero limitatissimo di
specializzazioni nelle sedi universitarie. Si pensi che per l'anno
universitario in corso a Torino si sta parlando di tre posti di
specialità per l'Anestesia e il problema sarà risolvibile
probabilmente fra 10 anni e non prima.
Cosa si sta facendo? Si sta cercando tutti di arrabattarsi, c'è
una concorrenzialità grossa fra regioni e USL, concorrenzialità che
è a dir poco paradossale in un sistema in cui dovrebbero essere
messe a profitto tutte le professionalità in una logica di
solidarietà e non all'inverso, concorrenzialità che porta ad un
aumento dei costi considerevole, abnorme, che aumenterà il
disavanzo dell'USL e che nel contempo non darà delle risposte
concrete al cittadino. Cosa c'è alle spalle di tutto questo? C'è il
grosso, enorme "business" fra il sistema sanitario pubblico e il
sistema sanitario privato che ha tutto l'interesse per accaparrarsi
le professionalità ottime del sistema pubblico formate dal sistema
pubblico e se le sta accaparrando a suon d'ingaggi che assomigliano
molto agli ingaggi del pianeta del calcio italiano.
È difficile proteggersi, noi stiamo mettendo in piedi tutta una
serie di iniziative e, proprio per rispondere alla prima istanza:
come si intende agire per far fronte a questa emergenza, i punti
individuati sono i seguenti: la riapertura immediata dei termini
del concorso, che è scaduto il 30 maggio u.s., relativo a 9 posti
di anestesisti, andato purtroppo deserto, riapertura dei termini;
contestuale offerta gratuita di alloggio per un anno ai possibili
incaricati; predisposizione di una direttiva all'USL in materia di
assunzione di personale con particolare attenzione all'assunzione
con contratto a termine e con contratto di diritto privato ai sensi
del decreto legislativo n. 29/93, "Bassanini", c'è questa
possibilità prevista di by-passare il tutto con contratti di
diritto privato, ma si entra nel mercato di cui dicevo prima;
costituzione di un comitato di crisi composto dal Direttore
sanitario, da due chirurghi e dal Primario di Anestesia che stanno
fronteggiando questa situazione estiva che comunque è leggermente
migliorata rispetto a 15 giorni fa perché nel frattempo è rientrata
dalla malattia una validissima dottoressa con la specializzazione
in anestesia e rianimazione.
Si sta lavorando riguardo ad un'ipotesi di mantenimento delle 28
sedute operatorie mediante la determinazione del debito orario
relativo alle sedute operatorie da coprire mediante l'utilizzazione
dei rianimatori in libera professione.
Questo è un ulteriore escamotage che contrattualmente è
possibile e che dovrebbe andare in porto entro una decina di giorni
perché nelle varie sedi si sta esaminando questa possibilità, cioè
utilizzare gli stessi medici dipendenti in regime di libera
professione all'interno delle strutture con orari differenziati e
utilizzando non solo gli anestesisti in senso stretto, ma anche i
rianimatori e i medici del 118.
Si sta infine ipotizzando l'ulteriore convenzionamento con altri
ospedali che hanno a disposizione anestesisti con contratti a
gettone facendo bene attenzione a non superare un limite
invalicabile che è quello di tenere la forza lavoro presente in
servizio non sbilanciata rispetto alla forza lavoro gettonista
perché ovviamente i gettonisti devono dipendere dal Primario di
Anestesia e Rianimazione, devono dipendere dal dipartimento in
quanto tale.
L'interpellante chiede come si intende agire anche rispetto alla
prova di accertamento della lingua francese. Su questo il dibattito
è aperto e verrà affrontato nell'ambito da un lato delle tematiche
circa la spendibilità e dall'altro dell'applicazione della delibera
della Giunta regionale n. 999 del 29 marzo 1999 circa la tipologia
delle prove di accertamento della conoscenza della lingua francese
e italiana.
I titoli dei giornali, che sono stati citati, riguardano
un'ipotesi di utilizzazione di un sistema relativamente agli
incarichi e non ai posti di ruolo tenendo presente che già il
contratto di lavoro per i medici prevede per i passaggi interni il
non svolgimento della prova di lingua francese comunque,
nell'ambito della direttiva che verrà predisposta e nell'ambito
della discussione generale, verrà affrontata questa tematica che
non può essere vista a parte rispetto al comparto generale del
pubblico impiego.
Per quanto riguarda il secondo punto, se non ritiene che la
presenza di sale operatorie in sedi ospedaliere diverse aggravi la
situazione e quali sono i costi per garantire la guardia medica
anestesiologica 24 ore su 24 al Beauregard, è di tutta evidenza che
la presenza contemporanea di due blocchi operatori dislocati in due
sedi diverse sia un fattore critico in quanto comporta un maggior
consumo di risorse umane, economiche e organizzative. Tale
criticità si accentua quando alcune di queste risorse - in questo
periodo i medici anestesisti - vengono ad essere ridotte; è stato
più volte evidenziato che la riunificazione dei blocchi operatori
in viale Ginevra e la conseguente abolizione della guardia
anestesiologica al Beauregard consentirebbero un risparmio di tre
medici specialisti. Il costo della guardia anestesiologica al
Beauregard, qualora effettuata da personale convenzionato, è
quantificabile in 200 mila lire all'ora rispetto alle 150 mila lire
all'ora dei medici "nostri" che lavorano in regime di progetti
obiettivi. L'eventuale unificazione, dicevo, riguarderebbe il
risparmio di tre medici anestesisti.
Non voglio aprire il dibattito sul tempo perso per discutere sul
tema dell'ospedale nuovo o sul nuovo ospedale perché non voglio
rinfocolare polemiche.
Mi limito a dire che si valuterà anche quest'ipotesi che ritengo
personalmente difficilissima perché, raffrontati i rapporti costi e
benefici fra il trasferimento e il non trasferimento, è vero che
risparmieremmo tre medici specialisti, ma sicuramente ci troveremmo
in situazione di difficilissima gestione in questa fase con lo
spostamento della Neonatologia dell'Ostetricia e Ginecologia,
comunque è un tema aperto sul quale incaricheremo un tecnico per
verificare la fattibilità in tempi stretti.
Per quanto riguarda la terza domanda, se corrisponde a verità la
notizia per cui alcune sale operatorie saranno o sono costrette a
chiudere fin dal mese di giugno, la risposta è affermativa, sono
già state ridotte quattro sedute operatorie dal primo gennaio; è
l'unità di crisi che sta verificando le priorità che sono state più
volte ripetute nell'ambito degli incontri che si sono effettuati.
Si sta lavorando per riportare alle 28 sedute settimanali con le
proposte di cui ho parlato prima, ma non posso dire se si riuscirà
a fare questo.
È indubbio che il tasso operatorio in Valle d'Aosta è altissimo
rispetto alle medie nazionali perché sono quelli i parametri a cui
facciamo riferimento. Le nostre sette sale operatorie lavorano a
pieno ritmo sia per i day hospital e le day surgery che per quanto
riguarda l'attività ordinaria e l'attività di elezione.
Il tasso d'immissione dei cittadini non residenti in Valle
d'Aosta è confortante, ma non è eccessivo così come risultava in
prima battuta perché abbiamo verificato quali sono i dati; le liste
di attesa per le sedute operatorie in alcuni casi sono
assolutamente improponibili e mi riservo in quanto responsabile del
settore di avanzare delle proposte anche abbastanza tranchantes
nelle prossime settimane.
Président La parole à la Conseillère Squarzino Secondina.
Squarzino (PVA-cU) L'Assessore ha dato una serie d'informazioni
che mettono in luce come sia complesso il problema e come sia
difficile risolvere la singola questione senza inserirla in un
quadro più ampio, facendo riferimento in particolare a tutti i
lacci e laccioli derivanti dalla legislazione nazionale che è in
continuo movimento e questo lo posso capire: c'è un fermento, c'è
un cambiamento; la sanità pubblica deve fare i conti con la
concorrenza della sanità privata, questo è inevitabile. Questo
dovrebbe però, e su questa questione non ho sentito dire nulla oggi
dall'Assessore, farci riflettere sull'intera organizzazione
dell'USL, sul fatto che occorre ridare efficienza, ridare
motivazione a chi lavora. Credo che la sanità pubblica offra,
rispetto alla sanità privata, una serie di strumenti, anche dal
punto di vista tecnologico, che la sanità privata non può dare in
questo momento, almeno in Valle d'Aosta.
Ciò che può rendere più accattivante il settore pubblico sono
sicuramente migliori servizi a disposizione degli operatori, anche
un tipo di organizzazione del lavoro più efficace, tale per cui
tutte le professionalità siano valorizzate. Purtroppo, mi dispiace
doverlo ricordare ogni volta, si è visto in questi ultimi anni
proprio come le professionalità se ne siano andate perché qui non
trovavano una valorizzazione delle proprie competenze, quindi
chiederei all'Assessore un impegno perché l'organizzazione
complessiva dell'azienda diventi accattivante e diventi motivante
per gli operatori.
Avevo sollevato nella mia presentazione due questioni
essenzialmente locali che dipendono da situazioni specifiche della
nostra realtà: una riguarda la presenza di due sedi ospedaliere
distaccate, la cui soluzione non dipende dal tempo perso per il
dibattito, perché comunque i lavori che erano stati preventivati
sono andati avanti nel frattempo, quindi non possiamo dire che
questo dibattito ha rallentato i lavori e i progetti. Quindi questo
rimane un problema da risolvere.
L'altro secondo problema su cui l'Assessore ha un po' glissato è
quello che riguarda la prova di accertamento della conoscenza della
lingua francese, nel senso che rispetto a questo problema
sicuramente sarebbe possibile fin da subito trovare una soluzione.
Avevo ricordato - era l'11 novembre 1998, quindi in tempi non
sospetti - rispetto ad un'interrogazione, questa volta relativa
all'Oncologia e non all'Anestesia, come esiste nella legislazione
regionale una legge, la n. 63/88, che risale a più di 10 anni fa,
in cui si prevede che, in casi di assoluta e comprovata necessità e
limitatamente al perdurare di una situazione per cui non si trovano
persone con i requisiti, il Sovrintendente agli studi "esperiti gli
opportuni accertamenti, potrà autorizzare l'assunzione di
supplenti".
In questo caso è prevista l'assunzione di personale a tempo
determinato, sprovvisti del requisito della piena conoscenza della
lingua francese purché in possesso dei titoli per l'insegnamento.
Voglio dire che se ci fosse la volontà politica di risolvere in
modo corretto questo problema, gli strumenti nella nostra stessa
legislazione ci sarebbero, basterebbe applicarli in un altro
settore, ma qui credo che sia possibile farlo in tempi brevi;
quando c'è la volontà politica di realizzare alcuni interventi, nel
giro di 15-20 giorni si fa il disegno di legge, lo si fa passare in
commissione con urgenza, lo si fa passare il lunedì mattina per
poterlo iscrivere di pomeriggio in modo che il mercoledì sia
discusso; quando c'è la volontà politica, le cose si fanno. Se qui
non si fanno è perché - io ne deduco - non esiste una chiara
volontà politica e questo mi preoccupa assai, tra l'altro questa
difficoltà ad affrontare in modo pragmatico il problema impedisce
alla gente di capire il senso e il valore che il francese ha in
questa Regione.
Se noi utilizziamo il francese come un ostacolo perché la sanità
funzioni meglio, lei capisce benissimo che i cittadini recepiscono
questa valenza del francese e questo a me spiace, questo non è
giusto nei confronti del francese, come non è giusto nei confronti
della sanità, quindi chiederei all'Assessore un impegno preciso in
questo senso.
L'aver chiuso le sale operatorie credo sia un qualcosa di
estremamente negativo perché allunga ulteriormente i tempi. Lei sa
bene, Assessore, che i tempi fisiologici sono di 30-40 giorni per
interventi normali, in realtà qui le attese arrivano a 6-7 mesi; mi
chiedo allora come è possibile in questa situazione raggiungere un
obiettivo che la Giunta si è data e che ha inserito nel contratto
di programma con l'USL: l'obiettivo di ridurre i tempi di attesa.
Mi sembra che rispetto anche a questo tema le distanze fra quelli
che sono i desiderata e quella che è la realizzazione è enorme per
cui chiederei un ulteriore impegno all'Assessore perché individui
uno o due strumenti che risolvano concretamente la situazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK