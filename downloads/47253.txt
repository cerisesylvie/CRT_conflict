Consiglio Regionale della Valle d'Aosta - Oggetto del Consiglio n. 3547 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3547 del 17 aprile 2024 - Resoconto
OGGETTO N. 3547/XVI - Interpellanza: "Programma di utilizzo e
diffusione del metodo dell'acqua "informata" sul territorio
regionale".
Bertin (Presidente) -
Punto n. 30. Ha chiesto la parola
il consigliere Lucianaz, ne ha facoltà.
Lucianaz (RV) -
Bene, dopo la "Von der Layerfilia"
dell'Assessore, passiamo a qualche elemento un po' più puro,
parlerei di acqua.
L'acqua è in grado di rimanere in qualche modo informata.
L'acqua mantiene infatti traccia degli elementi con i quali entra
in contatto ed è in grado di ritrasmettere la loro proprietà,
traccia destinata però a perdersi nel giro di poche ore. Ma se
l'acqua  viene informata con la lunghezza d'onda di un
elemento scelto, rende quest'impronta stabile e duratura; infatti
come afferma il ricercatore Gastaldi, citando le parole del fisico
divulgatore scientifico italiano Del Giudice: "Manipolando la
riproduzione molecolare da poligama a monogama, si mantiene lo
stesso codice, le molecole si riproducono molto velocemente,
perdono velocemente la traccia che si vuole imprimere, modificando
la riproduzione in modo tale che il codice tramandato da una
generazione all'altra di cellule sia sempre lo stesso, si riesce a
rendere stabile l'impronta.
Fino a sei mesi, riusciamo a conservare stabile la traccia della
frequenza su cui lavoriamo". Test effettuati sul campo da diversi
anni ormai: il somministrare l'acqua alla frequenza magnetica del
rame, che è un noto antiparassitario, rende possibile, grazie
all'utilizzo di apparecchiature elettroniche adattate a questo
scopo, di trattare infatti un'impronta elettromagnetica del rame.
In sostanza l'elemento chimico non risulta presente nell'acqua, ma
quest'ultimo ne conserva la frequenza. Spiega ancora Gastaldi:
"Stabilizzata la frequenza scelta attraverso un minerale, la
zeolite, non resta altro che irrigare la pianta, stabilizzando
l'impronta che ci interessa fornire alla molecola d'acqua".
Il tutto nasce dalla cosiddetta "chimica supra molecolare" e
proprio l'azienda Bioe Italia ha sviluppato la Supra Molecular
Technology System che qui la pubblicità la ritengo doverosa.
Pertanto le proprietà dell'acqua conservando in memoria l'impronta
dell'elemento con cui entra in contatto permettono l'utilizzo in
agricoltura di sostanze non inquinanti, il che non può che
determinare un'agricoltura più sostenibile per l'ambiente e
prodotti più sani per i consumatori, diminuendo e anche eliminando
l'utilizzo agricolo di pesticidi, anticrittogamici e sostanze
chimiche.
Le ragioni di carattere sanitario, ambientale e commerciale, con
particolare riguardo alla nostra Regione che è vocata a
un'agricoltura totalmente bio, non possono che incuriosirci verso
quest'argomento. L'assessore Caveri la tratterà ridicola, come al
suo solito, noi invece ne siamo incuriositi e interessati.
Immaginiamo, ad esempio, l'irrigazione del vigneto con i benefici
del rame ma senza utilizzarlo. L'intenzione rivoluzionaria è quella
di mantenere gli effetti benefici per contrastare i parassiti
eliminando gli effetti nocivi della sostanza chimica. "Si tratta di
utilizzare onde sonore come stimolante vegetale protettivo -
afferma il professore. Il fine del ricercatore del suo gruppo è
quello di rendere le pianti più forti e autosufficienti anche nella
lotta alle avversità, il tutto si intende senza lasciare tracce di
residuo fisso nel terreno, cioè senza spargere sostanze chimiche.
Attraverso due cicli di irrigazione con acqua informata da
frequenze stabilizzate, dopo solo due settimane si sono già
registrati i primi risultati positivi.
"La pianta stessa sembra continuare ad autodifendersi anche a
distanza di molti mesi, è quasi come se avesse mantenuto anch'essa
la memoria della frequenza somministrata" ha affermato l'ideatore.
Ad esempio, è stato notato lo stesso vantaggio anche per le patate,
più vitamine, meno nitrati che sono nocivi alla salute dell'uomo.
Stesso discorso sull'afide lanigero e non mi soffermo oltre. Non è
poi secondario il vantaggio di risparmio dell'acqua, in quanto le
piante rese più forti, più resistenti e autonome nella lotta ai
parassiti, immagazzinando in memoria la frequenza con cui sono
trattate, richiederanno minore necessità di irrigazione,
determinando pertanto sempre meno trattamenti, con il risultato di
coltivare prodotti agricoli in maniera sempre più sostenibile per
l'ambiente e ottenendo un vantaggio di carattere salutistico che
non ha necessità di proteggersi, ad esempio, l'agricoltore che va a
fare la dispersione in quanto non tratta sostanze nocive. Un
beneficio anche per l'ambiente dovuto al fatto di non dover
disperdere pesticidi comporta uscite meno frequenti sui campi,
pertanto minori spese di carburante, minori emissioni di anidride
carbonica nell'ambiente da parte di trattori e macchine agricole,
con lo sviluppo sostenibile così caro a questa maggioranza
regionale.
Come lei sa, assessore Carrel, immagino mi risponderà lei, da
alcuni anni al Centro dimostrativo agricolo di Saint-Marcel il
tecnico
(omissis)
perché non si può più pronunciare, che è
responsabile dell'Assessorato regionale dell'agricoltura, in
costante collaborazione con il ricercatore Gastaldi, ha testato
l'acqua informata. "Sulle fragole abbiamo avuto un eccezionale
risultato" ha avuto modo di affermare, una giuria degustativa
esperta nel settore ha valutato i frutti trattati con questo
metodo, nove su undici hanno preferito qualitativamente le fragole
trattate con metodo brevettato. Evidenziando i promettenti
risultati e il fatto che la comunità scientifica abbia certificato
il brevetto della scoperta: "Siamo i primi al mondo in questo
campo", ha argomentato il ricercatore, rimarcando che, dopo aver
presentato lo studio della loro pubblicazione scientifica, sono
occorsi più di quindici anni di test e prove pratiche alla Bioe
Italia per ottenere la certificazione scientifica.
Noi in Valle d'Aosta abbiamo la fortuna di avere tra di noi lo
scienziato Gastaldi, che spesso e volentieri è presente a
Saint-Marcel e non solo, anche in diversi altri vigneti che non
potrò citare ma che ne fanno già uso. E poi il susseguirsi sul
territorio regionale di incontri aperti alla popolazione, che in
questi ultimi mesi... c'è stato un incontro anche nel mese di
gennaio qui al piano inferiore con la sala pienissima, lo stesso è
avvenuto a Nus e a Saint-Vincent la settimana scorsa... vi ricordo
che l'11 maggio - faccio ben volentieri pubblicità - sarà la
biblioteca di Valtournenche a invitare a questo incontro, così come
dieci giorni dopo a Morgex e così via... questi incontri aperti
alla popolazione in pochi mesi hanno raccolto centinaia di
partecipanti che vedono sempre presenti i relatori, il ricercatore
in persona e gli esperti regionali del settore, nonché diversi
viticoltori e imprenditori agricoli valdostani. Tutto questo per
dirle, Assessore, come le richiedo nell'interpellanza, se
l'assessorato sia a conoscenza - come immagino - dei risultati
ottenuti mediante l'utilizzo dell'acqua informata, con particolare
riferimento alla chimica supra molecolare sviluppata dall'impresa
Bioe Italia... e in quali circostanze ne fanno uso le strutture
regionali competenti, nonché gli istituti didattici e sperimentali
della Regione, in particolare del settore agricolo, forestale e
della ricerca scientifica". La seconda domanda è: "quale programma
di utilizzo intende intraprendere quest'assessorato e quale
diffusione della pratica sul territorio, anche e soprattutto
mediante un'adeguata campagna di informazione".
Presidente -
Risponde l'assessore Carrel.
Carrel (PA) -
Dopo aver letto le premesse
dell'interpellanza, devo ringraziare il collega Lucianaz in quanto
mi ha permesso di acquisire della documentazione interessante che
fino ad oggi non avevo avuto modo di visionare poiché retroattiva e
di competenza del Coordinatore del Dipartimento agricoltura. Nello
specifico mi è stato inviato il PD di incarico datato 20 aprile
2022 dove viene scritto che è stato acquisito un preventivo per un
servizio di sperimentazione che prevede lo svolgimento di analisi
del terreno, delle acque di irrigazione e della concimazione presso
il Centro sperimentale di Saint-Marcel al fine di elaborare un
conseguente piano di lotta con la creazione di un prodotto
specifico da utilizzare in campo. Considerando che il PD aveva una
descrizione non sufficientemente esplicativa, ho richiesto di
visionare il preventivo citato nello stesso, nel quale emerge che
l'azienda IED Bioe Italia, con sede a Cuneo, ha inviato un
preventivo protocollato in data 4 aprile 2022 e che lo stesso è
stato accettato in data 28 aprile 2022.
In tale preventivo si fa riferimento ad accordi verbali
pregressi e nell'oggetto si scrive: "Preventivo sperimentazione
Saint-Marcel". Inoltre, ancora nello stesso preventivo, l'azienda
sopracitata chiede di ricevere presso i suoi laboratori il
materiale che andrò a leggere. "Un campione di terreno, 100 grammi,
un campione dei nutritivi in uso presso l'Azienda, un campione di
acqua in uso presso l'Azienda, un elenco dei prodotti in uso per
combattere le avversità, un campione dei prodotti in uso per
combattere le avversità, un elenco delle avversità da combattere
per quel tipo di coltivazione", al contempo descrive un prodotto
chiamato L57, con relativo costo e indicazione per diluirlo.
Speravo, collega Lucianaz, di trovare delle specifiche del prodotto
L57 indicato nel preventivo sopracitato, ma purtroppo non vi è
nulla in merito alla composizione del prodotto.
Venendo al primo quesito: "se sia a conoscenza dei risultati
ottenuti mediante l'utilizzo di questo prodotto", mi sono reso
conto che dalla documentazione acquisita non emerge nessun
riferimento concreto e scientifico per potermi esprimere in
merito.
Per quanto riguarda il secondo quesito, sulla base di quanto
esposto ritengo che non vi siano i presupposti per una
risposta.
L'Assessorato anche in termini scientifici sta lavorando per
ridurre l'utilizzo della risorsa idrica, ad esempio, anche
attraverso la possibilità di iscrivere delle nuove varietà di viti
all'interno delle varietà di viti concesse da impiantare in Valle
d'Aosta e questo credo sia il modo opportuno e corretto per poter
lavorare e sicuramente ogni risultato verrà valutato ma dobbiamo
attenerci ai risultati scientifici.
Presidente -
Per la replica, la parola al consigliere
Lucianaz.
Lucianaz (RV) -
Assessore, con tutta la simpatia, la sua
risposta mi terrorizza in quanto qua non ci stiamo occupando di
nuove varietà vitivinicole, stiamo parlando di una tecnica
completamente rivoluzionaria.
Sulle sicurezze scientifiche io in questi quattro anni ne ho
sentite di tutti i colori, quindi sarei meno certo di lei di
appoggiarmi alle rilevanze scientifiche, comunque lasciando da
parte la cosiddetta "scienza", nella mia prima domanda chiedeva se
lei era a conoscenza dei risultati ottenuti e mi avrebbe fatto
piacere che lei avesse parlato di cosa sta avvenendo nei campi
sperimentali di Saint-Marcel e nei vigneti valdostani. Lei
giustamente mi dice che non ha gli elementi specifici del prodotto.
Io non mi sono permesso di parlare né di chimica, né di fisica,
perché non è il mio mestiere, però so che ci sono evidenti
risultati sul territorio.
Quello che mi farebbe piacere sapere è se in questi ultimi tre
anni gli esperimenti che sono stati condotti dalle strutture
regionali, hanno effettivamente dato il risultato positivo, se ci
sono state al contrario azioni negative, se sono state sperimentate
su varie malattie, ad esempio si sostiene che lo scafoideo sulla
cicala di piccole dimensioni è stata trattata in maniera
interessante, e sarebbe la malattia delle foglie ingiallite e poi
morte sulla pianta, la flavescenza dorata. Stesso discorso per
altri insetti e pidocchi.
Io purtroppo non posso addentrarmi in questo settore perché non
è di mia competenza, però avrei preferito - e sicuramente la
incalzerò su quest'aspetto - che su tutto quanto viene alimentato e
utilizzato sui terreni valdostani ci fosse almeno uno straccio di
risposta. Lei mi ha dato altre risposte che possono sicuramente
essere condivisibili, ma il fatto di giustificarsi della scienza
non permette di proseguire su questa strada o di utilizzare questo
prodotto, mi spiace, ma è una cosa che proprio è inascoltabile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK