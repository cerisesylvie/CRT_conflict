Consiglio Regionale della Valle d'Aosta - Oggetto del Consiglio n. 809 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 809 del 22 ottobre 2014 - Resoconto
OGGETTO N. 809/XIV - Interpellanza: "Operazioni di
compravendita di beni immobili tra società controllate e coordinate
da Finaosta S.p.A.".
Presidente
- Per l'illustrazione, la parola al
Consigliere Guichardaz.
Guichardaz (PD-SIN.VDA)
- Grazie Presidente.
Torniamo a parlare di NUV e COUP, due società a totale
partecipazione pubblica che dovrebbero occuparsi della
realizzazione della Nuova Università Valdostana e della
ristrutturazione e ampliamento dell'Ospedale "Umberto Parini", ma
non per ribadire - qualora non si fosse ancora capito - che noi del
PD-Sinistra VdA le riteniamo del tutto superflue, inutilmente
costose e, diciamolo pure, totalmente inutili, bensì per un
necessario approfondimento delle modalità di acquisto dei locali
adibiti ad ufficio delle due società.
L'altra volta, il Presidente Rollandin, rispondendo ad una
nostra interpellanza con la quale chiedevamo il motivo per cui COUP
e NUV avevano acquistato le loro sedi invece di locarle, anche in
considerazione del fatto che si tratta di società di scopo, cioè a
termine, diceva queste parole precise che mi sono trascritto da
video:
"Le sedi delle due società sono state reperite proprio
nell'ambito del patrimonio già di società collegate
all'Amministrazione regionale; i locali occupati dalle due società
in regione Borgnalle, infatti, erano fino a dicembre 2009 sede
della Pila S.p.A., l'acquisto da parte di NUV e COUP è avvenuto nel
maggio 2010 sulla base di un contratto di compravendita, in quanto
non si applica il Codice degli appalti
- lei ha detto il Codice
dei contratti, ma presumo che fosse il Codice degli appalti -
come previsto dall'articolo 19, 1° comma, dello stesso
Codice"
. La risposta, come ho già avuto modo di dire nella
replica della precedente interpellanza dello scorso Consiglio, non
ci ha soddisfatti per il semplice motivo che a noi del PD-Sinistra
VdA non interessa e non interessava sapere se una società
controllata debba o meno fare un appalto per l'acquisizione di un
immobile (la sua risposta è andata in quella direzione); era nostro
interesse invece sollecitare un dibattito sull'opportunità di
acquistare dei beni immobili, considerato che le due società di cui
stiamo parlando hanno una prospettiva di vita di pochi anni.
L'acquisto fatto, peraltro, ha un costo esorbitante, parliamo di
800 mila euro, non sono quattro soldi, quasi un milione di euro. Il
Presidente, ovviamente, non ha risposto alla domanda sul perché non
avessero affittato o reperito nel patrimonio immobiliare della
Regione tali locali, mentre ci ha raccontato che di fatto si è
trattato di una transazione tutta interna alle società collegate
all'Amministrazione regionale. Il problema, però, a nostro parere
sta proprio in questo strano meccanismo di compravendita tra
società e, come giustamente ha rilevato lei, Signor Presidente, di
fatto rispondono allo stesso proprietario, cioè all'Amministrazione
regionale, anche se attraverso Finaosta.
Le dico, Presidente Rollandin, che non mi sarebbe venuto in
mente di presentare un'interpellanza di questo tipo se a mettere i
soldi per l'acquisto degli uffici, cioè 407 mila per la COUP e 393
per la NUV, non fosse stata proprio l'Amministrazione regionale.
Già, perché questo denaro è stato trasferito dalla Regione a
Finaosta in virtù proprio dell'impegno assunto dalla Regione in
fase di costituzione di NUV e COUP, di sostenere totalmente ogni
costo in capo alle due società. La cosa che non riusciamo quindi a
capire e che ci piacerebbe ci fosse spiegata è: ma, allora, se i
locali oggetto dell'interpellanza nel 2010 facevano parte del
"calderone" delle società collegate a Finaosta...all'atto
dell'acquisizione, mi pare tra l'altro che Finaosta tra gestione
ordinaria e speciale detenesse la totalità delle quote di Pila
S.p.A. o il 73 percento, adesso non ricordo esattamente se nel 2009
o nel 2010, ma comunque era una quota predominante...dicevo: ma,
allora, se i locali oggetto dell'interpellanza erano parte del
patrimonio delle società collegate a Finaosta, per quale motivo la
Regione ha sborsato, in conto capitale, quindi a fondo perduto, 800
mila euro a Finaosta per ricomprarsi, a nome di due sue
controllate, una cosa che già era sua, che già le apparteneva di
fatto?
Siccome evito, per quanto possibile, di fare affermazioni senza
prima documentarmi, ho chiesto a gente più esperta di me, e ho pure
fatto un approfondimento attraverso le banche dati, le nostre
banche dati, se questa operazione è praticabile, se ha un nome
tecnico, se si conoscono dei casi analoghi, se esiste cioè una
casistica ben definita rispetto a queste tipologie di
compravendita. Beh, tutte le persone a cui mi sono rivolto hanno
confermato che questa operazione è un'operazione quantomeno strana,
non particolarmente chiara. Ora, se per una qualche ragione si è
trattato di una ricapitalizzazione "mascherata" o comunque
chiamiamola anche con un altro nome o qualcosa di simile, basta
dirlo, noi ce ne faremo una ragione, abbiamo imparato qualcosa di
nuovo, ma se invece è un'operazione che presenta delle ombre, delle
criticità, che non si può fare al 100 percento...beh, io credo che
i dirigenti che allora diedero parere favorevole alle delibere di
stanziamento di quel denaro oggi dovrebbero essere chiamati a
rispondere, anzi, dovrebbero essere chiamati a risponderne
personalmente!
Se vi ricordate, nel corso del dibattito in aula feci notare che
le due delibere relative all'acquisizione erano sostanzialmente
diverse: in una, quella relativa a COUP, erano indicate le
informazioni relative ai locali, e non so se tecnicamente si
chiamano "identificativi catastali", c'era il foglio, la particella
subalterna, era riconoscibile esattamente il locale con
l'indirizzo; nell'altra, invece, quella relativa alla NUV,
nell'altra delibera, vi era un generico riferimento a una proposta
di acquisto considerata pertinente, senza alcuna ulteriore
indicazione sull'ubicazione, sulla tipologia e su chi fosse il
proprietario dello stabile, tant'è che non lo sapevo neanch'io
all'atto dell'interpellanza. La cosa singolare a rileggere la
delibera relativa alla NUV è che in un capoverso viene detto:
"Preso atto che la società NUV ha comunicato alla Regione di
aver individuato una sede idonea all'insediamento della propria
attività e che tale immobile è disponibile, sia per la locazione,
sia per l'acquisto"
e, nel capoverso successivo, quindi preso
atto della disponibilità di un immobile disponibile anche alla
locazione, nella stessa delibera, capoverso successivo, si scrive:
"Si è ritenuto necessario autorizzare uno stanziamento di euro
393 mila a valere sul fondo della gestione speciale di Finaosta
S.p.A. per l'acquisto della propria sede operativa"
, quindi
inizialmente si diceva disponibile anche per la locazione, ma,
immediatamente dopo, la decisione fu quella di acquistarlo.
Significa quindi che fu fatta una valutazione ben ponderata
sull'opportunità di acquistare invece di affittare, ed
evidentemente questa valutazione fu fatta anche sulla congruità del
prezzo.
Per venire all'interpellanza, che cosa chiediamo nello
specifico? Intanto, se chi ha deliberato era a conoscenza che la
proprietà dei beni in questione fosse in capo a una società
controllata da Finaosta (quindi se chi ha deliberato sapeva che la
proprietà era di Pila S.p.A.); due, se è prassi che avvengano
compravendite di beni immobili tra società facenti riferimento a un
medesimo soggetto, e soprattutto se è normale che i soldi li metta
l'Amministrazione regionale (ovviamente qua sintetizzo, le domande
sono scritte un po' meglio); tre, se la cifra trasferita a Finaosta
è stata interamene utilizzata per la compravendita o se è stata
iscritta a bilancio per qualche altra sopravvenienza o chissà che
cosa; quattro, se vi è intenzione, in caso di irregolarità, di
adottare gli opportuni provvedimenti nei confronti dei responsabili
(che siano dirigenti o funzionari) che hanno fatto questo tipo di
valutazioni. Non prendo altro tempo perché mi interessa avere delle
risposte, poi magari mi riservo di replicare successivamente alla
sua risposta. Grazie.
Presidente -
Per la risposta, la parola al Presidente
Rollandin.
Rollandin (UV)
- Sì, grazie Signor Presidente.
Per quanto riguarda le domande presentate, la prima e la
seconda: "se all'atto della proposta di acquisto da parte delle due
società...", eccetera, eccetera, e "se è prassi...", per quanto
riguarda questo, che l'immobile fosse di proprietà della "Pila" era
ovviamente un fatto noto, ma non vi è nessuna prassi in tal senso,
si è semplicemente trattato di un'opportunità del momento tra una
società che vendeva e due società che cercavano una sede.
Chiaramente il discorso che lei ha fatto, se scegliere l'affitto o
l'acquisto, ha avuto come risposta quella che si poteva acquistare,
tenendo conto della situazione di questi stabili. "Se la cifra
trasferita dalla Regione per l'acquisto è stata interamente
utilizzata": l'intera somma, 800 mila, è stata utilizzata per
l'acquisto degli immobili. "Se è intenzione...": si è trattato
operativamente di un versamento soci in conto capitale, cioè di una
posta di patrimonio netto, destinato ad uno specifico investimento,
l'acquisto della sede operativa delle due società e quindi non di
una ricapitalizzazione. Poi se vuole le do la copia...
Presidente -
La parola al Consigliere Guichardaz.
Guichardaz (PD-SIN.VDA) -
Bene, grazie per la risposta,
molto succinta.
Io continuo a pensare...no, no, ha fatto bene, poi ovviamente è
inutile che perdiamo tempo in discussioni rispetto a questa
tematica...continuo ad essere convinto che le sedi potessero essere
non acquistate, che non ci fosse nessun tipo di urgenza di
acquistarle, tanto più che c'era anche la disponibilità da parte
della Pila S.p.A. di affittarle, considerato che quelle società (la
NUV e la COUP) sono società a termine e il termine
corrispondeva...sì, poi passerà in proprietà, tutto quello che
vogliamo, però qua la Regione, di fatto, ha fatto un'operazione di
inserimento di capitali dall'esterno all'interno di Finaosta.
Siccome era già di proprietà di Finaosta quel bene, è quello che io
voglio cercare di far capire, era proprietà della Pila S.p.A., che
è...sì, lo so, ma voglio dire, se la Finaosta controlla e partecipa
al 100 percento, all'epoca non ricordo qual era...cioè detiene il
100 percento del capitale di Pila S.p.A., nel momento in cui la
Finaosta costituisce due società che fanno riferimento e quindi che
appartengono al 100 percento a Finaosta, io, che sono persona
semplice, che probabilmente non ho delle grandi nozioni in materia
di contabilità di bilancio, mi stupisco che la Regione riversi di
nuovo 800 mila euro per comprare un bene che, di fatto, era già in
disponibilità alla Finaosta! Poi lo so che, tecnicamente, se
parliamo di bilancio abbiamo il bilancio della Pila S.p.A., il
bilancio della COUP, il bilancio della NUV e il bilancio della
Finaosta, ma in questo caso specifico la Regione ha riversato 800
mila euro all'interno...no, è la Regione, perché nella delibera c'è
scritto che trasferisce in Finaosta, in dotazione speciale, 400
mila euro più 400 mila euro, quindi vuol dire che sono stati
inseriti 800 mila euro dalla Regione, siccome la Regione, all'atto
della convenzione per la costituzione di NUV e COUP, ha
sottoscritto che avrebbe sostenuto completamente i costi per la
costituzione ed il funzionamento di queste due società. Questo ho
rilevato, poi ovviamente l'opportunità di acquistare piuttosto che
di affittare, eccetera, lì rimaniamo su posizionamenti diversi.
Io le dico che, nel momento in cui esiste un patrimonio
immobiliare, accertato, ampio, e che comunque non è tra l'altro
pienamente impiegato, acquistare e fare operazioni di acquisto con
i soldi pubblici, con i soldi della Regione di ulteriori
beni...beh, sinceramente a me non sembra proprio un'operazione che
va nella direzione né della razionalizzazione, né tanto meno della
valorizzazione del patrimonio della Regione. Grazie.
Si dà atto che dalle ore 17,37 assume la presidenza il
Vicepresidente Rosset.
Rosset (Presidente)
- Grazie. Proseguiamo i lavori. Punto
26 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK