Consiglio Regionale della Valle d'Aosta - Oggetto del Consiglio n. 1394 del 13 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1394 del 13 luglio 2005 - Resoconto
OGGETTO N. 1394/XII - Attività di un consigliere di
amministrazione di nomina regionale della Banca di Credito
Cooperativo Valdostana. (Interpellanza)
Interpellanza
Premesso:
·
che nel CdA della Banca di Credito Cooperativo figura un
rappresentante di nomina regionale;
·
che al consigliere designato è stato formalmente contestato
di svolgere attività finanziaria in concorrenza con la stessa
banca, in violazione della normativa vigente in materia;
·
che, anche sulla base di pareri legali acquisiti, il CdA
avrebbe chiesto al medesimo consigliere di dimettersi
dall'incarico;
·
che, il 21 maggio scorso, la questione è stata portata
all'attenzione dell'assemblea dei soci;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) se è a conoscenza di quanto esposto in Premessa;
2) quali considerazioni esprime in merito;
3) se la Regione intende procedere a una revoca dell'incarico
e provvedere a una sostituzione del suo rappresentante in seno al
CdA della Banca di Credito Cooperativo.
F.to: Tibaldi - Lattanzi
Président - La parole au Conseiller Tibaldi.
Tibaldi (CdL) - La Giunta regionale ha designato, tempo fa, un
rappresentante della Regione nel "CdA" della Banca di Credito
Cooperativo Valdostana. La designazione viene accolta e ratificata
dall'assemblea che, votando il "CdA", vota anche il consigliere di
nomina regionale; l'incarico ha durata triennale. A uno dei
consiglieri di amministrazione - al quale facciamo riferimento in
questa interpellanza - è stato formalmente contestato di svolgere
attività finanziaria in concorrenza con la stessa banca, in
violazione della normativa vigente in materia, in particolare ci
riferiamo all'articolo 2390 del Codice civile che stabilisce un
divieto di concorrenza, ovvero:
"Gli amministratori non possono
assumere la qualità di soci illimitatamente responsabili in società
concorrenti, né esercitare attività concorrente per conto proprio o
di terzi, salvo autorizzazione dell'assemblea"
. È il caso che
stiamo sollevando attraverso questa iniziativa.
A questo consigliere è stato formalmente contestato di svolgere
attività finanziaria concorrenziale e si tratterebbe di una
circostanza provata, che contrasta con la disciplina codicistica. È
stato chiesto al medesimo consigliere di dimettersi, anche sulla
base di una serie di pareri legali che sarebbero stati acquisiti
dalla società bancaria, senza alcun esito; di conseguenza è stata
innescata una certa procedura di contestazione formale.
Il 21 maggio scorso l'assemblea dei soci della Banca di Credito
Cooperativa si è riunita, sia in sessione ordinaria che
straordinaria, e nella parte ordinaria ha trattato anche la
posizione dell'amministratore in questione, ai sensi dell'articolo
2390 del Codice civile. L'assemblea, forse perché ha affrontato con
una certa superficialità o distrazione la questione, non si è
espressa in merito; di conseguenza, poniamo la questione alla
Giunta, che è l'organo che ha nominato il suo rappresentante.
Vogliamo sapere innanzitutto se è a conoscenza di quanto esposto
in premessa; quali considerazioni esprime in merito; se non intenda
procedere a una revoca dell'incarico e provvedere a una
sostituzione del suo rappresentante in seno al "CdA" di questa
Banca, poiché in situazione di palese incompatibilità.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Rispetto alla prima domanda di questa
interpellanza, non eravamo a conoscenza di quanto esposto in
premessa e, ovviamente abbiamo, fatto gli accertamenti del caso.
Gli accertamenti sono stati fatti dai servizi preposti e hanno
portato a una doppia risposta sia da parte della società che da
parte dell'interessato.
Per quanto attiene la risposta della società per il tramite del
presidente, si conferma quanto dichiarato dal collega Tibaldi,
ossia una rilevazione all'interno del "CdA" di una presunta
incompatibilità ai sensi dell'articolo 2390 del Codice civile, in
quanto il consigliere è titolare di un mandato assicurativo. Questa
analisi che il "CdA" ha fatto è stata comunicata sia
all'interessato che alla Banca d'Italia, organo preposto al
controllo. Rispetto a questa posizione il consigliere ha dato delle
giustificazioni al "CdA", ritenendo di non essere in conflitto di
interesse e quindi in una situazione di incompatibilità.
Secondo quanto prevede l'articolo 2390 del Codice civile
l'organo preposto a valutare l'incompatibilità è l'organo
assembleare, perché se c'è un conflitto di interesse, chi è il
soggetto che ha dei danni? È la società, ma la società si esprime
tramite l'assemblea, dove ci sono i detentori delle quote di
capitale sociale, cioè i proprietari... cioè i soci.
Il Consigliere Tibaldi ha fatto delle considerazioni: si è
espressa bene, si è espressa male, ma l'organo sovrano è
l'assemblea, la quale ha ritenuto che l'incompatibilità non fosse
rilevata. A questo punto la considerazione che dobbiamo fare è che
se l'assemblea ritiene che quel consigliere di amministrazione non
sia in una situazione di incompatibilità, noi ne prendiamo atto,
perché l'assemblea è l'organo sovrano. La cosa può piacerci o meno,
ma gli interpellanti che hanno conoscenze giuridiche non possono
che prendere atto di questo! L'altro organo che deve vigilare
eventualmente per un mal funzionamento di soggetti sottoposti alla
tutela - torniamo alla prima interrogazione che il collega Frassy
ha presentato in questo Consiglio - è Banca d'Italia: qualora
rilevi che all'interno di un organo di un soggetto iscritto al T.U.
in materia bancaria vi siano dei malfunzionamenti, interviene.
Pertanto noi prendiamo atto della situazione e nulla possiamo
rilevare.
In aggiunta, l'ufficio della Presidenza della Giunta che
gestisce l'albo di coloro che vogliono avere designazioni o nomine,
si è preoccupato di acquisire una dichiarazione in cui il soggetto
designato ha ribadito, in forma scritta, che non sussistono
condizioni di incompatibilità e di concorrenza, come previsto
dall'articolo 6 legge regionale n. 11/1997, nonché dell'articolo
2390 del Codice civile; pertanto, rispetto a questa problematica,
questo è quanto sono in grado di relazionare al Consiglio.
Président - La parole au Conseiller Tibaldi.
Tibaldi (CdL) - Per alcune considerazioni, che sono
doverose.
La prima considerazione è che riteniamo grave il fatto che
l'ente che nomina un soggetto all'interno di un "CdA" non fosse a
conoscenza di questa situazione di presunta - ma per noi non è
presunta! - incompatibilità. È grave, perché la Giunta, che è
l'ente che nomina, ha il diritto-dovere di conoscere il possesso di
requisiti personali, morali e professionali prima di indicare
qualunque persona in organi di società o enti da essa partecipati o
controllati. Qui c'è quindi un difetto di controllo all'origine,
non sappiamo se in buona fede o meno, che vede la Giunta in
posizione molto grave.
È naturale che l'interessato, al quale si richiedono
spiegazioni, cerchi una via di discolpa o perlomeno cerchi di non
evidenziare una situazione di conflittualità di interessi, perché
cerca di tutelare e i suoi interessi privati, e, dall'altra, di
conservare il suo ruolo di prestigio altrettanto importante
all'interno del "CdA" di questa banca.
Altro aspetto grave: lei ha sintetizzato la lettera scritta dal
Presidente della banca, dove viene confermata la situazione di
presunta incompatibilità. È strano che il Presidente dell'organo di
vertice amministrativo di questa banca si limiti a dire di questa
presunta incompatibilità, perché o la incompatibilità c'è, oppure
non c'è! Allora, alla luce della situazione che lei ci ha
riassunto, il mandato assicurativo comporta una concorrenza con
l'attività svolta dall'istituto di credito, anche perché si parla
di polizze, di formule che vanno a confliggere con gli interessi
della banca. Non può, una persona che riveste questo ruolo, curare
simultaneamente gli interessi di un soggetto che si trova
all'interno del "CdA" e, dall'altra parte, i suoi interessi
professionali, privati, che rischiano di sottrarre potenziali
clienti al mercato della banca!
Lei invoca nella risposta l'articolo 2390; è vero che questo
articolo parla dell'assemblea, ma parla di un'autorizzazione che
deve essere esplicitata dall'assemblea; lei non ci ha detto se
l'assemblea si è espressa in questo senso nella riunione del 21
maggio scorso, non ci ha dato lettura del verbale, non ci ha detto
che c'è stata un'autorizzazione in sanatoria a seguito di questo
esame... ci ha solo detto che l'articolo 2390 prevede che
l'assemblea possa sanare il problema in quanto organo sovrano... ma
ha citato l'autorizzazione? Ci dia lettura...
(interruzione dell'Assessore Marguerettaz, fuori
microfono)
... è grave arrivare in aula senza una deliberazione assembleare
su un caso specifico! Se lei dice che l'assemblea è organo sovrano,
ma non ha detto che l'assemblea ha deliberato in merito e, tanto
meno, ha dato lettura dell'argomento....
Marguerettaz (fuori microfono) - ... ho detto che l'assemblea ha
deliberato il mantenimento in carica...
Tibaldi (CdL) - ... non abbiamo sentito questa frase. Prendiamo
atto e le chiediamo di farci avere una copia di questa
deliberazione ufficiale...
Marguerettaz (fuori microfono) - ... non abbiamo titolo per
chiederla...
Tibaldi (CdL) - ... ma come non avete titolo per chiederla?
Marguerettaz (fuori microfono) - ... ma come fa a chiedere il
verbale di un'assemblea di cui non siamo soci?
Tibaldi (CdL) - Avete un amministratore che viene designato da
voi, c'è una posizione di incompatibilità "in itinere"...
Marguerettaz (fuori microfono) - ... l'assemblea avrebbe potuto
anche non designarlo...
Tibaldi (CdL) - ... infatti lo ha ratificato con la votazione
complessiva. Però sembra che vogliate scantonare il problema... ci
sembra paradossale!
Frassy (fuori microfono) - A cosa serve questa designazione?
Tibaldi (CdL) - Effettivamente si potrebbe evitare di indicare
un rappresentante della Regione all'interno di questo "CdA".
Frassy (fuori microfono) - C'è una funzione di garanzia e di
controllo con la designazione!
Tibaldi (CdL) - La quinta riflessione è che la Giunta potrebbe
revocare, se non ha tutto questo interesse a partecipare nel "CdA",
il proprio rappresentante. Perché non ha proposto questa ulteriore
soluzione, se non c'è tutto questo interesse? Poi c'è un
ragionamento etico, che avremmo apprezzato sentirlo da lei, ma
questo non è arrivato! Evidentemente l'etica politica che è stata
anche invocata recentemente, quando c'è stato un avvicendamento
della Giunta, è stata dimenticata in un fatto specifico, di minore
importanza, ma è stata subito messa nel cassetto e lasciata al
giudizio dei posteri!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK