Consiglio Regionale della Valle d'Aosta - Oggetto del Consiglio n. 2779 del 6 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2779 del 6 giugno 2017 - Resoconto
OGGETTO N. 2779/XIV - Interpellanza: "Stato di diffusione
della banda larga e ultra larga in Valle d'Aosta".
Fosson
(
Presidente) -
Punto n. 10 dell'ordine del
giorno. Per l'illustrazione, la parola al Consigliere Bertin, ne ha
facoltà.
Bertin (ALPE) -
Questo dell'infrastruttura informatica è
un argomento evidentemente sempre più essenziale per un territorio,
condizionerà lo sviluppo del futuro prossimo e ancora più gli
scenari che si stanno prospettando. La banda larga e ultra larga,
perché ormai siamo all'ultra larga, sarà l'infrastruttura portante
per il sistema economico e sociale di una realtà territoriale,
questo ormai è un dato di fatto. Ormai queste infrastrutture sono
da considerarsi infrastrutture primarie come le strade e gli
acquedotti, eccetera, poiché da questo dipenderà lo sviluppo futuro
di una realtà territoriale, lo è ancora di più per una realtà come
la nostra, con una morfologia particolare che ha delle difficoltà
di collegamento. Abbiamo un treno degno dell'Ottocento con dei
tempi lunghissimi di percorrenza che, certo, non favoriscono la
comunicazione; un'autostrada dai costi eccessivi. A tutto questo
aggiungiamo che in questi anni abbiamo avuto anche la brillante
idea di spendere centinaia, poco meno di 100 milioni di euro in un
aeroporto che già sapevamo non avrebbe portato sviluppo per questa
regione; in effetti, è lì chiuso e non serve a niente, oltre che
drenare continuamente denaro pubblico. Questa delle infrastrutture
informatiche pertanto è ancora più una necessità per un territorio
come il nostro per collegarci alla realtà esterna e per avere uno
sviluppo negli anni prossimi. Sappiamo che questo grande
investimento da parte della Regione con i fondi europei è dovuto
ovviamente al fatto che, per una realtà piccola come la nostra,
difficilmente gli operatori del settore privato potranno assumersi
i costi per servire tutta la popolazione. Sappiamo però che
l'Agenzia digitale europea pone la banda larga tra gli obiettivi
principali, che dovrà in questi anni raggiungere almeno l'85
percento della popolazione, un obiettivo ambizioso ma che l'Unione
europea pone come da raggiungere assolutamente per avere uno
sviluppo sociale e economico degno, pertanto questo rimane un
argomento centrale per tutte le ragioni elencate, ma anche
altre.
La Valle d'Aosta, come abbiamo detto, in questi giorni si è
dotata di questa grande infrastruttura, che ormai sta terminando.
Resta una fase però successiva: la fase 2, chiamiamola così, nella
quale queste, che sono delle reti principali, delle sorti di
autostrade, poi si collegano con le case dei cittadini, le utenze
delle aziende, degli alberghi, eccetera, poiché diventa essenziale
per uno sviluppo economico e turistico. Ormai anche la scelta di
una località di vacanza viene fatta in funzione della connettività
del luogo, poiché si ha l'abitudine di avere a disposizione diversi
strumenti e dispositivi e anche in vacanza non si vuole, e non si
può per alcuni, poiché è anche una questione lavorativa non avere
questi strumenti a disposizione. Ripeto: pertanto, è una questione
essenziale. Resta il fatto che al più presto queste possibilità
devono raggiungere capillarmente il territorio e i cittadini,
imprese e famiglie, eccetera.
L'interpellanza pertanto è per conoscere lo stato attuale della
diffusione della banda larga e ultra larga in Valle d'Aosta,
riferita al piano di
VdA Broadbusiness
e in generale gli
intendimenti per questa fondamentale infrastruttura per una regione
come la nostra in generale, i tempi soprattutto di realizzazione di
questo passaggio dall'infrastruttura più grande al collegamento con
i cittadini, le imprese e le famiglie.
Dalle ore 10:13 riassume la presidenza il Presidente
Rosset
.
Rosset (Presidente) -
Per la risposta, ha chiesto la
parola il Presidente della Regione, ne ha facoltà.
Marquis (SA) -
Il collega Bertin nell'illustrazione
dell'iniziativa che è stata presentata ha già sottolineato
l'importanza della rete
Broadbusiness
, che è in corso di
realizzazione in Valle d'Aosta, per quanto concerne l'opportunità
che questa infrastrutturazione potrà dare per lo sviluppo della
nostra regione, lo sviluppo turistico, lo sviluppo delle attività
produttive, ma anche per la soddisfazione delle esigenze dei
cittadini che vanno sempre più in questa direzione di avere
dell'accessibilità ad alta velocità sulla rete internet.
Per quanto riguarda l'attuazione del piano VdA Broadbusiness, si
evidenzia che si stanno rispettando i tempi nella realizzazione
previsti dalla delibera di Giunta regionale del 2012, ovvero è
previsto il completamento della costruzione della rete in fibra
ottica sul territorio della regione entro il 2017. Nel frattempo,
al fine di accelerare l'impiego per famiglie e imprese della banda
ultra larga, mettendo a disposizione il prima possibile degli
operatori di telecomunicazioni l'infrastruttura che è stata
realizzata, l'Amministrazione regionale ha avviato nel 2016 la
procedura finalizzata ad acquisire le manifestazioni di interesse
per la concessione d'uso della rete. A seguito delle manifestazioni
di interesse che sono pervenute e dei successivi approfondimenti
tecnici conclusi nel mese di maggio scorso, la Giunta regionale ha
approvato, nella seduta del 29 maggio scorso, i contratti di
concessione del diritto irrevocabile d'uso per dieci anni delle
fibre ottiche agli operatori EOLO, Vodafone, Fastweb e TIM, a breve
lo stesso avverrà anche per l'operatore FastAlp.
Il Governo regionale, pertanto, continua ad operare affinché il
progetto sia completato entro il 2017 e l'infrastruttura realizzata
si traduca nell'accesso effettivo ai servizi in banda ultra larga
da parte delle persone e del sistema delle imprese, valorizzando
così le ricadute sullo sviluppo economico degli investimenti che
sono stati effettuati. A tal fine, dato che la pubblica
amministrazione non è un operatore di telecomunicazioni, il Governo
opera per favorire l'utilizzo dell'infrastruttura - che resta di
proprietà pubblica -da parte degli operatori privati, proponendo
dei modelli economici di concessione della fibra ottica che hanno
attratto, oltre ad un operatore locale, anche i principali
operatori di telecomunicazioni sul territorio italiano e che ad
oggi hanno già in concessione le prime tratte funzionali collaudate
e il resto della rete man mano che verrà ultimato e quindi reso
disponibile. I primi risultati verso la cittadinanza risultano
pertanto già acquisiti, con la possibilità nel fondo della valle
centrale e nelle vallate laterali di Gressoney, Ayas e
Valtournenche di fruire dei benefici derivanti dalla realizzazione
della rete di fibra ottica secondo le diverse modalità che gli
operatori di telecomunicazioni hanno previsto e avviato per il
rilascio dei servizi a banda ultra larga grazie alla possibilità di
collegare le loro reti alla dorsale VdA Broadbusiness.
Infine va precisato che è possibile usufruire dei nuovi
collegamenti
Wi-Fi
disponibili sui 600
hotspot
installati sul territorio, dei quali più del 50 percento è
operativo in banda ultra larga per il tramite dei collegamenti in
fibra ottica già realizzati. Il Governo regionale intende inoltre
facilitare ulteriormente l'uso di questi seicento hotspot da parte
dei cittadini e turisti, semplificando o eliminando le procedure di
accesso, ampliando la fascia oraria di uso pubblico e rafforzando
la comunicazione circa la loro localizzazione attraverso anche la
localizzazione su delle mappe che potranno essere disponibili anche
sul sito della Regione. Inoltre, per quanto riguarda l'accesso dei
soggetti pubblici, è allo studio la diffusione dell'accesso a 30
megabyte o 100 megabyte in un primo gruppo di biblioteche e di
scuole regionali.
Presidente -
Per la replica, chiede la parola il collega
Bertin, ne ha facoltà.
Bertin (ALPE) -
È importante mantenere la tempistica
prevista per realizzare questa infrastruttura per portare i
benefici di questa ai cittadini, alle imprese e alle famiglie il
più presto possibile, poiché, come sappiamo, l'evoluzione di questo
sistema è molto rapida. Oggi parliamo di 100 megabyte, quando
appena qualche anno fa 7 era già qualcosa di piuttosto
significativo. In poco tempo le cose cambiano ed è importante
mantenere la velocità anche in questo senso, non soltanto dal punto
di vista dell'infrastruttura, la velocità nella realizzazione e
nella fornitura di questi servizi perché oramai questo è un
servizio. È importante sottolineare e anche far conoscere quello
che si è fatto in questi anni per esempio, gli
hotspot
presenti sul territorio, su cui ho avuto modo di interessarmi
qualche anno fa e oggettivamente sono utilizzati da molti turisti
pur non essendo particolarmente pubblicizzati. Ciò richiede, a mio
avviso, un'ulteriore pubblicizzazione per far conoscere queste
opportunità a chi nel caso specifico...si tratta soprattutto di
turisti, e in generale far sapere, quando sarà finita questa rete e
sarà capillarmente diffusa, che la Valle d'Aosta è una regione
all'avanguardia in questo settore, o perlomeno lo è per l'Italia.
Teniamo presente che l'Italia nel contesto europeo si pone tra le
ultime in Europa nel settore della digitalizzazione in generale per
quanto riguarda la connettività alla banda ultra larga. È pertanto
un settore nel quale bisogna fare in fretta e far sapere non tanto
ai valdostani per ritorni interni, ma all'esterno che in questa
regione tra qualche anno si potrà venire in vacanza e avere a
disposizione la piena connettività che per una Regione che vuole
puntare su questo è un fatto essenziale, oltre che per attrarre
ovviamente imprese e attività economiche intenzionate ad investire
nel nostro territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK