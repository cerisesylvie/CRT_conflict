Consiglio Regionale della Valle d'Aosta - Oggetto del Consiglio n. 982 del 18 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula
Oggetto del Consiglio n. 982 del 18 novembre 1999 - Resoconto
OGGETTO N. 982/XI Adozione di provvedimenti per garantire lo
svolgimento della consultazione referendaria abrogativa della legge
52/98 nel periodo 1° maggio - 30 giugno 2000. (Reiezione di
mozione)
Mozione Premesso:
che il Tribunale di Aosta, con un ordinanza del 7 ottobre 1999,
ha sollevato un’eccezione di incostituzionalità nei
confronti dell’art. 9 della legge regionale n.
16/1975;
che il Tribunale di Aosta non si è quindi pronunciato
sull’ammissibilità del quesito referendario
concernente l’abrogazione della legge regionale n.
52 del 3 novembre 1998 "Disciplina dello svolgimento delle prove di
francese agli esami di Stato in Valle d’Aosta";
che il rinvio della questione summenzionata alla Corte
Costituzionale, qualora i tempi si dilatino ulteriormente, potrebbe
impedire lo svolgimento della consultazione referendaria nel
periodo compreso tra il 1° maggio 2000 e il 30 giugno 2000;
che si ritiene indispensabile tutelare le competenze legislative
della nostra Regione e contemporaneamente salvaguardare
l’esercizio di un diritto democratico
fondamentale;
Richiamato il dibattito tenutosi nell’adunanza
del Consiglio regionale del 3 novembre, ove è emersa la volontà
unanime di tutte le forze politiche di garantire nei tempi previsti
dall’attuale normativa il regolare svolgimento del
Referendum di cui in premessa;
Il Consiglio regionale
Si impegna
ad attuare gli opportuni e necessari provvedimenti finalizzati a
garantire lo svolgimento della consultazione referendaria nel
periodo compreso tra il 1° maggio e il 30 giugno 2000.
F.to: Tibaldi - Frassy - Lattanzi
PresidenteLa parola al Consigliere Tibaldi.
Tibaldi (FI)
La mozione di Forza Italia prende spunto dal
recente dibattito che c'è stato in quest'aula il 3 novembre scorso,
dove è stata manifestata la volontà unanime di tutte le forze
politiche di garantire nei tempi previsti dall'attuale normativa il
regolare svolgimento del referendum per l'abrogazione della legge
che ha introdotto la maturità bilingue nella nostra Regione.
Questa mozione la riteniamo importante in quanto mira a
stabilire l'obiettivo di un percorso complesso, i cui tempi sono
estremamente stretti, che tende a garantire lo svolgimento appunto
della consultazione referendaria in un periodo preciso, quello che
si svolge dal 1° maggio al 30 giugno del prossimo anno.
Sappiamo che è in itinere o perlomeno è in via di definizione
una legge regionale ad opera della I Commissione consiliare
permanente che tende ad aggirare l'ostacolo, quel vizio
d'incostituzionalità che è stato sollevato a suo tempo dal
Tribunale di Aosta con il rinvio alla Consulta in merito alla
riserva di legge che viene stabilita dall'articolo 108 della
Costituzione, un rinvio che potrebbe essere estremamente dannoso
per quanto concerne lo svolgimento dello stesso referendum.
Prendiamo atto con soddisfazione di questa proposta di legge
anche se non ci è dato conoscerne il contenuto, una proposta di
legge che rappresenta una tappa di questo percorso di cui dicevo e
che ci fa capire che ce ne sono altre successive che sono
particolarmente importanti, quali per esempio la costituzione della
commissione individuata a vagliare il quesito referendario, a
vagliarne in particolare l'ammissibilità e prima di questo il suo
insediamento e poi il suo esame.
Questa mozione la riteniamo un punto cardinale perché anche gli
stessi studenti hanno manifestato perplessità sulla formula nei
tempi previsti dalla legge affermata in sede di I Commissione
consiliare, tempi previsti dalla legge che potrebbero essere anche
non rispettati per l'effettuazione del referendum nel periodo
previsto fra il 1° maggio e il 30 giugno 2000, di conseguenza
riteniamo che l'approvazione di questa mozione costituisca uno
strumento di garanzia.
È vero, la legge è già pronta, o perlomeno ci viene detto che è
pronta, però sappiamo che l'iter delle leggi può essere alla Speedy
Gonzales, tipo quello della legge n. 52 che abbiamo visto ieri
mattina, che è stata iscritta d'urgenza nonostante mancassero
determinati passaggi nella procedura normalmente prevista, quella
ordinaria, per l'approvazione delle leggi, oppure può essere un
iter lumaca come quello della proposta di legge in materia di
sanità, presentata da Forza Italia, che è ancora lì che giace nei
meandri della V Commissione, ma non è l'unica legge.
Per sensibilizzare l'attenzione dell'aula su quest'aspetto
importante, affinché il referendum comunque abbia svolgimento in
questo periodo, riteniamo che la mozione debba essere valutata con
estrema attenzione e con la sensibilità di coloro che hanno
intenzione di dar corso alla consultazione referendaria.
Questo per rispetto anche a quelle 4.700 e oltre sottoscrizioni
che sono state fatte qualche mese fa e che hanno dimostrato
l'esistenza di un problema che vuole essere oggetto di ampia
riflessione di tutta una comunità nel corso di una consultazione
referendaria che dovrà avere luogo in un giorno compreso fra il 1°
maggio e il 30 giugno del prossimo anno.
Presidente
La parola al Consigliere Cottino.
Cottino (UV)
Credo che non ci sia molto da dire a
proposito di questa mozione in quanto uno degli estensori l'ha
illustrata, evidentemente secondo il suo punto di vista,
evidenziando quelli che a suo modo di vedere potrebbero essere i
problemi.
Voglio chiedere invece agli estensori di ritirarla, ritenendola
superata, in quanto il sottoscritto, assieme ai due Capigruppo
delle altre forze di maggioranza, sono riusciti a presentare il
disegno di legge inerente alla questione del referendum pochissimi
minuti fa.
Questo in ossequio non già a quanto testé affermato dal
Consigliere Tibaldi, ma a un impegno che ci eravamo presi non come
I Commissione, ma come forze di maggioranza.
All'epoca avevamo detto in tempi brevissimi e credo di poter
affermare in tutta tranquillità che abbiamo mantenuto l'impegno;
oggi pomeriggio il testo di legge verrà distribuito agli studenti
con cui la I Commissione avrà l'audizione e il suo Presidente è
autorizzato a darne copia, successivamente ci sarà una conferenza
stampa, momento in cui si darà il testo completo alla stampa.
Riteniamo di aver dimostrato ampiamente che, quando ci prendiamo
degli impegni, li portiamo fino in fondo.
Un ulteriore impegno lo prendo qui senza assolutamente nessun
timore. L'iter di approvazione di questa legge, per quel che ci
riguarda evidentemente, non avrà sicuramente tempi lunghi, ma tempi
molto, molto brevi. Riteniamo che con il prossimo Consiglio, se non
succede qualcosa di particolarmente strano, ma è un'evenienza che
penso di poter escludere, può essere approvata la legge presentata
dai tre Capigruppo della maggioranza.
Presidente
La parola al Consigliere Piccolo.
Piccolo (FA)
Solo per confermare l'impegno del
sottoscritto come Presidente della I Commissione prendendo spunto
da quelli che sono stati gli impegni assunti nella precedente
commissione. Fra l'altro va ricordato, per correttezza
d'informazione, che oltre al disegno di legge che verrà presentato
dai gruppi della maggioranza, è giacente un disegno di legge
presentato dai Verdi e, nella discussione che riguarderà la
tematica specifica della revisione della legge n. 16, verranno
messe in discussione tutte e due le leggi presentate: sia quella
dei Verdi che quella della maggioranza.
Questo era l'impegno che ci eravamo assunti, pertanto anticipo
già che per mercoledì prossimo verrà convocata d'urgenza la
commissione per cominciare ad esaminare i disegni di legge
presentati dalla maggioranza e dal gruppo dei Verdi.
Presidente
Se nessun altro chiede la parola, dichiaro
chiusa la discussione generale.
La parola al Consigliere Tibaldi per dichiarazione di voto.
Tibaldi (FI)
Apprezziamo quanto è stato detto dal
Capogruppo dell'Union Valdôtaine, nella fattispecie che
quest'impegno è stato mantenuto.
È stato mantenuto l'impegno di fare una legge che peraltro non è
stata né presentata né depositata, perlomeno a noi Consiglieri
dell'opposizione non c'è dato conoscerla come ho detto prima.
E anche qualora lo fosse, presentata e depositata, Consigliere
Cottino, converrà con me che è un passaggio di tutto un iter
complesso che deve consumarsi entro un periodo di tempo
estremamente breve e che comunque non è detto che la sola
presentazione e ufficializzazione di questa legge possa conseguire
all'obiettivo di questa mozione, cioè che la consultazione
referendaria si svolga fra il 1° maggio e il 30 giugno
prossimo.
Come estensori di questa mozione, ripeto, apprezziamo ciò che
lei ha detto perché effettivamente dal 3 novembre scorso, momento
in cui c'è stato un primo dibattito, arrivare ad oggi determinati
passi in avanti sono stati indubbiamente fatti, però non possiamo
ritenere che l'impegno sia stato mantenuto in toto per arrivare a
quell'obiettivo.
Allora, il primo passo è positivo, ve ne diamo atto, però non ci
sentiamo di ritirare la mozione solo perché viene annunciata la
futura presentazione di una legge.
Se la volontà che lei ha manifestato coincide con la volontà qui
scritta, non vedo alcun elemento ostativo a votarla.
Per questa ragione manteniamo la mozione.
Presidente
La parola al Consigliere Cottino.
Cottino (UV)
Chiaramente, avendo chiesto il ritiro della
mozione, non potremo che astenerci anche perché le garanzie che
chiedete, collega Tibaldi, potrebbero anche non dipendere da noi e
perché il discorso della legittimità e dell'ammissibilità, collega
Squarzino, al di là di andare a sobillare gli studenti, non mi
risulta che possano dipendere da questo Consiglio.
La legge è stata predisposta e i tempi che abbiamo previsto
possono dare la possibilità di far svolgere il referendum nei tempi
da voi richiesti.
Quanto a "garantire", non c'è nessuno che può farlo, per cui se
qualcuno di voi, così come sembra, non ha mai fiducia negli altri,
non vedo perché da parte nostra non ci dovrebbe essere lo stesso
tipo di atteggiamento.
Noi quello che abbiamo promesso l'abbiamo mantenuto.
(battibecco fra i Consiglieri Cottino e Curtaz)
Presidente
La parola al Consigliere Curtaz.
Curtaz (PVA-cU)
Voglio soltanto annunciare il voto
favorevole del nostro gruppo alla mozione di Forza Italia perché
condividiamo l'esigenza che viene manifestata con l'impegno
indicato nella mozione.
Voglio osservare una qualche scorrettezza, sperando di non
offendere nessuno, in quest'atteggiamento della maggioranza perché
viene formalmente indicata una via, che può essere anche
condivisibile, vengono invitati i proponenti a ritirare la mozione,
e questo è un problema loro, sulla base di un atto che risulta già
depositato, ma che nessuno può vedere.
Questa è una cosa che ha dell'incredibile! Una volta si diceva
che a scatola chiusa si compra solo Arrigoni?
(interruzione di un Consigliere, fuori microfono)
? nulla ci vieta di avere fiducia nei confronti del Capogruppo
dell'Union Valdôtaine, però credo che sarebbe normale correttezza
istituzionale proprio perché c'è questo punto all'ordine del
giorno, diversamente aspetterei l'ora canonica e andrei a vedere il
testo di legge proposto ma, proprio in vista della discussione di
quest'ordine del giorno, sarebbe interessante capire qual è il
contenuto del testo di legge proposto dalle forze di
maggioranza.
Prendiamo atto che la sensibilità istituzionale della
maggioranza è tale che prima verrà presentato alla stampa e poi
distribuito ai consiglieri. Questa è la realtà.
Presidente
La parola alla Consigliera Squarzino
Secondina.
Squarzino (PVA-cU)
Votiamo naturalmente a favore di questa
mozione e ci stupisce che la maggioranza si astenga, perché? E qui
ripeto quanto ho già detto stamani in occasione di un altro atto
del genere.
Con la mozione si chiede semplicemente che ci sia un impegno
politico da parte del Consiglio di fare tutti i passi per
raggiungere il nostro obiettivo e cioè che il referendum si svolga
fra il 1° maggio e il 30 giugno. Qui è scritto così, allora credo
che sia questo l'atto politico fondamentale e questo è quanto la
mozione chiede.
Dalle parole che ha detto il Consigliere Cottino ho
l'impressione che la volontà politica di arrivare a svolgere il
referendum dal 1° maggio al 30 giugno non ci sia?
(interruzione del Consigliere Cottino, fuori
microfono)
? quello che io dico agli studenti chiacchierando lo dico anche
qui, non ho due facce o due linguaggi diversi.
Credo che tutti noi siamo autorizzati democraticamente a
confrontarci con i cittadini e che sia vergognoso che venga
contestato ad un Consigliere di svolgere un ruolo da semplice
cittadino che è quello di dialogare con le persone. Questo è
vergognoso, Consigliere Cottino!
Presidente
Pongo in votazione la mozione in oggetto:
Consiglieri presenti: 34
Votanti e favorevoli: 11
Astenuti: 23 (Agnesod, Bionaz, Borre, Cerise, Charles Teresa,
Cottino, Cuc, Ferraris, Fiou, Lavoyer, Louvin, Martin, Nicco,
Ottoz, Pastoret, Perrin, Perron, Piccolo, Praduroux, Rini, Vallet,
Vicquéry e Viérin D.);
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK