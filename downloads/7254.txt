Consiglio Regionale della Valle d'Aosta - Oggetto del Consiglio n. 1757 del 15 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1757 del 15 gennaio 1986 - Resoconto
OGGETTO N. 1757/VIII - LAVORI IN ECONOMIA DIRETTA
DELL'ASSESSORATO DEL TURISMO, URBANISTICA E BENI CULTURALI.
(Interrogazione)
PRESIDENTE:
Do lettura dell'interrogazione in oggetto
presentata dal Consigliere Viberti;
INTERROGAZIONE
VISTE le delibere numero 8631 - 8632 - 8639 - 8641 in data
13.12.1985;
CONSIDERATO che tutte prevedono spese in economia
diretta;
PREOCCUPATO per una possibile "esportazione" dell'uso
dell'economia diretta dei Lavori Pubblici all'Assessorato al
Turismo, Urbanistica e Beni Culturali si
INTERROGA
l'Assessore competente per conoscere:
1)
quale sia la sua opinione sull'uso dell'economia
diretta;
2)
quali motivazioni hanno informato la scelta
dell'economia diretta per i lavori previsti dalle citate
deliberazioni.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Poiché il Consigliere interpellante nella
premessa dell'interrogazione cita le delibere nn. 8631, 8632, 8639
e 8641, che riguardano impegni di spesa, vorrei definire il loro
contenuto. La delibera n. 8641, ad esempio, impegna 68.000.000 di
lire per l'esecuzione di lavori di manutenzione ordinaria di
monumenti vincolati ai sensi della legge del 1939 e pertanto si
tratta di un impegno che prevede un intervento diretto della
Regione in vari monumenti, per diversi lavori "di puntellatura e
ripristino, sottomurazioni varie di fondazioni, consolidamenti
vari, documentazioni grafiche e fotografiche, consulenze
specializzate...". Sia per questa che per le altre delibere si
tratta di interventi molto frammentari.
L'interpellante vuole conoscere la mia opinione sull'uso
dell'economia diretta. Rispondo dicendo che esso è regolato da una
legge specifica, che lo prevede specie quando i lavori sono molto
frammentari. Lo stesso Consigliere vuole anche sapere: "Quali
motivazioni hanno informato la scelta dell'economia diretta per i
lavori previsti nelle citate deliberazioni?" Le motivazioni
discendono proprio dall'eccessiva frammentarietà dei lavori, che
rende difficile compilare un computo metrico estimativo ed eseguire
un'analisi dei prezzi precisa per poter poi procedere alla gara
d'appalto. Ne consegue quindi che gli interventi sono coperti da un
impegno di spesa globale, come può esserlo questo di 68.000.000 di
lire o quello di 80.000.000 di lire per il Castello di Aymavilles,
una parte del quale consentirà di ripristinare un muro che sta per
crollare, un'altra per disinfestare una zona adibita ad area verde
o delle murature esistenti che l'edera rischia di far "spanciare"
ed un'altra per ripristinare il tappeto erboso... La delibera
citata dice che man mano che si renderanno necessari questi lavori,
l'Assessorato inviterà delle ditte specializzate a presentare dei
preventivi per poi far eseguire i lavori sotto la diretta
sorveglianza dei suoi tecnici.
Dato che nella premessa dell'interrogazione si dice:
"Preoccupato per una possibile esportazione dell'uso dell'economia
diretta dei Lavori Pubblici...", io posso tranquillamente affermare
che si tratta di una prassi comune da oltre vent'anni presso
l'Assessorato ai Lavori Pubblici, mentre nell'Assessorato al
Turismo, Urbanistica e Beni Culturali si opera in economia solo per
i lavori previsti in queste quattro deliberazioni.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Senza alcun dubbio è comprensibile quanto
viene affermato circa la scelta dell'economia diretta da parte
dell'Assessore per la delibera n. 8641
,
anche se sarebbe
opportuno a volte, specie in occasioni come queste, aggiungere un
piccolo elenco dei lavori che si intendono eseguire con questa
forma di contratto con delle imprese, perché ciò permetterebbe ai
Consiglieri una migliore comprensione dell'intervento. Non si
capisce però come si facciano a determinare gli impegni di spesa ed
a concretizzare la cifra se in realtà non si sa dove si deve
intervenire. Chiedo pertanto che venga aggiunto al testo della
delibera un "elenchino" che ne consenta appunto una maggiore
comprensione.
In ogni caso restano anche le altre delibere per le quali mi
pare molto discutibile parlare di frammentarietà di lavori, specie
quando si tratta di mettere in ordine delle aree verdi, anche se,
come nel caso del Castello di Aymavilles, in presenza di muri,
magari anche a secco. Io credo che nella nostra Regione ce ne siano
a iosa di imprese in grado di eseguire questo genere di lavori. Il
fatto è che forse esse sono state abituate, forse proprio da certi
Assessori, a lavorare in economia diretta ed hanno meno
dimestichezza con l'appalto. Tuttavia non era necessario ricorrere
all'appalto, perché si poteva anche adottare alla trattativa
privata. Credo inoltre che ci sarebbe parecchio da discutere anche
sulla frammentarietà dei lavori.
Per quanto riguarda poi il Castello Gamba, si apprende dalla
delibera stessa che esso è soggetto ad atti di vandalismo. Ora io
mi chiedo se non è opportuno stipulare un contratto con le agenzie
di vigilanza notturna, oppure chiedere interventi alle forze
dell'ordine, affinché questi atti di vandalismo non abbiano più a
verificarsi, altrimenti serve a ben poco rimettere a nuovo le
strutture quando esse restano in balia del primo che passa o di
qualche ragazzotto che, avendo bevuto un po' di più in una
particolare sera dell'anno, compie atti vandalici o magari cerca di
appropriarsi di qualche suppellettile all'interno del castello.
Ripeto però che noi abbiamo l'impressione che l'Assessore Borbey
abbia nostalgia delle economie dirette. Tuttavia, se anche l'uso
delle economie dirette è una prassi usuale non solo
nell'Assessorato dei Lavori Pubblici, ma anche in quello del
Turismo ed in quello dell'Agricoltura, Foreste ed Ambiente
Naturale, noi pensiamo che la nostalgia dell'Assessore Borbey lo
porti ad esagerare nell'uso delle economie dirette.
Egli può dire quello che vuole, ma non ci sposta dalle nostre
convinzioni, anche perché la scarsa serietà ed attenzione con cui
segue i lavori del Consiglio e con cui fornisce risposte al
medesimo, ci induce a pensare che egli resti sempre nelle sue
convinzioni e non sia disposto a modificarle in nessuna occasione.
"Errare humanum est, perseverare diabolicum", Assessore Borbey. E
noi, pur non sentendoci inquisitori e tantomeno difensori del credo
cristiano, siamo però preoccupati delle presenze diaboliche,
ovunque esse si trovino, e mettiamo in essere tutto quanto siamo in
grado di fare per cercare di fermarle e di arginarle. Vorrei
aggiungere a questo proposito che il Presidente della Giunta
avrebbe fatto bene a spiegare che il fosforo non arresta la caduta
dei "capelli", cosa sulla quale sembra che si sia equivocato, ma
arresta la caduta dei "cavilli".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK