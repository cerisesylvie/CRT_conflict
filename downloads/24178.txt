Consiglio Regionale della Valle d'Aosta - Oggetto del Consiglio n. 3157 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3157 del 19 dicembre 2007 - Resoconto
OGGETTO N. 3157/XII - Interrogazione: "Situazione del
servizio postale nella Regione".
Interrogazione
Vista la DGR n. 2852 del 29 settembre 2006, con la quale si
approvava il testo di un "protocollo d'intesa tra la Regione
Autonoma Valle d'Aosta e Poste Italiane S.p.a. per il mantenimento
e lo sviluppo sul territorio regionale di un'offerta di servizi e
prodotti volta a migliorare i rapporti con i cittadini, con
particolare riguardo alle aree più periferiche e
disagiate";
Visto il Protocollo d'Intesa sottoscritto in data 5 marzo
2007 tra la Regione Autonoma Valle d'Aosta e Poste Italiane
S.p.a.;
Premesso che la società Poste Italiane S.p.a. è interamente a
capitale pubblico, con il 65% che fa capo al Ministero
dell'Economia ed il 35% alla Cassa Depositi e prestiti; e che, per
la legge italiana, "l'esercizio della rete postale pubblica"
costituisce "attività di preminente interesse generale";
Atteso che appare sempre più evidente lo stato di disservizio
dell'ente postale in Valle d'Aosta, come si evince dalla semplice
informazione giornalistica, e sempre più difficili si manifestano
le condizioni dei dipendenti che vi lavorano;
Considerato che l'inefficienza del servizio colpisce in
particolare le zone già più disagiate del nostro territorio,
penalizzando contemporaneamente cittadini e lavoratori;
Osservato che, a tale proposito, era stato firmato il
Protocollo del 5 marzo scorso, a dispetto del quale, nel corso
degli ultimi mesi dell'anno, l'azienda ha piuttosto ridotto i
servizi e tagliato l'occupazione, segnatamente durante il periodo
turistico della Valle e a ridosso delle festività;
i sottoscritti consiglieri regionali
Interrogano
Il Presidente della Giunta regionale per conoscere:
1) qual è attualmente, a sua conoscenza, la situazione
dell'occupazione nell'azienda e lo stato del servizio postale nella
Regione;
2) se, e in qual misura, si ritiene di aver ottenuto qualche
risultato sul piano dell'attuazione dei contenuti previsti nel
protocollo d'intesa;
3) se vi sia spazio, nell'ambito dei poteri istituzionali, di
poter incidere in modo significativo sulle linee operative
dell'ente Poste italiane in Valle d'Aosta.
F.to: Bortot - Squarzino Secondina - Venturella
Président
- La parole au Président de la Région,
Caveri.
Caveri (UV)
- Eccoci di nuovo sulla questione Poste in
Valle d'Aosta. Credo che ne faremmo volentieri a meno, se le Poste
funzionassero, se funzionassero i treni, l'ANAS, se funzionassero
tutti quegli enti dello Stato che in Valle d'Aosta sono ridotti
alla frutta, cioè tutto quello che non è Regione autonoma va male e
naturalmente ne rispondiamo noi, pur non avendone nessuna
responsabilità diretta.
In particolare il Consigliere Bortot mi interroga per conoscere
quale sia attualmente la situazione dell'occupazione nell'azienda e
lo stato del servizio postale. Benché tutti noi siamo perfettamente
al corrente di quanto il personale in servizio in Valle sia
deficitario - l'aspetto più preoccupante è il blocco del turnover,
cioè quelli che vanno in pensione raramente vengono sostituiti -
alcune timide schiarite si sono recentemente manifestate. Il 13
dicembre scorso l'Azienda ha incontrato le Organizzazioni
sindacali, in seguito all'apertura delle procedure conflittuali
attivate da queste ultime, e le parti sono addivenute ad un accordo
che ha risolto il conflitto. L'Azienda ha proposto l'assunzione di
5 nuove risorse da destinare ai servizi di sportello (di cui 2 già
dal prossimo 31 dicembre) e 3 entro il 31 gennaio 2008. In
particolare, le prime due risorse saranno attinte da una precedente
graduatoria, mentre le 3 successive saranno individuate per il
personale di livello D. L'Azienda prevede l'assunzione di 11
risorse della graduatoria relativa al settore recapito e, sempre
per il recapito, l'assunzione di 4 risorse a tempo determinato per
il periodo 1° gennaio 2008 - 31 marzo 2008.
Sempre il 13 dicembre Poste Italiane ha rappresentato le
modalità di avvio del nuovo modello organizzativo, che prevede
ubicazione dell'attività di ripartizione dei centri di Châtillon,
Arvier e "Aosta 2" presso il CPO (Centro Postale Operativo) di
Aosta, relativamente al quale l'Azienda ha comunicato di non avere
progetti che nel breve periodo ne modifichino l'assetto operativo.
Lei sa che una delle preoccupazioni era il paventato
ridimensionamento e addirittura la chiusura.
Per quanto riguarda il CPD (acronimo dentro il quale si nasconde
il Centro Postale di Distribuzione), Azienda e OOSS - così mi hanno
scritto, acronimo che starebbe per organizzazioni sindacali. Quello
di prima era il CPO, questo è il CPD... se leggete il mio ultimo
calepin
è dedicato agli acronimi. Venturella vada
rapidamente su "www.caveri.it" e così scoprirà cos'è la "AAAAA"...
le lascio un po' di curiosità... - hanno concordato uno specifico
incontro per addivenire ad un'analisi di dettaglio condivisa.
Come possiamo vedere - lungi dal cantare vittoria - qualche
flebile movimento nella direzione del miglioramento dei servizi
(ripeto, 15 assunzioni nel settore recapito, di cui 11 a tempo
indeterminato) si può intravedere. Resta tuttavia il disagio
provocato dalla constatazione che ormai gli organi direttivi di
Poste Italiane in Valle sono privati di ogni potere. Arrivano dei
dirigenti, ce n'è uno simpatico che è il direttore "country", che
io la prima volta che l'ho incontrato pensavo che venisse vestito
da texano, tipo Bush, con gli stivali, perché è il direttore
"country". Dicevo, resta tuttavia il disagio provocato dalla
constatazione che ormai gli organi direttivi non contano niente e
lo stesso incontro del 13 dicembre, questo è significativo, si è
tenuto a Torino. Nonostante la buona volontà di chi rappresenta
l'azienda ad Aosta, qui dico una cattiveria: anche se devo
ammettere che la partenza del Dottor Gelsomino ha lasciato un vuoto
in termini di impegno e di conoscenza della realtà valdostana che
il nuovo direttore stenta ancora a colmare, le decisioni sono
assunte altrove, con una lentezza e farraginosità tale da far
rimpiangere le vecchie Poste e Telegrafi, quelle del tempo che
fu.
Proprio a questo argomento mi aggancio per rispondere agli altri
due punti dell'interrogazione del Consigliere Bortot, iniziando
dall'ultimo, per chiudere poi con la questione del protocollo
siglato con Poste Italiane la primavera scorsa. Il Consigliere mi
chiede se vi sia spazio, nell'ambito dei poteri istituzionali della
Regione, di poter incidere in modo significativo sulle linee
operative dell'ente Poste Italiane in Valle d'Aosta. Bortot in
premessa richiama, giustamente, la natura pubblica della proprietà
di Poste, dimenticando però - lo dico senza polemica - di ricordare
come la natura dell'ente, come l'ha definito, è quella di una
società per azioni, che come tale - aggiungo che purtroppo, in
questo sono
no global
come te, sono contro le
liberalizzazioni selvagge, ci potremmo legare assieme davanti alle
Poste, viene anche Venturella. Il problema che è quando noi ci
sleghiamo Venturella lo teniamo legato davanti alle Poste... molto
bene, il lucchetto dell'amore, quello del libro "Tre metri sopra il
cielo" - è chiamata a perseguire finalità di equilibrio di bilancio
che spesso confliggono con la qualità e la capillarità dei servizi
prestati.
L'elemento di difficoltà che rende intollerabile la quantità dei
disservizi è dato dal fatto che in un'economia di mercato,
un'impresa inefficiente (o dal lato del suo bilancio costi-ricavi,
oppure in ragione della scarsa qualità dei servizi offerti) non
riesce a rimanere a lungo competitiva. Nel caso di Poste Italiane -
è per quello che è una liberalizzazione sballata - invece ci
troviamo di fronte ad una situazione di protezione del mercato,
tale per cui, in assenza di una liberalizzazione dei servizi
postali che è stata ulteriormente rinviata al 2011, a nessun
operatore comunitario è consentito prestare il servizio cosiddetto
universale, che si sostanzia principalmente nel recapito, entro i
confini italiani. Non so come abbiate vissuto come movimento
politico - guardo la vostra
maîtresse à penser
, la
dottoressa Squarzino - l'invio postale in occasione del referendum,
un disastro! Facevamo le manifestazioni pubbliche e le lettere
arrivavano tre giorni dopo, una cosa intollerabile! Per un certo
periodo abbiamo creduto di essere vittime di qualche persecuzione e
voi lo stesso, voi figurarsi! Però anche in occasione delle
prossime elezioni regionali una qualche riflessione andrà fatta, ma
istituzionale, perché quando tu organizzi i comizi nei paesi, gli
dai la corrispondenza una settimana prima e arriva una settimana
dopo siamo tutti danneggiati.
In questa fase in cui Poste Italiane si sta ristrutturando dal
punto di vista organizzativo e finanziario per farsi trovare pronta
all'appuntamento della completa liberalizzazione, che nel 2011 ci
sarà, diventa inevitabile che a sentire i contraccolpi maggiori
siano da un lato i dipendenti e dall'altro gli utenti. Fra l'altro
i dipendenti sono sempre meno e non si capisce come faccia Poste
Italiane, con campagne pubblicitarie martellanti, a offrire nuovi
servizi; nella maggioranza degli sportelli della Valle c'è
l'operatore unico che è un povero sfigato, che deve vendere il
merchandising delle poste, dovrebbe fare le assicurazioni, dovrebbe
fare i mutui, dovrebbe dare il bancomat, in contemporanea dovrebbe
fare i conti correnti... una vera tragedia! Se in una certa misura
ciò è comprensibile e tollerabile, perché bisogna assecondare anche
i cambiamenti, le scelte di Poste non devono e non possono andare a
discapito di uno dei servizi che più incidono sull'effettiva
partecipazione dei cittadini alla vita sociale e sull'efficacia
dell'esercizio dei propri diritti.
Non sono mancati, né mancano o mancheranno gli interventi da
parte della Presidenza della Regione nei confronti dei vertici di
Poste Italiane: ho dovuto anche per queste vertenze sindacali
telefonare personalmente all'amministratore delegato, Massimo
Sarmi, che sarebbe come se quando una cosa non funziona in una
parrocchia uno telefonasse al Papa, cioè è francamente esagerato -
lei ha il numero, collega Squarzino, io di Benedetto XVI non ce
l'ho quindi... - ma non possiamo nemmeno nasconderci come le
possibilità di incidere in modo significativo sulle linee operative
dell'ente Poste Italiane in Valle - come ha richiesto il
Consigliere Bortot e io gli rispondo con sincerità - non siano
moltissime.
D'altronde basta scorrere i quotidiani locali di tutt'Italia o
semplicemente digitare in internet (come fa Venturella), su un
motore di ricerca la parola "poste", per verificare come la
situazione di disservizio che viviamo in Valle sia replicata in
un'infinità di altre realtà italiane, talune anche meno periferiche
della nostra. Nelle grandi città non arriva più la posta a
casa!
Questo non vuol significare una resa, anzi. Ci impegneremo con
sempre maggior vigore affinché la qualità del servizio postale in
Valle non debba scendere sotto certi livelli, perché ci troveremmo
di fronte alla interruzione di un servizio pubblico. Da questo
punto di vista non c'è alcun dubbio che l'obiettivo del Consigliere
Bortot è anche il mio ed è quello di fare fronte unito, a
salvaguardia dell'occupazione e dei servizi che Poste Italiane
rende e deve rendere ai cittadini valdostani.
Nella primavera scorsa, era stato siglato con Poste italiane un
protocollo, che avrebbe dovuto agevolare la concertazione di
iniziative che rendessero maggiormente performante l'azione di
Poste Italiane in Valle. Nell'ambito del protocollo, una
sperimentazione, per quanto riguarda le spedizioni dei libri del
sistema bibliotecario regionale, sarà avviata all'inizio del 2008 e
da essa ci si attende un aumento di efficienza sulla gestione di
questo tipo di corrispondenza. Analogamente, le strutture regionali
stanno collaborando con Poste Italiane al fine di esternalizzare il
servizio di posta regionale, che dovrebbe attivarsi, in una prima
fase, limitatamente alla posta destinata a soggetti diversi dalla
Regione, ma che potrà essere successivamente implementato anche per
quanto riguarda la posta interna. Vi è però anche una nota dolente,
concernente gli ormai famigerati sportelli automatici che Poste
Italiane avrebbe dovuto installare, con il concorso della Regione,
in 7 località valdostane particolarmente disagiate e marginali. Il
Consiglio ricorderà come in occasione di un'interpellanza del
Consigliere Sandri, nello scorso mese di luglio, avevo avuto modo
di esprimere parole ottimistiche in merito alla determinazione di
Poste di procedere all'attivazione di questi apparecchi. Da notare
che i nostri funzionari hanno accompagnato quelli di Poste al
Ministero delle politiche comunitarie per avere conferma che questo
tipo di aiuto regionale non è aiuto di Stato. Ebbene, dobbiamo
purtroppo registrare un ennesimo rallentamento, dovuto, parrebbe, a
sostituzioni, trasferimenti e passaggi di competenze, che hanno
toccato proprio quegli uffici che si stavano occupando della
questione, con il risultato di dover riprendere il bandolo della
matassa ancora una volta. Nel frattempo quelle comunità locali, a
cui era stata segnalata la vicinanza di una soluzione, restano
ancora in attesa e trattasi di un'attesa a cui la Regione, da sola,
non può né potrà porre fine, non potendosi sostituire alle dovute
azioni da parte di Poste Italiane.
Président
- La parole au Conseiller Bortot.
Bortot (Arc-VA)
- Mi fa piacere sapere che per una volta
siamo d'accordo.
Sabato e domenica ero a Lione, per discutere del minitrattato
europeo e la discussione è sempre la qualità dei servizi, statali o
privati, e ovviamente la ricaduta in negativo è superiore nelle
aree di montagna. Ho posto questo problema perché se la logica è
quella del mercato della società per azioni che comunque deve
essere in attivo, taglieranno sempre di più. Dobbiamo capire
l'Europa cosa pensa su questa questione - dico Europa, non è
lontana l'Europa, perché quello che decidono poi si riverbera su di
noi - cosa pensa il nostro Ministero delle poste e cosa pensiamo
noi con i nostri comuni. Intrecciata a spirale su questo dovremmo
inserire una discussione sulla nuova legge sulla montagna.
Per capirci, come ne veniamo fuori? È vero che io ero
affezionato a Mario Reboulaz che faceva il postino a
Saint-Barthélemy e faceva di tutto, era un servizio incredibile;
poi è venuto Aristide di Verrayes, che faceva altrettanto. C'era,
cioè, la fiducia, si conosceva la persona, mentre adesso arriva il
precario, non puoi fidarti, se farlo entrare, dargli una
commissione che esula dalle sue competenze. I vecchi postini erano
legati al territorio e svolgevano un servizio sociale che andava
oltre: ricordate quando si raccoglievano le mance, si faceva il
regalo a Natale al postino? Non penso che potremmo tornare a quei
momenti, ma fra allora e l'abisso che c'è ora, dobbiamo intervenire
pesantemente, anche perché l'unica cosa che interessa a Poste
Italiane, caricando di sprechi e cose inutili i postini e i
precari, è la pubblicità. I postini sono obbligati a consegnarla e
tu hai un bel da scrivere sulla buca delle lettere "no pubblicità";
sono obbligati a riempirti la buca delle lettere di cose
inutili!
Non so se la via di uscita come dice lei è una ulteriore
liberalizzazione e quindi la concorrenza, non voglio farne una
questione ideologica, ma dovremo impegnarci tutti perché questo
servizio torni a funzionare e soprattutto con delle priorità. Le
priorità non sono i quintali di pubblicità - oltre allo spreco,
abbiamo anche il danno - le priorità sono il servizio articolato,
mobile. Secondo me occorre riaprire quel tavolo, riprendere in mano
la convenzione, definire meglio alcune cose e definire la qualità
del servizio, capire quanto ci verrebbe a costare in più e capire
dove andare a reperire le risorse. Non so se è d'accordo con questo
percorso, perché quella convenzione l'ho studiata, ma in alcuni
passaggi c'è l'impegno...
Caveri
(fuori microfono)
- ...avevamo chiesto una
convenzione più forte, quella non l'hanno voluta...
Bortot (Arc-VA)
- ...secondo me dobbiamo tornare alla
carica. Forse lei è stato anche educato, ma forse dobbiamo mettere
di mezzo il Ministero - Marguerettaz scuote la testa! - perché pur
nella piena autonomia della gestione di una Spa, essendo l'unico
azionista indiretto lo Stato, c'è la possibilità di
intervenire.
Senza fare un discorso campanilistico o corporativo, si tratta
della nostra piccola regione e dobbiamo essere in grado di
garantire la qualità del servizio. Fuori di qui le persone, come
me, normali non capiscono perché abbiamo un sacco di quattrini, ma
la qualità dei servizi peggiora: le persone si fanno delle domande,
poi assumono degli atteggiamenti, e io sto diventando la
controparte dei servizi che non funzionano. Quando dico "venite con
me andiamo dal Presidente, occupiamo le Poste, ci leghiamo lì", mi
dicono "no, ci vediamo poi al prossimo giro". Morale: occorre
rimettere mano alla convenzione. Penso che il Presidente, quando
discute di queste cose, debba farlo con tutto il Consiglio alle
spalle, per far sentire l'autorevolezza della nostra
istituzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK