Consiglio Regionale della Valle d'Aosta - Oggetto del Consiglio n. 2567 del 21 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2567 del 21 marzo 2007 - Resoconto
OGGETTO N. 2567/XII - Procedure per il controllo della
sicurezza e della qualità del lavoro presso lo stabilimento Cogne
Acciai Speciali S.p.a. (Interrogazione)
Interrogazione
Considerata l'importanza economica e sociale della Cogne
Acciai Speciali S.p.a., la più grande realtà industriale della
nostra Regione;
Ribadito il valore della sicurezza del posto di lavoro, messa
in discussione dal non sempre giustificato ricorso ai contratti di
lavoro precario, nonché della sicurezza sui luoghi di lavoro,
elemento essenziale per una qualità del lavoro consona ad un Paese
civile e al benessere sociale;
Venuti a conoscenza di situazioni anomale in tale
stabilimento ed in particolare:
- notevole ricorso al lavoro temporaneo esterno ed ai
contratti a tempo determinato;
- scarsa formazione professionale e, addirittura, mancanza
dei prescritti patentini per ruoli delicati dal punto di vista
della sicurezza personale e per gli altri lavoratori come gruisti,
saldatori, conduttori di muletti, addetto ai forni;
- utilizzo di sensori a base di isotopi di cobalto, senza
indicazione di un'eventuale radioattività;
- rilevante numero di incidenti e di infortuni sul lavoro di
modesta entità, non sempre denunciati all'INAIL;
- presenza di lavorazioni ad alto rischio, come quella di
svuotamento delle secchie con il metodo della bacchetta di
ossigeno, senza adeguate protezioni per i lavoratori;
i sottoscritti Consiglieri regionali
Interrogano
l'Assessore competente per conoscere:
1) quali procedure e quali sistemi di controllo della qualità
del lavoro e della sicurezza sul lavoro sono in essere nei
confronti della Cogne Acciai Speciali, affittuaria di immobili
regionali;
2) quali siano i dati occupazionali di tale stabilimento, sia
per quanto riguarda i dipendenti diretti, che delle imprese che ivi
lavorano, suddivisi per contratti a tempo indeterminato,
determinato e tramite agenzie di lavoro temporaneo, nonché il monte
delle ore straordinarie lavorate per addetto e le modalità del loro
pagamento (diretto o in conto ferie);
3) quali controlli siano effettuati dagli organismi
competenti per le condizioni di lavoro e di sicurezza delle
maestranze, in particolar modo quelle addette alle lavorazioni più
pericolose;
4) quali verifiche siano state effettuate dagli organismi
competenti in merito al possesso dei patentini per tutte quelle
mansioni che ne prevedano il possesso da parte dei lavoratori
addetti.
F.to: Sandri - Fontana Carmela
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- L'interrogazione giustamente parte da un
"Considerata" che ci deve far riflettere e riconoscere il ruolo
della "CAS" come l'azienda più importante di questa Regione. Credo
quindi che adeguatamente sia importante di volta in volta
puntualizzare su alcune interrogazioni che vengono portate in
Consiglio. Ritengo innanzitutto che un'azienda così importante
sulla questione dei controlli sia sotto osservazione e non lo
facciamo direttamente noi come Regione, ma ci sono una serie di
leggi e di competenze (n. 626, n. 231), oltre alle leggi legate
alla sicurezza, che vengono gestite attraverso un rapporto continuo
con una serie di enti (INPS, INAIL, ARPA, Comune di Aosta stesso in
quanto "dominus" del territorio). Ritengo però si debba riconoscere
nell'ambito dei controlli l'importante apporto dei sindacati, che
all'interno della "CAS" svolgono un ruolo importantissimo proprio
nell'ambito dei controlli stessi e delle procedure per il
funzionamento dello stabilimento; quindi senza dubbio credo, per
tutta la serie di componenti da me citate, che i sistemi di
controllo siano attivi all'interno dello stabilimento e
funzionino.
Diverso invece è il ragionamento che viene posto nelle
successive domande, su cui cercherò di dare risposte puntuali e
precise. Anzitutto al 31 dicembre 2006 la cassa aveva in organico
1.032 dipendenti, oltre a questi operavano all'interno dell'azienda
10 lavoratori interinali - una percentuale inferiore all'1% a
fronte dell'8% medio che viene consentito dal contratto -
metalmeccanici. Del totale dipendenti 66 erano a termine, 6 erano
apprendisti, 17 con contratti di inserimento. I dati relativi ad
assunzioni, cessazioni e loro tipologia vengono comunicati
all'ufficio di collocamento ai sensi della legge n. 183/2001,
inoltre l'andamento occupazionale viene mensilmente segnalato
all'ISTAT. Circa l'asserita mancanza di formazione professionale ed
i prescritti patentini - qui bisognerebbe capire da quale norma di
legge, perché ce ne sono 10 diversi -, si allega l'attività
formativa allegata alla sicurezza svolta nel 2006. Si può vedere da
questo schema che la rappresentanza è oltre il 25% delle persone in
attività formativa. Infatti in merito - qui bisognerebbe conoscere
la tipologia dei patentini - al patentino "A7", che fa riferimento
alla norma imbracature, sostegno e legacci, 95 dipendenti, "A7"
però nella branca impianto scodatura 102, sempre nella "7" impianto
scodatura... c'è un'abbreviazione che non saprei definire... 6,
corsi gru solo teoria 591, corsi carri elevatori solo teoria 256,
corso sicurezza catene 28 persone, antincendio 131, rischio chimico
220, rischio chimico in un altro tipo di patentino 196, rischio
chimico con altre sigle che non so definire 94, pronto soccorso 84,
pronto soccorso con un'altra definizione 111 - in totale sono stati
effettuati 1.914 corsi, quindi ci sono dei dipendenti che
addirittura hanno più di un patentino -, poi il corso sulla
sicurezza per i neo assunti 336, corso sicurezza neoassunti in
un'altra tipologia 48, corso placca "TVS" 126, corso "A7" con
un'altra definizione 232. Totale delle ore di formazione
complessive: 10.438 ore.
Punto n. 2, il totale delle ore lavorate in straordinario con
accantonamento in banca ore nel 2006 è pari a 82.742, pari a circa
80 ore per addetto, il tetto contrattuale previsto è di 200 ore;
fra l'altro, nel contratto è prevista la possibilità per i
manutentori di arrivare anche a 260 ore. La stragrande maggioranza
delle ore di cui sopra è stata retribuita mentre circa il 10% è
stato accantonato come banca ore.
In merito al punto n. 3, si precisa che tutti i lavoratori che
operano in prossimità dell'impianto in cui vengono utilizzate
sorgenti di cobalto - cobalto "60", definito di bassa intensità -
sono costantemente monitorate mediante dosimetri personali; è
inoltre nominato un esperto qualificato che effettua i controlli
periodici previsti dalle vigenti normative. Tali condizioni sono
state più volte verificate anche dagli enti di controllo
esterni.
Punto n. 4: gli infortuni occorsi ai lavorati della "CAS"
vengono tempestivamente denunciati all'INAIL, secondo le prescritte
procedure, ovvero quando questi comportano una prognosi superiore
ai 3 giorni.
Per quanto riguarda il punto n. 5, tutte le attività lavorative
sono soggette ad analisi che riguardano i rischi per i lavoratori,
tale attività è finalizzata all'eliminazione dei rischi e, laddove
non sia ottenibile, all'adozione di idonee misure di prevenzione e
protezione per i lavoratori esposti.
Con riferimento al punto n. 3, aggiungo che la "CAS" è
sottoposta a tutti i controlli che questo servizio
istituzionalmente compie, per quanto riguarda la sicurezza lavoro,
sono stati normalmente sottoposti a vigilanza gli impianti, a
titolo di esempio sono soggetti a controlli tutti gli impianti di
sollevamento quali i carri ponte, i ponti sviluppabili su carro, le
gru su autocarro e gli impianti in pressione o di riscaldamento o
di centrali termiche, a vapore, i recipienti ad aria compressa, i
recipienti in pressione e contenuti, vari gas, GPL, azoto,
argon...Vengono sottoposte a controllo le macchine, la vigilanza è
espletata in occasione delle visite ispettive a seguito di
infortuni sul lavoro e ancora vengono controllati i luoghi di
lavoro in occasione della normale attività di vigilanza. Per quanto
riguarda le lavorazioni più pericolose, nel 2005-2006 il
Dipartimento di prevenzione, in attuazione del Piano regionale
industrie insalubri, ha effettuato controlli sistematici presso la
"CAS", in particolare nei reparti caratterizzati da attività a
maggior rischio per la salute dei dipendenti, soprattutto per
quanto riguarda le esposizioni a polveri, fibre ceramiche,
refrattarie, metalli pesanti, acidi vari. Su questi sono stati
effettuati monitoraggi approfonditi nei seguenti reparti:
acciaieria, decapaggio, nuovo decapaggio, sodatura, vecchio
decapaggio, impianto di atomizzazione delle polveri, impianto di
trattamento delle scorie. Nella prospettiva di una corretta
valutazione del rischio chimico e cancerogeno per gli addetti, sono
state determinate le concentrazioni ambientali di inquinamenti
aerodispersi in ambienti di lavoro. Ove possibile, in funzione
delle disponibilità in letteratura di indicatori biologici, i dati
di concentrazione ambientale sono stati integrati con il
monitoraggio biologico degli esposti. Il programma di lavoro
prevedeva inoltre, in concomitanza con le attività in ambienti di
lavoro, l'esecuzione da patte dei tecnici dell'ARPA di controlli a
camino per la valutazione delle emissioni in atmosfera degli stessi
agenti chimici misurati in ambiente di lavoro. Nello stesso periodo
sono state inoltre condotte misure di campi elettromagnetici sui
forni fusori, nonché misure di radioattività in alcuni reparti.
Aggiungo sul punto n. 4 che i patentini sono richiesti per legge
solo per i conduttori di alcune tipologie di impianti, nella "CAS"
infatti gli impianti che richiedono conduttori patentati sono: le
centrali termiche a vapore, i conduttori di locomobili. Per quanto
riguarda le prime, la "Cogne" dispone di conduttori patentati sia
di primo che di secondo grado; i conduttori di questo tipo di
impianto hanno conseguito l'abilitazione a fronte del superamento
di un esame di abilitazione. In Valle d'Aosta tale esame viene
effettuato ogni anno con una Commissione presieduta da un
funzionario ingegnere della Direzione regionale del lavoro della
Valle d'Aosta e composta da ingegneri dell'ISPEL e dell'USL della
Valle d'Aosta. In merito ai secondi, la loro abilitazione è stata
rilasciata dal competente ufficio RFI (Rete ferroviaria italiana).
Per quanto riguarda gli altri lavoratori, quali imbracatori,
manovratori di cavi ponte e gru, carrelli elevatori... la normativa
non prescrive il possesso di un patentino specifico, ma richiede
una formazione e un addestramento "ad hoc". In relazione a ciò la
"Cogne" sottopone a corsi di formazione gli addetti a tali tipi di
impianti, il cui programma è stato sottoposto al parere preventivo
di questo servizio.
Presidente
- La parola al Consigliere Sandri.
Sandri (GV-DS-PSE)
- È una giornata particolare, nel
senso che mi è venuto in mente adesso che è la prima volta in
questo Consiglio in cui il Presidente della Regione non fa delle
comunicazioni...
(interruzione del Presidente della Regione, fuori
microfono)
... la seconda o la terza volta... va bene, vuol dire che sarà
una particolarità di questa "cosa", ma è simpatico tale clima
particolare. In questo clima credo che invece la risposta
dell'Assessore all'industria sia molto positiva e convincente. Tale
interrogazione non nasceva dalla volontà di mettere in difficoltà,
la premessa era stata messa apposta, ovvero questa è comunque la
realtà industriale più importante della Valle e noi abbiamo tutta
l'intenzione di difenderla per la sua posizione; questo però non
significa che non si debba avere un minimo di attenzione su come
vanno le cose. Apprendiamo e apprezziamo la dettagliata analisi
effettuata, il che dimostra un andamento positivo di questa azienda
e non possiamo che esserne contenti; però se qualche difficoltà
emerge... forse noi l'abbiamo raccolta ed enfatizzata più di quanto
non meritasse, viste le assicurazioni che ci avete dato... e viene
fuori che c'è qualcosa che non funziona... Volevo attirare la sua
attenzione e attraverso di lei quella dei responsabili dell'azienda
sul fatto che nel quadro generale positivo qualche area magari che
non è allineata con tale quadro potrebbe esserci e forse da lì
potrebbero essere venute fuori tali difficoltà. D'altra parte credo
che in tali casi si debba sempre tener conto che ognuno deve fare
il proprio mestiere: l'azienda, i politici, i lavoratori, i
sindacati; in questa azienda in particolare forse un ritornare a
che ognuno faccia bene il proprio lavoro è indispensabile, proprio
per evitare confusioni di ruoli che potrebbero esserci in tale
attività.
Apprezzo tutto, mi rimangono però un paio di dati su cui
chiederò specificazioni e sono i dati occupazionali, perché erano
tutta una serie di cifre; in linea di massima ho captato il
risultato positivo per cui la precarietà è ridotta a percentuali
molto basse e questo è un dato positivo, anche se forse in una
grande azienda come questa ce lo potevamo aspettare, dall'altra
parte tale attenzione particolare deve essere poi posta reparto per
reparto. Può essere che la distribuzione di quel precariato sia
magari più concentrata da qualche parte, piuttosto che da qualche
altra parte. Auspico quindi che la collaborazione possa continuare,
che si tenga conto che questo è davvero un risultato che interessa
tutto lo stabilimento e tutte le attività, e non solo la
maggioranza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK