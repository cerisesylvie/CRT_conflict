Consiglio Regionale della Valle d'Aosta - Oggetto del Consiglio n. 1906 del 10 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1906 del 10 marzo 2016 - Resoconto
OGGETTO N. 1906/XIV - Approvazione di risoluzione:
"Sospensione della DGR 93/2016 e impegno dell'Assessore
all'istruzione e cultura a riferire in commissione sugli esiti dei
lavori delle commissioni nominate per l'armonizzazione
dell'ordinamento scolastico regionale alla normativa
statale".
Viérin M. (Président) -
Point n° 45.03 de l'ordre du
jour. La parola alla collega Certan.
Certan (ALPE) -
Merci, Monsieur le Président.
Questa risoluzione l'avevamo annunciata ieri, i gruppi di
opposizione l'hanno preparata e in qualche modo credo fosse attesa,
perché ne avevamo parlato anche nello scorso Consiglio. A fine
gennaio 2016 è stata approvata la delibera regionale n. 93, che di
fatto indica e stabilisce delle linee di indirizzo che non sono
state discusse e portate in commissione e che sono abbastanza
contraignantes,
tant'è che hanno sollevato tantissimi dubbi
e perplessità nel mondo della scuola, oltre che la costituzione di
altri comitati di insegnanti. Pare sempre che tutto sia condiviso,
almeno in Consiglio regionale l'Assessore Rini ci assicura sempre
che è stato tutto condiviso, però poi di fatto esce che nulla è
stato deciso insieme. Noi crediamo che la condivisione non sia mai
a senso unico, ma sia in direzione biunivoca se si parla di
condivisione, altrimenti si parla di imposizione, di tutto quello
che si vuole, ma non di condivisione.
Quali sono i punti di cui noi sollecitiamo una revisione?
Intanto il gruppo di lavoro è composto solo da tecnici, non ci sono
rappresentanti di insegnanti, ciò conferma il fatto che questa è
una razionalizzazione, quella che si vuole portare avanti,
soprattutto per ottimizzare e limitare delle risorse economiche, ma
non c'è alcuna proiezione, alcuna progettazione pedagogica e
didattica che sostenga questa razionalizzazione, soprattutto nella
scuola di primo grado, la scuola media, e per quanto riguarda la
disciplina di tecnologia. Inoltre la Buona scuola, la legge n. 107,
potenzia il digitale e chiede di dare maggiori strumenti agli
studenti attraverso la costituzione di laboratori e di progetti
specifici proprio per quanto riguarda il digitale e le competenze
digitali. Noi, che avevamo una situazione ottimale perché avevamo
già delle risorse che utilizzavamo per più ore rispetto al
nazionale, ci siamo adeguati in basso. L'accetta è arrivata sugli
insegnanti di primo grado. Noi ci chiediamo se su una legge che di
fatto modifica sostanzialmente tutta la scuola valdostana possa
iniziare un dibattito in questo modo, stabilendo già questa
discriminazione. C'è tutta la parte legata al bilinguismo - tra
l'altro questa 93 è solo l'ultima di una serie di sei, sette
delibere che sono state fatte quest'anno - sulla quale abbiamo già
espresso tutti i nostri dubbi e anche delle perplessità. Oggi ci
fermiamo su questa, Assessore, perché vorremmo riuscire per una
volta a lavorare e a discutere concretamente in commissione su
quali siano
les adresses
che intendete come Governo
regionale dare a questi gruppi costituiti.
Ritornando alla delibera, a nostro avviso vi sono delle
imprecisioni. Oltre al fatto che questa delibera comprende sei
punti dove c'è di tutto e di più - tra l'altro c'era anche il
passaggio sul polo scolastico della Bassa Valle, già discusso
attraverso un'altra mozione questa mattina - di tutto quello che si
poteva mettere in questo momento riguardo alla scuola c'è tutto e
niente. C'è un passaggio in cui, in fondo a pagina 5 - cito la
delibera, per capirci meglio - nei vari punti si riportano in
alcuni passaggi le ore di insegnamento e in altri passaggi i moduli
di insegnamento. Io credo che questa imprecisione vada chiarita,
non può essere lasciata in questo modo, perché in una delibera non
è corretto mischiare ore di lavoro e moduli, i dati di riferimento
devono essere o tutti riportati in moduli o tutti in ore. Su altre
questioni metteranno poi l'accento altri colleghi.
In ultimo, ma non per importanza, c'è stata anche la
costituzione di un comitato di insegnanti - che si sta comunque
occupando di queste nuove linee di indirizzo - che hanno richiesto
un'audizione in V Commissione. Le chiediamo di sospendere o
comunque di bloccare alcuni passaggi di questa delibera e di
rivederla in commissione, proprio per quello che dicevamo anche
nello scorso Consiglio. L'unica parte che ci rendiamo conto essere
un po' più urgente è quella legata al concorso, ma credo che su
quello, si potrebbe valutare. Grazie.
Presidente -
La parola al collega Viérin Laurent.
Viérin L. (UVP) -
Merci, Monsieur le Président.
Nous parlons à nouveau de l'école. Nous avons déjà, lors de la
dernière séance du Conseil, voulu souligner l'importance de cette
réforme, c'est-à-dire au-delà des délibérations, des concours, des
avis, de tout ce qui est en train de se passer, comme on l'a
rappelé, nous voudrions avoir un partage sur cette importante
réforme qui va toucher le système scolaire valdôtain. Cela afin que
le jour qu'on viendra au Conseil avec une loi il y ait le plus
ample consensus sur une non-adaptation, ou mieux une adaptation au
système scolaire valdôtain de la réforme dite de la "Buona
scuola".
Diciamo questo perché - e oggi ne abbiamo riparlato nel
ridimensionamento territoriale, nella volontà di riorganizzare il
territorio - nella famosa delibera di fine gennaio, al di là di
costituire il gruppo di lavoro, avevamo lamentato il fatto che
annesse e allegate alla delibera c'erano già delle previsioni
puntuali. Abbiamo letto anche "Lettere al giornale", abbiamo letto
del disappunto dei sindacati per non essere stati coinvolti, oggi
abbiamo modificato questa delibera con la risoluzione, quindi non è
che proprio avevamo detto delle cose che non andavano, e lei,
Assessore, ci aveva risposto che era quasi sempre d'accordo con
noi, ma su questa cosa no. Avevamo visto che in quella delibera
c'erano dei rifusi e non c'era la volontà di essere solo critici,
ma al contrario c'era la volontà di essere propositivi. E tra le
cose che abbiamo modificato con la risoluzione - che invece sarebbe
stato più utile risolvere e modificare in commissione - ci sono
altre questioni che non è il caso di discutere qui. Avevamo
sottolineato il fatto che si aumenta matematica e si riduce
tecnologia, che le cattedre sicuramente saranno in diminuzione per
certe parti. Abbiamo un precariato che si sta agitando, perché
abbiamo dei ragazzi che hanno studiato, che stanno insegnando
tecnologia e che si vedono soppresse delle cattedre. Abbiamo sempre
lavorato, invece, compatibilmente con le risorse finanziarie che
però sono sempre state disponibili, per aumentare e per
stabilizzare. Sarebbe interessante andare a vedere negli anni, ma a
cadenza di 80, 90, 100 stabilizzazioni in qualche anno abbiamo dato
risposta ad un annoso problema che in Italia si sta cercando da
decenni di risolvere e che purtroppo non è ancora risolto, cioè il
precariato. Abbiamo fatto studiare dei ragazzi, abbiamo detto loro
che potevano insegnare; poi le classi di concorso, vedi la 19A è
stata soppressa se uno non si era laureato entro quell'anno lì, poi
sono nate le SSIS, le abilitazioni, i corsi. Ogni volta si modifica
qualcosa e ogni volta i docenti valdostani, in una scuola che
dovrebbe essere effettivamente autonoma rispetto ad altre
disposizioni, si vedono precludere una prospettiva di vita sulla
quale hanno investito, non solo in termini economici, ma in termini
di indicazioni e di inclinazioni per il loro futuro. Ogni volta che
c'è una riforma è un'opportunità per andare a risolvere delle
codificazioni che a livello nazionale male si adattano o non sempre
bene si adattano alla realtà valdostana.
Cosa chiediamo quindi? Questa risoluzione nasce da due
risoluzioni, ne avevamo una parte presentata dai colleghi dell'ALPE
sulla questione della delibera, e una parte nostra sulla questione
della riforma della Buona scuola che chiedeva audizioni. Entrambe
chiedevano audizioni, quindi per noi è importante che ci sia
l'audizione, Assessore; poi, come abbiamo visto su altri testi,
siamo disponibili a trovare un accordo. È per questo che
interveniamo e speriamo che lei intervenga in discussione generale,
per quadrare in qualche modo questa cosa. Diciamo questo perché ci
risulta che lunedì ci sia stata la Giunta del Consiglio scolastico;
si convoca il Consiglio scolastico e nessuno, in commissione, ha
ancora visto un briciolo di riforma! Va tutto bene, ma lei, 15
giorni fa, ci ha detto che era solo una delibera con un allegato,
però noi nell'allegato avevamo visto certe cose che sono già la
riforma. Si va alla Giunta del Consiglio scolastico e si presentano
les adaptations
, si convoca il Consiglio scolastico,
dopodiché lei arriva là e dice che c'è l'accordo del mondo
scolastico. Peccato che gli indirizzi dovrebbero arrivare di
concerto poi con il mondo scolastico e un po' con gli
amministratori eletti dalla comunità, noi la vediamo così! Lei
durante lo scorso Consiglio ha detto giustamente che bisogna
riformare e bisogna fare, ma nessuno ha mai detto che non bisogna
riformare il mondo della scuola! È un invito che codifica
semplicemente quello che ci eravamo detti, per dire: andiamo in
commissione, vediamo questo gruppo di lavoro che si è riunito che
cosa ha prodotto, prima di andare nelle varie istanze, di concerto
o parallelamente anche con il percorso che si sta facendo con le
organizzazioni sindacali che, è giusto, faranno le loro
osservazioni tecniche e rappresentano il mondo scolastico,
rappresentano i docenti, quelli che vivono ogni giorno la
scuola.
Noi siamo amministratori, cerchiamo tutti assieme di fare il
meglio per trasformare la nostra sensibilità in ambito scolastico,
interpretando le esigenze della scuola, ricordandoci che nel mondo
della scuola...in Valle d'Aosta, quando ci sono state le
manifestazioni, ha fatto piacere vedere dei cartelli che dicevano
che in Valle d'Aosta la Buona scuola c'è già, perché significa che
negli ultimi 30, 40 anni tutti assieme abbiamo lavorato un minimo
per il sistema scolastico valdostano. Nessuno è arrivato pensando
di stravolgere la scuola valdostana, ma di implementarla, di
migliorarla, di adattarla alla società in evoluzione, soprattutto
di avere, sì, delle disposizioni che forzatamente in certi casi
sono nazionali, ma che si devono adattare alla nostra realtà di
francofonia, di patois, di
civilisation
, di scuola
plurilingue, di territorio di montagna, di difficoltà di insegnare
più lingue. Quando noi parliamo di regionalizzazione del corpo
insegnanti in termini di contratti significa che lavorano di più,
lavorano in modo diverso a fuori e devono essere riconosciuti in
termini lavorativi in modo diverso. Poi lo decidiamo tutti assieme,
però noi riconosciamo di avere un territorio culturalmente e
linguisticamente diverso, anche da un punto di vista
geomorfologico, e la territorialità di questa mattina ne è un
esempio.
Con questa nostra risoluzione chiediamo di produrre la
documentazione ai Consiglieri che non sanno come rispondere
all'amico insegnante, amico inteso come conoscente, magari che ti
chiede, visto che sei eletto: come state facendo questa riforma
della scuola, cosa sta succedendo? Perché avete calato la
tecnologia? Noi precari cosa faremo di tutto ciò che abbiamo
investito in termini di professionalità? Il concorso adesso è stato
bandito, e meno male che è stato bandito, speriamo che il bando sia
perfettamente in sintonia con le cose che ci eravamo detti. Non
abbiamo ancora verificato certi aspetti, però ci torneremo. Al di
là di questo, la non riforma della Buona scuola, o meglio
la
Bonne école valdôtaine
- non so come la chiameremo, non sarebbe
neanche male - dovrà essere una condivisione, perché arriverà con
una legge regionale in Consiglio e noi speriamo che abbia un ampio
consenso, ma questo ampio consenso non può che derivare da una
condivisione in commissione, perché ad oggi noi Consiglieri, né di
maggioranza, né di opposizione, abbiamo ancora visto uno stralcio,
se non una delibera che già traccia la riforma di ciò che si sta
facendo. Sappiamo che i gruppi hanno concluso il loro lavoro, o
almeno lo stanno concludendo, visto che siete andati; qualcuno
andrà alla Giunta del Consiglio scolastico, perché ci sarà il
Consiglio scolastico, quindi parallelamente non preclude nulla di
ciò che si sta facendo. Noi chiediamo che ci sia questo passaggio
in commissione. Grazie.
Presidente -
La parola all'Assessore Rini.
Rini (UV) -
Merci, Monsieur le Président.
Ringrazio il collega Laurent Viérin per avere riportato la
discussione su un certo ordine di considerazioni, perché nelle
premesse in realtà ci sono una serie di argomentazioni che
discostano una dall'altra e una con un ragionamento rispetto
all'altra. Un conto è il binario del lavoro in merito a
les
adaptations
, che è vero che ha prodotto questo materiale e che
è stato presentato anche alla Giunta del Consiglio scolastico,
materiale che ovviamente verrà fornito al più presto anche a tutti
i colleghi, in modo che tutti noi possiamo avere gli strumenti per
valutare queste osservazioni, ovviamente meramente tecniche, di
suggerimenti in questo campo. Altra cosa è invece quanto sancito da
questa delibera, che parla invece dell'adattamento della "Buona
scuola", che è ancora un altro percorso. I tavoli tecnici si sono
appena insediati, non hanno ancora prodotto niente di materiale su
cui lavorare, stanno lavorando e stanno facendo le loro
considerazioni in stretto contatto anche con l'Ufficio scolastico
del Trentino. Io non entro nel merito, lo abbiamo fatto in maniera
puntuale nella scorsa seduta.
Altra cosa ancora sono i precari - l'ultimo punto che citate -
che fa riferimento diretto al concorso appena bandito. Io qua colgo
anche questa occasione per ribadire che, in controtendenza con
quanto accade in tanti altri settori, verranno banditi 188 posti. È
un risultato che a nostro modo di vedere è ottimo per il mondo
della scuola, senza tornare sulle considerazioni corrette appena
fatte dal collega Laurent Viérin, su quanto è stato fatto sempre
negli anni in Valle d'Aosta rispetto al sistema scolastico
nazionale. Questo risultato dei 188 posti è comunque un grande
risultato e ci teniamo a sottolinearlo.
Non possiamo accettare nell'impegna l'eventuale sospensione di
una delibera - abbiamo già avuto modo di spiegarlo - che fissa dei
principi, l'abbiamo detto nella scorsa seduta. Ovviamente però
accettiamo, in maniera anche consapevole, la seconda parte del
dispositivo dove si chiede un'audizione in commissione. Noi
intendiamo condividere questo percorso, intendiamo fornire anche ai
colleghi il materiale prodotto dai gruppi di lavoro riguardo
les
adaptations
, e quindi anche fornire il materiale per poter in
maniera serena, e soprattutto precisa, trovarci e trovare insieme
le soluzioni migliori.
Un'ultima precisazione. In merito al Consiglio scolastico, la
Giunta del Consiglio scolastico e il Consiglio scolastico elaborano
una proposta tecnica che poi ovviamente viene analizzata dalla
politica, a cui spetterà l'ultima parola per l'approvazione di
questa norma di recepimento sulla Buona scuola. Noi siamo quindi
favorevoli nell'accettare la seconda parte del dispositivo se viene
modificato con lo stralcio della prima parte riguardo alla
delibera. Grazie.
Presidente -
La parola alla Consigliera Certan.
Certan (ALPE) -
Grazie Assessore.
Giusto per essere precisi e non lasciare dei dubbi, è chiaro che
glielo abbiamo detto che questa mozione sarebbe stata discussa
partendo da diversi punti e da diverse problematiche. Chiaramente
siamo soddisfatti che lei venga in commissione. Ci ha detto che ci
porterà puntualmente della documentazione. Le chiediamo e
sollecitiamo che lei ci fornisca tutto quello che è stato prodotto
dai gruppi di lavoro fino a dicembre, e ci auguriamo che in
commissione si possa parlare di qualcosa di concreto e non più
sulle tanto piacevoli considerazioni generali che porteranno a
questa nuova "Buona scuola" della Valle d'Aosta, ma che poi non si
concretizzano in nulla, perché di commissioni del genere ne abbiamo
già fatte qualcuna. È sempre interessante incontrarsi, è bello,
però vorremmo anche che si parlasse in modo puntuale di scuola, di
reclutamento del personale e anche dei 188 posti, perché lei sa
benissimo che alcune classi di concorso probabilmente in Valle
d'Aosta non avranno insegnanti abilitati o ne avranno pochissimi,
ad esempio sui posti di sostegno. Lei teoricamente ci parla di 188
posti, che sono tanti, che fanno un certo effetto, quando sappiamo
che dietro non ci sono degli abilitati che potranno partecipare in
Valle d'Aosta, quindi vedremo alla fine quali saranno concretamente
i posti che andremo a coprire! Oltretutto ci sono delle classi di
concorso che non sono state messe a bando e che invece avrebbero
tanti abilitati - vedasi ad esempio la cattedra di tecnologia,
sulla quale si è deciso che bisogna fare come avete stabilito - e
quindi tutti gli insegnanti che due o tre anni fa, sollecitati
anche dalla Soprintendenza, sono andati a formarsi in Piemonte e a
Roma pagando per dei corsi 3000-3500 euro di tasca propria, e ora
si vedono praticamente senza alcuna possibilità di accedere a un
concorso. L'abilitazione loro l'avevano ottenuta, anche su
sollecitazione della Soprintendenza.
Andiamo in commissione, vediamoci in commissione - non so, penso
che adesso questa proposta possa anche essere accettata dai
colleghi Viérin e Cognetta - ma noi vorremmo che fosse davvero
l'ultima volta, altrimenti non venga più a parlarci di condivisione
in Consiglio regionale, ci dica chiaramente che la Giunta
stabilisce le linee di indirizzo e poi tutti si devono adeguare.
Che sia l'ultima volta che dobbiamo parlare, a babbo morto, di
qualcosa che è già stato deliberato. Grazie.
Presidente -
La parola al Consigliere Viérin Laurent.
Viérin L. (UVP) -
Merci Président.
Solo per esprimere soddisfazione per l'accettazione della nostra
proposta e il passaggio in commissione che già doveva essere fatto
e che quindi si farà, in modo da vedere anche tutte le questioni
tecniche, per vedere se siamo capaci tutti insieme di intervenire
eventualmente per modificare i correttivi che potrebbero migliorare
questa parte di riforma, e soprattutto aspettare dai gruppi tecnici
che ci siano delle risultanze. Dal punto di vista temporale
aspettiamo che finiscano il loro lavoro, in modo da poter avere sul
tavolo della V Commissione un documento utile sul quale dibattere,
che potrà essere quello che getta le basi per la futura riforma
della "Buona scuola" in Valle d'Aosta e, in futuro, del sistema
scolastico valdostano. Grazie.
Presidente -
La parola al Consigliere Roscio.
Roscio (ALPE) -
Grazie Presidente.
Per aggiungere poche considerazioni che potrebbero essere
comunque un contributo alla discussione. Questa delibera n. 93 di
cui parliamo contiene già alcuni paletti che segnano una strada,
per cui tutto non si potrà fare. Ho avuto modo recentemente di
andare a vedere cosa stanno facendo altre Province come per esempio
la Provincia di Bolzano e di Trento, e mi è stato anche spiegato
che loro, avendo un diverso ordinamento, possono fare cose che noi
non possiamo fare, e questo dal punto di vista strettamente
giuridico ci sta. Capiamo che certe scelte fatte in passato da
loro, e che noi invece non siamo riusciti per mille ragioni a fare,
ci precludono certe strade, però è altrettanto vera una cosa: che
nel mondo della scuola, nel corso degli anni, le modalità di
reclutamento degli insegnanti sono cambiate, sono diventate le più
disparate. Si è passati da una modalità di concorso di decenni fa,
dove bastavano dei semplici corsi abilitanti per poter accedere
alle graduatorie, fino ai concorsi ordinari, poi adesso sono
passati attraverso le SSIS e i TFA.
Un problema enorme di cui forse la politica dovrebbe occuparsi
e, anzi, ha la responsabilità di occuparsi, è che siccome i giovani
soprattutto si formano e investono in un tipo di percorso, perché
quella è la regola, nel momento in cui c'è il cambiamento non è più
sufficiente dire che ci sono le cattedre in diminuzione, quindi
nulla, fatti il concorso, perché quella è la tua possibilità.
Bisognerebbe trovare un sistema - e di questo forse in commissione
si potrà discutere - per dare una qualche garanzia a chi, nel
tempo, ha investito anni di vita oltre ai soldi. Questa è veramente
una riflessione della politica, perché è la responsabilità della
politica. Non si può abbandonare chi ha fatto degli investimenti,
anche chi ha pensato la propria vita in un certo senso perché ha
avuto la sfortuna di cadere a cavallo in un momento di
transizione.
Io capisco che da qui in poi ci sarà un modo di reclutamento
persino corretto e meritocratico, tutto quello che si vuole, ma per
chi fino a ieri ha avuto un certo modo non si può far finta di
niente, che questa terra di mezzo sia di nessuno e quindi la
risposta sia "arrangiatevi". Sarebbe forse anche il caso di
discuterne in commissione per trovare delle soluzioni, anche perché
penso che non saranno grandi numeri. Credo che l'Amministrazione
regionale possa mettere in campo alcune soluzioni per dare garanzia
a chi ha avuto un impegno in questo senso. Grazie.
Presidente -
Possiamo mettere in votazione l'atto
sopprimendo il punto n. 1 dell'impegna. La votazione è aperta. La
votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Con questo ultimo provvedimento si chiudono i lavori di questa
adunanza.
L'adunanza termina alle ore 12.41.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK