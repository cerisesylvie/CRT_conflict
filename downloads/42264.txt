Consiglio Regionale della Valle d'Aosta - Oggetto del Consiglio n. 1175 del 27 dicembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1175 del 27 dicembre 2019 - Resoconto
OGGETTO N. 1175/XV - D.L. n. 52: "Autorizzazione
all'esercizio provvisorio del bilancio di previsione della Regione
autonoma Valle d'Aosta/Vallée d'Aoste per l'anno 2020".
Rini (Presidente) -
Passiamo subito alla trattazione del
d.l. 52, iscritto al punto 8.01 dell'ordine del giorno. La parola
al relatore, il collega Marquis.
Marquis (SA) -
Mi accingo a illustrare ai colleghi il
disegno di legge 52, scaricato poc'anzi dalla Giunta ed esaminato
dalla II Commissione consiliare con l'espressione di un parere
favorevole all'unanimità. Il disegno di legge in oggetto, ai sensi
dell'articolo 43 del decreto legislativo 118/2011, dispone
l'esercizio provvisorio sostanzialmente nel caso in cui entro il 31
dicembre dell'anno precedente non sia stato ancora approvato il
bilancio di previsione per l'anno successivo. Quest'esercizio
provvisorio è effettuato sulla base degli stanziamenti di spesa
previsti per il secondo esercizio dell'ultimo bilancio di
previsione approvato e perciò nei limiti degli stanziamenti di
spesa previsti per l'esercizio finanziario 2020 del bilancio di
previsione '19-'21. Sostanzialmente si tratta di valori di bilancio
relativi al documento contabile dell'anno passato, relativi al
2020. Il bilancio è quello approvato, come modificato da tutti i
provvedimenti di variazione adottati nel corso dell'esercizio 2019,
sia con atti amministrativi che con atti di legge.
L'autorizzazione all'esercizio provvisorio deve essere disposta
dal Consiglio regionale con legge - da approvarsi entro il 31
dicembre - e può essere concessa per un periodo pari a quattro
mesi. Il riferimento legislativo per la nostra regione è l'articolo
18 comma 1 della legge regionale 4 agosto 2009 n. 30, che prevede
la possibilità di un periodo massimo - sino al 30 aprile - di
esercizio provvisorio. Se entro il termine massimo consentito per
l'esercizio provvisorio non venisse approvato il bilancio di
previsione 2020-2022, la legge prevede il passaggio alla gestione
provvisoria, limitata esclusivamente all'assorbimento delle
obbligazioni già assunte: sostanzialmente è una situazione più
vincolante rispetto a quella dell'esercizio provvisorio.
La gestione delle spese sulla base dei richiamati principi del
decreto legislativo 118/2011, fino alla data di approvazione del
bilancio di previsione 2020-2022, è comunque fino al 30 aprile
2020. Nel corso dell'esercizio possono essere impegnate le spese
correnti - e le eventuali spese correlate - riguardanti le partite
di giro. Non è pertanto consentito l'impegno delle spese in conto
capitale, a eccezione di quelle riguardanti lavori pubblici di
somma urgenza; non è inoltre consentito ricorso all'indebitamento.
Le spese correnti invece possono essere impegnate mensilmente per
ciascun programma per importi non superiori a un dodicesimo degli
stanziamenti, al netto delle somme già impegnate negli esercizi
precedenti e del fondo pluriennale vincolato. I limiti dei
dodicesimi possono essere disapplicati in considerazione di alcune
lettere previste dallo stesso decreto legislativo 118.
Il disegno di legge si compone di due articoli: il primo è di
autorizzazione e il secondo stabilisce la sua entrata in vigore il
1° gennaio 2020.
Presidente -
Possiamo aprire la discussione generale. Ci
sono richieste d'intervento? Ha chiesto la parola il collega
Aggravi.
Aggravi (LEGA VDA) -
Una breve considerazione riguardo al
d.l. per cui già in Commissione abbiamo votato a favore. Questa
era, purtroppo direi, la soluzione che avevamo già discusso - lo
rammentavamo stamattina nella seduta informale - nella Commissione
del 17 dicembre. Sono tra l'altro contento - è quello che mi
premeva specificare - che qualcuno abbia letto bene l'allegato 4.2
e il paragrafo 8 della normativa contabile del d.lgs. 118/2011 che
per l'appunto dice che "nel corso dell'esercizio provvisorio gli
enti gestiscono gli stanziamenti di spesa previsti nell'ultimo
bilancio di previsione definitivamente approvato per l'esercizio
cui si riferisce la gestione o l'esercizio provvisorio", onde
evitare delle fantasiose interpretazioni, perché nell'ultimo
Consiglio avevo sentito, en passant, anche la possibilità di far
riferimento a dei bilanci che non erano definitivamente approvati
da questo Consiglio.
È stata fatta chiarezza con questo d.l., lo voteremo e speriamo
che nel più breve tempo possibile si possa arrivare sicuramente
all'approvazione di un documento o comunque a una soluzione che a
nostro giudizio, come abbiamo già detto, non intravediamo in questo
momento, perché il caos di questa mattina l'ha sottolineato.
Ovviamente voteremo a favore.
Presidente -
Non ci sono altre richieste d'intervento?
Possiamo chiudere la discussione generale? La discussione generale
è chiusa... colleghi, vi invito a prenotarvi perché se chiudo la
discussione diventa poi complesso riaprirla, a livello proprio di
sistema. Ancora in discussione generale, la parola alla collega
Pulz.
PULZ (ADU VDA) -
Cari colleghi, vorrei condividere con
voi brevemente una lettura, senza commento, che ho avuto occasione
di fare nella pausa pranzo. Non credo nel destino ma a volte devo
ammettere che succedono delle cose strane. Trattasi di un brano del
'46 dell'abbé Henry, compaesano mio e del collega Restano, della
magica Valpelline. Dice così: "Aujourd'hui tout est tombé. Il faut
dire aussi que cette année est terrible : il y a l'autonomie
valdôtaine. Les gens veulent se donner à la France, beaucoup de
jeunes gens partent pour la France. Il y a un désarroi complet. On
ne sait pas où l'on est. L'union valdôtaine c'est une désunion
valdôtaine : autant de têtes, autant d'idées. Les elections
communales viendront après. Enfin c'est un tohu-bohu, les
Valdôtains sont divisés entre eux".
Venendo all'argomento, cioè l'esercizio provvisorio, in coerenza
? perché la coerenza per noi resta un valore assoluto ? con le
dichiarazioni provocatorie forse di qualche settimana fa, cioè che
ADU VDA avrebbe persino votato il bilancio - solo perché già
s'intuiva che la maggioranza vacillante non se ne sarebbe più presa
la responsabilità - dopodiché chiedevamo dimissioni in blocco - a
dire il vero le chiedevamo dal 23 gennaio scorso - e nuove
elezioni. Noi ora vogliamo comunque prendere le distanze da una
politica fallimentare, da questa politica fallimentare che ha
portato la Valle d'Aosta all'inesorabile esercizio provvisorio. Che
poi, a dirla tutta, non sarà altro che una pennellata di verde sul
bilancio rossonero. Esattamente come un anno preciso fa è successo,
i colori della pennellata però erano stati apposti al
contrario.
Il nostro sarà dunque un voto di astensione, ma dopo la
votazione di quest'esercizio provvisorio la nostra dignità, e
crediamo la dignità di tutti, richiede che ci si dimetta tutti
insieme perché, fatta salva la presunzione d'innocenza, non
possiamo accettare, non possiamo proprio accettare che la più alta
istituzione regionale sia infiltrata dalla 'ndrangheta.
D'altronde l'abbiamo detto più volte, non siamo davvero in grado
di distinguere con assoluta sicurezza i voti puliti dai voti
insozzati, nel sapere se ci sono pressioni o atti collusi. Ci
sembra che se vogliamo davvero salvare il salvabile
dall'astensionismo, che sarà senz'altro una piaga sempre più
grande, dobbiamo avere il coraggio, ma tutti insieme, di dare un
segnale forte alla comunità valdostana perché si risvegli dal
torpore e perché lavori al rinnovamento della classe politica - che
ne è purtroppo in gran parte lo specchio - e perché sappia
espellere il clientelismo che, facendo gli interessi di pochi, ha
finito di fatto per farci affondare tutti insieme. L'intento è
quello di riattivare le dinamiche democratiche e di rimettere il
mandato nelle mani della cittadinanza, sperando... sperando che
siano mani pulite e degne. A volte, come diceva il grande Gianni
Rodari, bisogna fare un passo indietro per farne poi due
avanti.
Presidente -
Non ci sono altre richieste d'intervento,
chiudiamo la discussione generale. In replica? La parola al
Presidente Testolin.
Testolin (UV) -
Solo per esprimere due concetti. Uno, che
abbiamo presentato questo disegno di legge in Commissione cercando
di trovare la massima apertura sulle indicazioni uscite dalla
Conferenza dei Capigruppo. Abbiamo preso come termine di
applicazione il bilancio 2019-2021, bilancio già approvato, e
all'interno del disegno di legge è anche esplicitato un passaggio a
mio avviso importante che declina la possibilità di erogare agli
enti locali quanto è previsto nel bilancio assestato del 2020, del
triennio scorso. Questo per dare comunque loro garanzia di redigere
in tutta tranquillità il bilancio, pur avendo contezza delle
risorse a disposizione, almeno per questa prima fase di
elaborazione dei loro documenti finanziari. Questo rimane comunque
un passaggio che non era previsto questa mattina o comunque fino a
questi giorni, perché l'obiettivo era l'approvazione del bilancio.
Oggi cogliamo la possibilità di traguardare a breve l'approvazione
di un bilancio che potrà chiudere questa fase transitoria e dare
delle garanzie più puntuali alla nostra regione. Questo per dire
che è comunque opportuno fin da subito un lavoro per verificare le
iniziative da mettere in piedi per arrivare all'approvazione
definitiva del bilancio di previsione.
Presidente -
Altri in dichiarazione di voto? Ha chiesto
la parola in dichiarazione di voto il collega Vesan.
Vesan (M5S) -
In fase di dichiarazione di voto vorrei
esprimere il fatto che il Movimento 5 Stelle voterà a favore di
questo disegno di legge, con un entusiasmo naturalmente
scarsissimo, ma con il senso del dovere e con la rassegnazione che
ci caratterizzano in questa situazione. Non avremmo voluto che la
Regione arrivasse all'esercizio provvisorio, purtroppo sono due
anni di fila in cui la maggioranza si presenta a dicembre senza
avere i voti per approvare il bilancio, quindi riteniamo che un
cambio dell'attuale composizione del Consiglio con future elezioni
non sia la soluzione da noi auspicata e sognata ma sia un ricorso
inevitabile, di fronte al fatto che anche tentativi di mettere in
sicurezza quest'aula dalle infiltrazioni della criminalità
organizzata non riescono a trovare nessun tipo di accordo.
Presidente -
Possiamo mettere in votazione, non vedo
altri iscritti a parlare. Apriamo la votazione... collega Bertin.
Invito, se ci sono altri colleghi, a prenotarsi.
Bertin (RC-AC) -
Semplicemente per annunciare il voto
favorevole a questo d.l., che a questo punto è soltanto una presa
d'atto della situazione, che credo sia l'unica possibile, dunque il
voto non può che essere favorevole. Con rammarico, perché questa si
poteva benissimo evitare.
Presidente -
Altri? Apriamo la votazione dell'articolo 1.
Votazione aperta. Votazione chiusa.
Presenti: 35
Votanti: 34
Favorevoli: 34
Astenuti: 1 (Pulz)
Il Consiglio approva.
Stesso risultato all'articolo 2.
Mettiamo in votazione la legge nel suo complesso. Votazione
aperta. Votazione chiusa.
Presenti: 34
Votanti: 33
Favorevoli: 33
Astenuti: 1 (Pulz)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK