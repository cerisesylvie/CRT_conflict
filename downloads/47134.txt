Consiglio Regionale della Valle d'Aosta - Oggetto del Consiglio n. 3437 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3437 del 21 marzo 2024 - Resoconto
OGGETTO N. 3437/XVI - Interpellanza: "Programmazione e tempi
di realizzazione della palestra di via Dalla Chiesa ad
Aosta".
Bertin (Presidente) -
Punto n. 32. Consigliera Erika
Guichardaz ne ha facoltà.
Guichardaz E. (PCP) -
Torniamo su un tema che abbiamo già
affrontato ma che ha visto delle evoluzioni, perché, con delibera
del 13 novembre del 2023, viene approvato il progetto di
fattibilità tecnico-economica per la realizzazione di quella
palestra scolastica in via Dalla Chiesa per un importo complessivo
di circa 4 milioni, palestra che fin dall'inizio noi abbiamo
ritenuto sbagliata, essendo una palestra scolastica, sia per il
luogo comunque distante da tutti gli edifici delle scuole superiori
e soprattutto perché questo arrivava anche dal corpo docente, che
si diceva preoccupato.
Soluzioni ce ne erano altre, si è detto che il Comune di Aosta
non ha accettato le varie soluzioni, quindi Area Ferrando piuttosto
che la zona della nuova Università; comunque con quella delibera si
mette un punto rispetto alla costruzione di quella palestra.
Avevamo oltretutto evidenziato in un'iniziativa del dicembre
scorso anche i costi che l'Amministrazione regionale ormai da,
credo, 40-50 anni spende per il trasporto verso le palestre,
trasporto che nell'anno 2021 è stato quantificato in 40 mila euro,
nell'anno 2000 in 48 mila euro, fate un po' i conti, sommatelo per
i 40 anni in cui si stanno utilizzando i pullman a destra e a
manca, molto probabilmente quella soluzione avrebbe potuto trovare
delle soluzioni nel tempo.
Abbiamo poi appreso - proprio a seguito della deliberazione di
quel progetto - di una nota inviata dai docenti del liceo, questo
abbiamo letto sui giornali, poi l'Assessore magari nella replica ci
dirà meglio, una nota scritta forse dai docenti di educazione
fisica ma condivisa da tutti i docenti del Liceo, questo è quello
che abbiamo rilevato dai giornali, in cui evidenziavano un po' le
criticità che abbiamo evidenziato noi da tempo, quindi la distanza
e il fatto anche di avere spesso degli alunni magari con una
mobilità ridotta, sia perché si hanno dei disabili nelle classi sia
perché magari anche semplicemente uno ha un dolore o si è preso una
storta o non è in piena forma: calcolando che, più o meno, dalla
sede dell'Adelaide a quella palestra ci si metterà una ventina di
minuti, tutti noi sappiamo che l'orario di educazione fisica è di
due moduli alla settimana, quindi potete bene immaginare.
Quello che noi chiediamo rispetto alla realizzazione di una
palestra... è normale che una palestra scolastica avrà determinate
caratteristiche: non necessita di spalti, come lei giustamente ha
detto in qualche articolo di giornale, e forse può essere anche
pensata con l'aiuto dei docenti, anche per capire come è meglio
realizzarla, e soprattutto noi abbiamo fatto un calcolo a spanne,
ma nell'Adelaide ci sono oltre quaranta classi, quindi una palestra
più o meno risponde a diciotto classi, quindi se ne venissero
realizzate due saremmo a trentasei, comunque non è quello che
necessita a quella scuola.
Dopodiché ricordiamo bene che nel palazzo Cogne esiste una
palestra, perché forse qualcuno di noi c'è anche stato, sappiamo
che quello è definito per lo studentato, quindi molto probabilmente
anche per gli studenti universitari una palestra potrebbe essere
interessante; chiediamo se si è anche valutata la possibilità, ad
esempio, di mantenere quella palestra magari per l'utilizzo
nell'orario scolastico per la scuola dell'Adelaide e poi in altri
momenti invece per i ragazzi che staranno nello studentato.
Ricordiamo poi che - oltre all'attività curricolare, quindi alle
ore che si fanno durante l'orario scolastico - le varie scuole
adottano anche delle attività di educazione fisica e di attività
sportive nei pomeriggi liberi, questo anche perché in quella fascia
di età sicuramente è importante riuscire a mantenere non solo
un'attività ludica ma anche incentivare i ragazzi che forse non
sono nella disponibilità o non sono più nel periodo in cui possono
svolgere attività sportiva.
Sono quattro le domande che poniamo all'assessore Sapinet: "Se
il Governo ha consultato il corpo docenti in fase di progettazione
o se è sua intenzione invece farlo intervenire in questa fase,
rispetto a una valutazione delle esigenze anche didattiche dei
futuri fruitori"; "Qual è la programmazione complessiva e i tempi
di realizzazione della struttura di via Dalla Chiesa"; "Quante
classi si è considerato che potranno usufruire della palestra
nell'arco di una settimana per l'attività curricolare e, come
dicevo, per l'attività relativa ai gruppi sportivi" e "Se è volontà
dell'Amministrazione destinare una parte del palazzo Cogne alle
scuole secondarie per poter forse realizzare anche lì una palestra
forse più centrale e più vicina alle esigenze di una delle più
grandi istituzioni scolastiche".
Presidente -
Risponde l'assessore Sapinet.
Sapinet (UV) -
. L'iniziativa della collega, che ringrazio
sinceramente, ci permette di fare un po' di chiarezza, oltre che
mettere nuovamente in evidenza il percorso che è stato fatto dal
2021 in avanti, quando si è cercato - e si sta cercando - di
risolvere il problema delle palestre, perché poi qui, seduti da
questa parte, se dall'altra parte si può dire che una scelta è
sbagliata, senza per forza dare delle alternative, ecco che, quando
si è seduti di qua, bisogna trovare le soluzioni facendo i giusti
passaggi.
Ringrazio il collega Guichardaz e le sue strutture per la
collaborazione nella risposta e i colleghi che ci hanno preceduto
nel ricoprire le deleghe che oggi abbiamo, io e il collega
Guichardaz, proprio per il percorso fatto e per i confronti.
In merito al confronto - e parliamo di quello odierno, di questa
nota - preciso che a oggi né io né il collega abbiamo ricevuto
alcuna comunicazione relativa a questi dubbi e a queste
perplessità, ed è per questo che io mi sono detto un po' perplesso
per le modalità: invio una nota ai giornali ma non la invio poi ai
destinatari.
Ovviamente siamo apertissimi al confronto - come facciamo
settimanalmente, ricevendo nei nostri uffici - sicuramente è un
confronto che è atteso e che auspico, ma, come detto e ribadisco, i
confronti ci sono stati con tutti gli attori, da parte di chi in
precedenza ha ricoperto i nostri ruoli, ed erano stati messi in
evidenza e posti sul tavolo i vari vincoli e l'impossibilità di
realizzare l'opera altrove, quindi realizzarlo lì non è stata una
scelta, siamo andati per esclusione.
Alcune premesse: il progetto di fattibilità è stato approvato,
come ha detto lei, nella delibera del 13 novembre 2023 ed esso
prevede la realizzazione di una struttura a servizio delle scuole
secondarie di secondo grado della città con importo di 2.500.000
euro per un ammontare complessivo degli investimenti pari a
3.850.000 euro.
Il progetto coinvolge un'area di proprietà comunale che è
inutilizzata a ovest dell'ipermercato Gros Cidac; prevede anche la
sistemazione di aree esterne con realizzazione di appositi spazi di
sosta e il nuovo accesso al lotto da via Dalla Chiesa. Per quanto
riguarda la definizione, si segnala che è stato preliminarmente
condotto con il Comune di Aosta un approfondito confronto sulla
possibilità d'individuare aree utili per l'edificazione di una
palestra; come ha detto lei, una era stata individuata nell'area
del piazzale Ducler, ovvero l'area Ferrando, ma si era poi rivelata
impraticabile per la presenza di una necropoli romana con tombe
collocate a meno di mezzo metro di profondità, questo per
aggiungere a quanto detto nelle premesse.
Rispetto al primo quesito, i competenti uffici della
Soprintendenza agli studi sottolineano che - come già ricordato in
occasione della risposta all'interpellanza da lei presentata il 30
giugno 2023 relativa al tema delle palestre - l'Amministrazione
regionale, vista l'impossibilità d'intervenire sullo stabile
utilizzato dall'istituzione scolastica Regina Maria Adelaide sito
in Via Chavanne, (perché era stato fatto un tentativo anche in
quella direzione) ha avviato una prima fase di progettazione per la
realizzazione di una palestra regolarmente da collocare in via
Carlo Alberto Dalla Chiesa.
Nell'ambito dell'incarico di progettazione è stata
preliminarmente verificata la possibilità di realizzare nel
medesimo luogo due palestre ma, oltre a non essere disponibili le
necessarie risorse finanziarie, le aree attualmente edificabili non
risultano sufficientemente estese per accogliere due palestre e le
relative pertinenze, poiché su una porzione dell'area adiacente a
via Carlo Alberto Dalla Chiesa, grava un vincolo per la
realizzazione di uno svincolo autostradale che consente unicamente
la realizzazione della viabilità di accesso alla palestra ma non la
realizzazione di edifici.
Precedentemente all'individuazione sita in via Carlo Alberto
Dalla Chiesa, erano state vagliate ipotesi alternative per la
realizzazione di una nuova palestra relative ad aree poste nelle
vicinanze delle istituzioni scolastiche secondarie di secondo
grado, valutate, come detto, non percorribili per ragioni tecniche
e per ragioni urbanistiche.
I competenti uffici dell'Amministrazione regionale, sulla base
della progettazione acquisita, provvederanno nuovamente a
confrontarsi con l'istituzione scolastica per eventuali richieste
inerenti alle esigenze didattiche e all'utilizzo degli spazi.
Si precisa che già nel precedente anno scolastico era stata data
comunicazione al dirigente scolastico della progettazione in
corso.
Il secondo quesito: come da indicazione della deliberazione
sopra richiamata, la struttura edilizia scolastica dell'Assessorato
alle opere pubbliche territorialmente sta provvedendo ad avviare le
successive fasi progettuali necessarie per procedere
all'affidamento dell'esecuzione delle opere, in particolare
attualmente sono in fase di predisposizione le procedure per
addivenire al necessario accordo di programma con il Comune di
Aosta, ai sensi dell'articolo 27 della legge regionale 11/1998, per
bandire la gara e per l'affidamento dei gradi successivi di
progettazione, che si stima possano essere conclusi entro l'anno
corrente, al fine di avviare i lavori di realizzazione nel corso
del prossimo 2025.
Il terzo quesito: il progetto di fattibilità tecnica ed
economica approvato a novembre prevede, ai sensi del decreto
ministeriale del 18 dicembre 1975, una palestra scolastica di tipo
B1: palestre regolamentari da 600 m2 più i relativi servizi, aperte
anche alla comunità extra-scolastica, per scuole secondarie di
secondo grado (da 24 a 60 classi) (divisibili in tre settori); ma
utilizzabile da non più di due squadre contemporaneamente.
Tale palestra - con dimensioni regolamentari per il gioco della
pallavolo e della pallacanestro - sarebbe pertanto destinata
prioritariamente allo svolgimento delle attività scolastiche e di
educazione fisica con la possibilità di ospitare fino a due classi
per ogni modulo orario, ma sarebbe fruibile anche dalle
associazioni sportive locali in orario extra scolastico con una
positiva ricaduta sul territorio, immaginando quindi un utilizzo su
cinque giornate per un totale di quattro blocchi di ore al giorno,
tre al mattino e uno al pomeriggio, si potrebbero accogliere in una
settimana fino a 40 classi.
L'ampia area circostante permetterebbe un idoneo accesso
pedonale da via Voison e veicolare da via Dalla Chiesa nonché la
realizzazione di un numero adeguato di parcheggi e aree verdi di
pertinenza.
Riguardo al quarto quesito: come ricordato nel testo della sua
interpellanza, lo scorso 31 gennaio è stato siglato l'importante
accordo Stato-Regione per il finanziamento con fondo sviluppo e
coesione 2021-2027 di tre progetti strategici destinati al mondo
della scuola e della sostenibilità ambientale.
Uno di questi si pone come obiettivo il recupero dell'immobile
dell'ex palazzo Cogne, al fine di destinare la struttura studentato
per l'ospitalità degli studenti che provengono (o proverranno) da
fuori sede dell'Università della Valle d'Aosta.
Il costo totale di quest'intervento è di 13 milioni di euro, di
cui 6,1 milioni a valere sui fondi FSC e la restante parte
finanziata con fondi regionali.
Il progetto per il recupero del palazzo Cogne non prevede allo
stato attuale di destinare parte dell'immobile a palestra
scolastica. Rinnovo tuttavia l'impegno dell'Amministrazione
regionale verso il piano di potenziamento del corpo palestra a
disposizione delle istituzioni scolastiche valdostane e dei gruppi
sportivi, a partire dai prossimi progetti che coinvolgono
l'edificio scolastico Manzetti di Aosta, intervento finanziato
anch'esso con i fondi statali per lo sviluppo e la coesione, che
prevede la realizzazione di una nuova palestra a doppia altezza
posizionata anche qui, a causa dei vari vincoli, al quarto piano
della nuova scuola.
Poi l'edificio scolastico ex Regina Maria Adelaide di via
Torino, il cui progetto prevede la realizzazione di una nuova
palestra all'interno del nuovo edificio e conferma la palestra già
esistente in loco e distinta dal corpo di fabbrica sul quale
s'interverrà.
Presidente -
La parola alla consigliera Erika
Guichardaz.
Guichardaz E. (PCP) -
. Avevo visto la sua replica sui
giornali e quindi avevo immaginato che avesse ricevuto la nota che
invece ha detto che ha visto anche lei dai giornali.
Rispetto alla questione delle alternative, sinceramente noi ne
abbiamo proposte nel tempo e anche quanto lei ha di nuovo affermato
su piazzale Ducler ci trova piuttosto costernate perché - e l'ho
già detto una volta - l'area di Sant'Orso aveva un doppio vincolo,
e credo che anche lì ci fossero dei problemi rispetto ai
ritrovamenti, anzi, credo molti di più rispetto a quelli che
possono esserci in piazzale Ducler, eppure lì è stata fatta una
scuola, che era provvisoria e poi è diventata definitiva, come
sappiamo.
Sinceramente di questo ho già chiesto della documentazione ma le
risposte certe che lei mi ha dato io lì non le ho ritrovate, anche
perché sappiamo bene che per fare una palestra non abbiamo bisogno
di chissà che scavi da fare, questo almeno è quello che ci hanno
detto i tecnici che ci supportano.
Dopodiché, rispetto ai lavori, apprendiamo quindi che, partendo
nel 2025, credo si parlerà dell'anno scolastico 2026 e non prima,
tenendo un po' in considerazione i tempi dell'Amministrazione.
Rispetto al numero di classi, lei parlava di 40 classi, quindi
che due classi possano usufruire della palestra. Immagino che per
arrivare a questa definizione debba essere rivisto anche l'orario
dei rientri pomeridiani, perché - basta guardare sul sito
dell'istituzione scolastica - attualmente i rientri pomeridiani
sono solo tre, invece, per poter accogliere le 40 classi che lei ha
detto, i rientri pomeridiani dovrebbero essere sui cinque
giorni.
Poi mi chiedo anche quando possano essere svolti tutti gli
impegni collegiali e soprattutto quell'attività extracurricolare di
cui le parlavo che, essendo una palestra scolastica, andrebbe
oltretutto prevista anche prima di qualsiasi attività legata alle
associazioni sportive, perché la priorità andrebbe, naturalmente,
data all'attività scolastica. Apprendiamo anche che lo studentato
non prevede degli spazi ludici in questo senso.
Ricordo che chi prima di me è stato in questo Consiglio
regionale e ha visto il progetto dell'Università... allora
addirittura si parlava di campi di basket, c'era di tutto e di più
in quell'Università che oggi invece, come abbiamo appreso
dall'iniziativa di ieri, addirittura fa acqua senza essere ancora
stata aperta!
I tempi sono ancora molto lunghi, quindi credo che in questa
legislatura di risposte non ve ne saranno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK