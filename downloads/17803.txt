Consiglio Regionale della Valle d'Aosta - Oggetto del Consiglio n. 965 del 17 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 965 del 17 novembre 1999 - Resoconto
OGGETTO N. 965/XI Soluzioni per rendere accessibile ai
cittadini l'accesso agli uffici regionali presso il nuovo Centro
direzionale di Saint-Christophe. (Interpellanza)
Interpellanza Considerato che è in atto un trasferimento di
uffici regionali presso il Comune di Saint-Christophe nel nuovo
Centro Direzionale;
Preso atto che sono stati previsti solo una piccola parte di
parcheggi non sufficienti per rendere accessibile la struttura
pubblica;
i sottoscritti Consiglieri regionali
Interpellano
l’Assessore competente al fine di conoscere quali
soluzioni si intendono adottare per rendere accessibile il servizio
pubblico ai cittadini.
F.to: Lattanzi - Tibaldi - Frassy
Président
La parole au Conseiller Lattanzi.
Lattanzi (FI)
Io e il collega Frassy, quando eravamo
Consiglieri al Comune di Aosta, più volte ci siamo imbattuti in
atti che prendevano in considerazione il trasferimento di uffici
regionali all'interno del comune e più volte ci siamo dovuti
impegnare in una battaglia per riconoscere agli uffici regionali
almeno gli stessi doveri che hanno i privati nel momento in cui
aprono delle attività. Abbiamo visto ancora in questi anni come nei
confronti del privato ci sia una grandissima e giustificata
attenzione, laddove si aprono uffici, servizi o addirittura
commerci, alla predisposizione di parcheggi che comportano
investimenti importanti per i privati.
La nostra battaglia è sempre stata quella di concedere pari
doveri anche agli uffici regionali. In questo caso siamo nel Comune
di Saint-Christophe dove è previsto un trasferimento di uffici
regionali di un assessorato e da un nostro sopralluogo personale
abbiamo potuto verificare come la predisposizione dei parcheggi per
il servizio pubblico a malapena probabilmente conterrà le
autovetture degli stessi soli dipendenti, quindi non considerando
in maniera sufficiente, e come citiamo nella seconda premessa, i
parcheggi per chi poi dovrà come utente accedere a quegli uffici ed
utilizzare quei servizi.
Allora chiediamo nella nostra interpellanza di conoscere
dall'Assessore quali sono le soluzioni che l'assessorato ha in
previsione perché, fermo restando la situazione che c'è, riteniamo
che sia una situazione a crisi di operatività e di accessibilità di
fruizione da parte del pubblico di quest'assessorato.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Una premessa necessaria credo che debba essere
quella che riguarda la compatibilità urbanistica dell'intervento
che l'Amministrazione regionale ha proposto e che il Comune di
Saint-Christophe ha concessionato, nel senso che l'intervento
previsto prevede 54 posti auto coperti nel piano seminterrato del
fabbricato, cosa che ha consentito di rispettare gli equilibri
urbanistici previsti dalla norma del piano regolatore di
Saint-Christophe.
Vero è che la zona complessivamente è una zona in intensa
trasformazione urbanistica, vero è che un'analisi dettata più dal
buon senso che dal rispetto degli indici urbanistici porta a
concludere che, con ogni probabilità, considerato il tipo di
affluenza notoriamente importante presso gli uffici
dell'Assessorato dell'agricoltura e risorse naturali che lì andrà
ad installarsi, il numero di parcheggi previsti e dal progetto e
quelli messi a disposizione nel PUD che a suo tempo era stato
approvato e che ha consentito la realizzazione di quelle strutture,
è insufficiente.
Per ovviare a questo abbiamo concordato con il Comune di
Saint-Christophe l'utilizzo a parcheggio di un'area che al momento
è stata individuata in 1.300 metri quadri e che consentirà la
dotazione di una cinquantina di posti macchina. Sono stati
individuati i numeri mappali, attendiamo dal Comune di
Saint-Christophe l'autorizzazione scritta a poter intervenire,
trattandosi di mappali di proprietà comunale che arrivano alla
proprietà comunale per il tramite di privati all'atto
dell'ottenimento della concessione edilizia.
È una soluzione transitoria perché l'area è in via d'intensa
urbanizzazione, quindi il Comune di Saint-Christophe non ha ancora,
ad oggi, la conoscenza precisa di quella che sarà complessivamente
l'area che potrà essere messa a disposizione per la realizzazione
di parcheggi. Quello che andremo a fare adesso sarà un intervento
provvisorio, lo andremo a fare nei prossimi mesi e per quando è
prevista l'apertura della nuova sede dell'assessorato disporremo di
questa cinquantina di posti macchina, nei primi mesi del 2000. Essi
si trovano a valle della strada che è antistante al fabbricato.
Président
La parole au Conseiller Lattanzi.
Lattanzi (FI)
Sono soddisfatto della soluzione che
l'Assessore sta prospettando per ovviare con il buon senso a una
situazione di emergenza che diversamente si verrebbe a creare.
Cogliamo quest'occasione per porre una questione che riguarda i
piani regolatori regionali e di conseguenza anche comunali.
In tutti i Paesi d'Europa più avanzati, nel momento in cui si
decide la costruzione di grandi centri di sviluppo, di servizi, di
amministrazione, di commercio, le amministrazioni pubbliche prima
chiedono la costruzione dei servizi, degli accessi, degli
acquedotti, delle strade, dei parcheggi e solo dopo concedono le
autorizzazioni. Non so se la Valle d'Aosta entrerà mai in Europa,
per il momento siamo ancora molto distanti dall'esserlo, ma se un
giorno ci arriveremo, auspichiamo che questa buona cultura europea
possa giungere anche in Valle d'Aosta, altrimenti questo modo di
operare, e quindi di non preoccuparci a monte delle infrastrutture,
ci porterà sempre in condizioni di dover operare in via
d'urgenza.
Oggi noi con 1.300 metri quadri e con il buon senso risolviamo
provvisoriamente la situazione, ma se non abbiamo chiarezza di qual
è l'entità di sviluppo concedibile, e qui ci vuole un'indicazione
regionale che venga presa nei piani regolatori dei comuni, e quindi
che il comune sappia cosa vuol fare di quell'area, lo decida su un
piano regolatore, lo approvi in modo che, quando ci sono richieste
di edificabilità, di strutture, di commerci e di servizi
soprattutto, possa dare indicazioni che prima si fanno i servizi di
accesso, di strade, di ponti, di acquedotti, d'illuminazione
dopodiché si concede la licenza edilizia per creare questi servizi.
Se non abbiamo chiarezza di questo, dicevo, continueremo così per
un fattore più culturale che credo il suo assessorato possa
cominciare ad affrontare in maniera seria e questo anche grazie
alle direttive CEE che indicano questa strada perché basta andare
in qualunque paese europeo un po' più avanzato sotto l'aspetto
dell'edilizia urbanistica per capire che così funziona, cioè
nascono intere strutture prima sotto l'aspetto operativo,
organizzativo e strutturale e solo dopo vengono date le concessioni
edilizie.
Quindi chiediamo all'Assessore che, al di là di questa
situazione di buon senso e di emergenza ma comunque provvisoria,
non solo in quell'area, ma in tutte le aree dove vengano previsti
sviluppi si vada a determinare che tipo di sviluppo si vuole
utilizzare in quell'area, qual è il ruolo e le aree che
l'Amministrazione regionale intende decentrare e qui è giusta la
politica di decentramento delle attività e degli uffici regionali
dal centro nei comuni limitrofi.
E quindi si vada come Amministrazione regionale non a farsi dire
dal comune dove è possibile situare un parcheggio perché ormai
abbiamo già la struttura, ma non abbiamo i parcheggi ma, che visto
che siamo noi che dettiamo le regole e le indicazioni strategiche,
operative e politiche dei piani regolatori, si stabilisca noi "in
primis" come Amministrazione regionale, invertendo la cultura, in
modo da non creare problemi ai comuni. Ad Aosta lo abbiamo vissuto
sulla nostra pelle, ma anche i comuni limitrofi subiscono
sicuramente questa situazione che deriva dall'attività
amministrativa regionale.
Sono soddisfatto per la soluzione di breve attinente al Centro
direzionale di Saint-Christophe, auspico da parte dell'assessorato
che lei dirige un cambio di rotta per quanto riguarda le
indicazioni dei piani triennali urbanistici che coinvolgono anche i
piani regolatori comunali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK