Consiglio Regionale della Valle d'Aosta - Oggetto del Consiglio n. 1105 del 21 marzo 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1105 del 21 marzo 1990 - Resoconto
OGGETTO N. 1105/IX - Ritardi nell'applicazione delle
agevolazioni per l'uso dei trasporti pubblici da parte degli
anziani. (Interpellanza).
Presidente - Do lettura dell'interpellanza presentata dai
Consiglieri Riccarand e Bajocco:
INTERPELLANZA
Il permanere di gravi ritardi nell'applicazione della legge
regionale 49/88 che definisce le agevolazioni per l'uso dei
pullmans e autobus da parte degli anziani, costringe il gruppo
consiliare verde alternativo ed il gruppo comunista a riproporre
con forza la questione.
A tre mesi dalla riunione della II Commissione in cui
l'Assessore regionale ai Trasporti si era assunto precisi impegni
per smaltire le 5000 richieste inevase (alcune risalenti al marzo
1989!) e per avviare (a partire dalle linee autobus di Aosta e
circondario) un nuovo sistema più razionale (basato su un
tesserino), nessun risultato positivo è ancora visibile. Permane un
ritardo inammissibile nell'evasione della richiesta di titoli di
viaggio.
Tutto ciò premesso, i sottoscritti Consiglieri regionali
interpellano
la Giunta regionale per sapere:
1) quale personale straordinario è stato assunto presso
l'Ufficio Trasporti per evadere le richieste arretrate presentate
in base alla legge 49/88;
2) quante sono, attualmente, le domande presentate ed a quanti
sono stati trasmessi i titoli di viaggio;
3) entro quali tempi si prevede di passare dal singolo buono al
tesserino annuale o pluriennale;
4) quando si intende riferire in Commissione sulla gestione
della legge visto che sono già saltati gli appuntamenti di verifica
previsti per la fine di gennaio e, poi, per la fine di
febbraio.
Presidente
- Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
- Questa è una ulteriore interpellanza che
presentiamo rispetto all'applicazione della legge 49/88 sulle
agevolazioni per il trasporto degli anziani.
Nei precedenti mesi avevamo già sollevato più volte questo
problema, sollecitando interventi. Nelle ultime discussioni anche
in sede di Commissione c'era stato un preciso impegno da parte
dell'Assessore di potenziare l'ufficio che si occupa del servizio
trasporti, che si occupa della erogazione di questi buoni, e di
cercare di sbloccare una situazione che ormai vedeva pendenti da un
anno migliaia di richieste di anziani che aspettano la piena
applicazione della legge.
Ci risulta che nelle ultime settimane queste assunzioni di
personale straordinario almeno in parte siano avvenute, che ci sono
delle iniziative per sbloccare la situazione, però la situazione si
presenta ancora ampiamente insoddisfacente, in particolare si
presentava ampiamente insoddisfacente quando abbiamo presentato
l'interpellanza.
Vogliamo sapere, con questa interpellanza, a che punto siamo, se
a partire da oggi si risolvono questi problemi e se è pensabile che
nell'arco di poche settimane si darà finalmente soddisfazione alle
richieste presentate da più di un anno; e questa è la prima domanda
dell'interpellanza.
Vogliamo anche sapere se l'ipotizzato cambiamento di metodo
nella distribuzione dei titoli, passando dai titoli individuali a
dei tesserini annuali o pluriennali - il che semplificherebbe molto
il sistema, perchè eviterebbe di incorrere nel problema dei rinnovi
dei biglietti - sta andando avanti, si concretizza, entro quali
tempi e con quali mo-dalità.
Terza questione: c'era un impegno assunto fin dal mese di
dicembre di una verifica in sede di Commissione da fare fra Giunta,
Commissione, Consiglieri e sindacati per quanto riguarda il
funzionamento di tutto questo sistema di erogazione dei buoni.
Questo incontro era stato previsto per la fine di gennaio ed è
slittato alla fine di febbraio: vorremmo sapere qual è l'impegno
per organizzare questa riunione, per poter fare il punto in modo
dettagliato e preciso sulla situazione in cui ci troviamo in questo
momento.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI)
- Nel mese di febbraio avevamo avuto
garanzia da parte dell'Assessore che nel giro di poco tempo le
pratiche sarebbero state sbrigate. Penso, ed ho avuto già occasione
di dirlo in altre circostanze, che sia la legge più lunga che
abbiamo votato in tutti questi anni, che non va in porto nel modo
dovuto.
Mi auguro che questa volta sia l'ultima interpellanza che viene
fatta e che il servizio venga ripristinato in modo diverso.
Leggendo sul giornale di oggi, vi sono ancora forti lamentele;
mi sembra di aver visto che sono state assunte 10-12 persone.
Tuttavia i cittadini che vanno a Saint-Christophe per ritirare i
buoni devono fare ore e ore di coda; è gente che viene dalla Valle
e che non ha più il pullman per poter rientrare a casa.
Bisognerebbe coordinare il servizio in modo che non ci sia nessuno
che passa avanti ad un altro e in modo da dare una agevolazione per
quelli che vengono da fuori.
Si dice nel giornale che allo sportello vi sono solo due
impiegati e che vi sono molte ore da aspettare per i cittadini.
Invito l'Assessore a darci risposte chiare e precisi, augurandomi
che sia questa l'ultima iniziativa che il Gruppo di Nuova Sinistra
e il PCI fanno a questo riguardo.
Presidente
- Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
Lanivi (ADP)
- Non sto a ricordare alcune difficoltà
obiettive che ho già sottolineato altre volte, che hanno portato ad
una certa difficoltà per dare, come credo sia intendimento di
tutti, piena applicazione alla legge approvata da questo Consiglio:
anzitutto i problemi legati alla sede ed al trasferimento in
regione Amérique, in secondo luogo il reperimento del personale
straordinario, perchè questa era stata la linea concordata anche in
sede di Commissione, nel corso di incontri non solo con i
Commissari ma anche con le rappresentanze sindacali dei pensionati.
Solo per ricordare l'ultima, concernente il reperimento di
personale straordinario, una delibera già assunta dalla Giunta
regionale il 14 dicembre, a seguito di osservazioni da parte della
Commissione di coordinamento, solo alla fine del mese di febbraio
ha potuto essere operativa, per cui solo a partire dalla fine del
mese di febbraio l'ufficio ha a disposizione, per la durata di tre
mesi, numero otto unità lavorative nuove.
Per riassumere la situazione: era stato detto in Commissione che
l'obiettivo iniziale era di concludere tutte le pratiche presentate
nel 1989; allo stato attuale risultano ancora pendenti pratiche del
1989 in numero di 1500 circa su 3500. Dico questo anche per
chiarire alcune notizie che erano apparse su alcuni organi di
informazione: non è che in quel periodo non sia stato fatto niente,
sono stati distribuiti a 3500 utenti titoli di viaggio, residuano
ad oggi 1500 pratiche del 1989, che saranno soddisfatte nel giro di
dieci giorni lavorativi, cioè nel giro di due settimane. Quindi nei
primi giorni di aprile dovremmo aver chiuso completamente tutto ciò
che è in pendenza dal 1989.
Per quanto riguarda l'organizzazione, gli sportelli aperti sono
tre: due dedicati al soddisfacimento delle domande presentate nel
1989 e uno per le pratiche nuove che vengono presentate e che
richiedono maggiore tempo, perchè all'utente che si presenta
vengono immediatamente forniti i titoli di viaggio.
Si presume che entro la fine del mese di aprile dovremmo aver
risolto tutte le domande presentate sino ad oggi. Su questo aspetto
c'è un piccolo punto interrogativo, che riguarda il numero di
coloro che si presenteranno o personalmente o tramite posta; a
questo proposito voglio ricordare che è ammessa anche
l'utilizzazione della posta, cioè non è necessario che la persona
anziana si rechi all'ufficio, ma può ricevere, se richiesto, i
titoli di viaggio direttamente a casa tramite posta, oppure tramite
i sindacati, ai quali è stato riservato un pomeriggio alla
settimana proprio perchè possano raccogliere e presentare domande.
Tutto ciò è stato indicato nel comunicato che l'Assessorato ha
provveduto a trasmettere per informare la popolazione. La
differenza è fra gli aventi diritto e fra quelle che saranno le
richieste.
Mi auguro anch'io che sia l'ultima interpellanza, in quanto la
situazione dovrebbe normalizzarsi nel giro di breve tempo, e cioè
dieci giorni lavorativi per tutto ciò che è in pendenza nel 1989 e
per la fine del mese di aprile per tutte le domande pervenute nel
1990 fino a quella data.
E' stata fatta una seconda domanda, che riguarda il discorso
della tessera valida per il comprensorio urbano di Aosta. L'ufficio
sta predisponendo questa tessera, ma, come era stato suggerito nel
corso di una riunione della Commissione, è stato detto di avere una
situazione riferita al passato, tale da avere un rapporto corretto
con la società che gestisce questo trasporto nel comprensorio
urbano. In questo modo crediamo di poter ottenere dei dati anche se
non certissimi comunque più vicini alla realtà, che ci possano far
concludere, da un lato, un rapporto corretto con la società e,
dall'altro, rilasciare questa tessera al momento del rinnovo dei
titoli di viaggio. Quindi, il pensionato che ha avuto i titoli di
viaggio, nel momento in cui si presenta per avere il rinnovo,
riceverà invece una tessera valida; l'ipotesi è di una validità
fino al 31 dicembre 1991.
Pensiamo che questa tessera possa essere distribuita prima
dell'estate 1990, cioè quando avremo, con la fine del mese di
aprile, dei numeri sufficientemente vicini alla realtà che ci
possono consentire un rapporto corretto con il gestore del servizio
pubblico.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Prendiamo atto che finalmente, dopo
tanta insistenza, qualcosa si è mosso e che la situazione dovrebbe
normalizzarsi, dando risposta ad una attesa che era diventata
veramente interminabile.
Quello che vorrei ancora sottolineare è che da una parte
bisognerebbe curare molto anche gli aspetti organizzativi; forse in
questa settimana si poteva aver pensato di scaglionare la
possibilità di accedere agli sportelli per evitare delle code e
delle resse, e in questo senso qualcosa si può ancora fare per
cercare di evitare delle lungaggini e dei viaggi inutili da parte
degli anziani.
Per quanto riguarda il tesserino, credo che sia importante avere
un quadro abbastanza definito della situazione circa l'utilizzo di
questi buoni, per definire il rapporto con la società
concessionaria, in modo da non fare una convenzione che sia campata
in aria.Alla luce di questo ritengo sia molto importante fare
questa riunione collegiale della Commissione, se possibile entro la
fine di questo mese, in modo da iniziare ad avere sul tappeto tutti
gli elementi, sia per quanto riguarda l'erogazione dei buoni, sia
per quanto riguarda il passaggio a questo sistema della tessera,
che sicuramente può rappresentare un grosso salto di qualità
nell'applicazione e nel funzionamento della legge, evitando tutta
una serie di disguidi che finora si sono presentati.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI)
- Poichè in questi due anni, da quando la
legge è stata approvata, avevo chiesto anche che l'Assessore Lanivi
desse le dimissioni se non era in grado di portare a termine questo
problema, è mio dovere dare atto all'Assessore che oggi ci viene a
dire delle parole che ci soddisfano. E' per questo che mi dichiaro
soddisfatto.
Bisogna anche ringraziare i sindacati e le categorie dei
pensionati, che hanno saputo in un modo molto democratico ed
attento seguire con attenzione il problema.
Ringrazio l'Assessore Lanivi e mi auguro che non succedano più
cose di questo genere, che vanno a colpire le categorie più
disagiate.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK