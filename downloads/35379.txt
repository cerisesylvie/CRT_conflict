Consiglio Regionale della Valle d'Aosta - Oggetto del Consiglio n. 2867 del 6 marzo 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
INFORMAZIONE
Radiotelecomunicazioni
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2867 del 6 marzo 2013 - Resoconto
OGGETTO N. 2867/XIII - Disegno di legge: "Modificazioni alle
leggi regionali 6 aprile 1998, n. 11 (Normativa urbanistica e di
pianificazione territoriale della Valle d'Aosta), 4 novembre 2005,
n. 25 (Disciplina per l'installazione, la localizzazione e
l'esercizio di stazioni radioelettriche e di strutture di
radiotelecomunicazioni), e 31 luglio 2012, n. 23 (Disciplina delle
attività di vigilanza su opere e costruzioni in zone
sismiche)".
Presidente
- Ha chiesto la parola per l'illustrazione
della relazione il Consigliere Tibaldi, ne ha la facoltà.
Tibaldi (PdL)
- Sì, grazie Presidente.
Il settore delle telecomunicazioni è caratterizzato da
un'elevata propensione all'innovazione tecnologica in grado di
creare nuovi prodotti e servizi, soddisfare sempre maggiori
esigenze e incrementare la produttività delle imprese e della
pubblica amministrazione, oltre a coinvolgere investimenti notevoli
a tutto vantaggio del sistema Paese. In quest'ultimo decennio
abbiamo assistito ad un'evoluzione tumultuosa con l'avvento del
digitale terrestre per emittenti televisive e radiofoniche (di cui
la nostra regione è stata un'area sperimentale), di una nuova
generazione di telefonia intelligente (il 3G e, fra breve, anche il
4G, che porterà ad una riduzione dei siti trasmissivi) e di sistemi
di trasmissione dati senza cablaggi (il cosiddetto "Wi-Fi") in
quantità e velocità sempre crescenti.
I cambiamenti intervenuti hanno inciso anche sulla
pianificazione nazionale delle frequenze e sulla regolamentazione
del settore, innovata con la legge quadro sulla protezione dalle
esposizioni a campi elettrici, magnetici ed elettromagnetici (la
legge 36 del 2001), con il Codice delle comunicazioni elettroniche
(il decreto legislativo 259 del 2003) e col riordino del sistema
radiotelevisivo pubblico e privato (la legge 112 del 2004), con
l'avvio dell'infrastrutturazione della cosiddetta "banda larga" nel
biennio 2008-2010.
La Valle d'Aosta, regione montuosa e quindi di accessibilità
complessa anche per le onde radioelettriche, ha assistito ad un
incremento numerico di postazioni ed impianti finalizzati alla
migliore e più capillare "copertura" del territorio. Si è trattato,
tuttavia, di un'espansione controllata dalle autorità competenti,
evitando una proliferazione selvaggia di pali, tralicci e antenne,
circoscrivendone l'installazione in siti predeterminati e
verificando accuratamente i limiti espositivi delle apparecchiature
in potenza. Grazie ad un monumentale censimento da parte degli
uffici, possediamo una puntuale conoscenza delle circa 1.100
postazioni in esercizio, dislocate nel fondovalle e nelle valli
laterali, all'interno delle quali trovano ospitalità anche più
sistemi di antenna e apparati di diversi operatori. La maggior
parte di queste postazioni appartengono alla RAI, la concessionaria
televisiva pubblica che ha installato per prima i suoi impianti
nella regione; negli anni '80 e '90 si è sviluppata notevolmente
l'emittenza privata, mentre ora stiamo vivendo l'era della
telefonia intelligente, almeno così viene comunemente definita, e
di una multimedialità sempre più interattiva. Telefono, televisione
e computer sono destinati ad integrarsi e a convergere sulla
medesima piattaforma tecnologica, ampliando in tal modo la gamma
dei servizi disponibili.
Merita evidenziare che le Comunità montane hanno realizzato dei
siti
ad hoc
per favorire la diffusione dei servizi
televisivi, radiofonici e di telefonia anche nelle località più
remote e nell'intento di contenere la moltiplicazione degli
impianti. Il disegno di legge n. 220 interviene nella materia della
localizzazione delle stazioni radioelettriche e delle strutture di
radiocomunicazione sul territorio regionale, oggi disciplinata
dalla legge di settore 25 del 2005, nonché dalla legge urbanistica
11 del 1998, materia giuridica questa che è la sintesi di un
delicato equilibrio di competenze tra lo Stato, da un lato, che
fissa i principi generali in materia di comunicazioni e concede
l'utilizzo delle frequenze ai diversi gestori, e la Regione,
dall'altro, che ha la potestà esclusiva nel governo del proprio
territorio.
I principi ispiratori dell'odierno intervento legislativo sono
il riordino del quadro normativo e lo snellimento degli adempimenti
burocratici, in particolare le leggi 11 e 25 sono l'oggetto degli
aggiornamenti posti in essere. Nel dettaglio, gli aspetti più
significativi del disegno di legge 220 sono: la norma cardine che
definisce i criteri per l'installazione e la localizzazione delle
strutture per le radiocomunicazioni viene traslata dalla legge 11
del 1998 (con l'abrogazione dell'articolo 32) alla legge 25 del
2005 (con l'introduzione dell'articolo 6 bis), con le seguenti
novità:
- la prima, l'installazione e la modifica di stazioni
radioelettriche installate all'interno di siti attrezzati o
postazioni già esistenti non costituisce trasformazione edilizia e
urbanistica del territorio;
- la seconda, l'eventuale attività pianificatoria avente
carattere di interesse generale, elaborata dal Comune di Aosta e
dalle Comunità montane, di concerto con i soggetti interessati,
terrà conto dei progetti di rete già approvati e sarà prevalente
sulle disposizioni dei piani regolatori generali e dei regolamenti
edilizi dei Comuni interessati, i quali dovranno essere
successivamente adeguati alle norme di piano. Tale principio viene
esteso a tutte le modifiche degli strumenti urbanistici che si
renderanno necessarie in applicazione di qualsiasi legge di
settore;
- la terza, la realizzazione delle nuove postazioni sarà attuata
prioritariamente, e non più in esclusiva, dal Comune di Aosta e
dalle Comunità montane: si tratta di una riserva che consente anche
ai privati di intervenire, previa la stipulazione di una
convenzione con l'ente.
Altri aspetti significativi sono quelli che riguardano le
autorizzazioni all'installazione delle stazioni e delle strutture
radioelettriche che avranno durata illimitata, viene eliminato
infatti il limite di sei anni, che costringeva alle procedure di
rinnovo gli operatori e gli uffici del Comune di Aosta e delle
Comunità montane Evançon e Grand Combin. Inoltre, l'autorizzazione
per l'installazione o la modifica di stazioni radioelettriche
all'interno di siti attrezzati o postazioni esistenti viene
completamente snellita, evitando l'ulteriore produzione e la
conseguente verifica di una copiosa documentazione tecnica, già in
possesso degli organi competenti, restando la sola subordinazione
al parere favorevole dell'ARPA per il rispetto dei limiti di
esposizione elettromagnetica, delle misure di cautela e degli
obiettivi di qualità stabiliti dalla normativa statale vigente. Si
abbandona poi l'ipotesi prevista nella legge 25 del 2005 di
formulare da parte della Regione uno schema-tipo per le convenzioni
tra proprietari dei siti e operatori del settore per evitare di
interferire nella sfera contrattuale privata, la cui autonomia è
ampiamente garantita dal nostro ordinamento giuridico. Ancora: ai
fini dell'aggiornamento del catasto delle postazioni, i gestori
continuano a comunicare le informazioni necessarie al censimento da
parte degli organi a ciò preposti (la Regione, l'ARPA, il Comune di
Aosta e le Comunità montane), senza però l'obbligo temporale
inizialmente previsto dalla legge 25, cioè i tre mesi. Ancora: a
livello urbanistico le varianti in corso d'opera vengono inserite
tra i titoli abilitativi esclusi dal pagamento degli oneri e per
esse è prevista la semplice comunicazione, anziché la SCIA. Il
testo novellato stabilisce inoltre che il regolamento edilizio
comunale contempli anche le caratteristiche del prodotto edilizio
nell'ambito delle proprie disposizioni. Inoltre, viene recepito
attraverso due emendamenti tecnici il regime autorizzatorio
semplificato previsto dalla normativa nazionale, ovvero dalle leggi
111 del 2011 e 221 del 2012, per gli impianti di debole potenza e
di ridotte dimensioni considerando tali i ponti-radio con potenza
fino a 10 Watt.
Viene infine abrogato il quinto comma dell'articolo 12 della
legge regionale 23 del 2012 relativo al collaudo statico e in
particolare al certificato di rispondenza dell'opera alle norme
tecniche di costruzione antisismica. Questa abrogazione consegue
alla decisione della Regione di non costituirsi in giudizio innanzi
alla Corte costituzionale in seguito all'impugnazione della
disposizione citata da parte del Governo per profili di contrasto
con l'articolo 117, terzo comma, della Costituzione e con il
decreto del Presidente della Repubblica 380/2001.
Il disegno di legge 220 è stato apprezzato da tutti gli
operatori del settore, che hanno condiviso l'esigenza di
semplificare il procedimento autorizzativo e di sgravare gli enti e
i gestori da oneri amministrativi non più indispensabili. Da essi
giunge anche la richiesta di istituire un tavolo tecnico
Regione-operatori per un confronto costante sull'applicazione e
sull'aggiornamento della normativa di settore, nell'ottica di
coniugare gli obiettivi di sviluppo e di ammodernamento con quelli
di salvaguardia del territorio. Vi ringrazio per l'attenzione
nell'ascoltare questa relazione che è stata redatta congiuntamente
al collega Lattanzi.
Presidente
- Scusate il problema tecnico. Riprendiamo i
lavori. Siamo in discussione generale. Ha chiesto la parola la
Consigliera Carmela Fontana, ne ha la facoltà.
Fontana (PD)
- Grazie Presidente.
Il disegno di legge regionale 220 introduce delle modifiche di
tipo essenzialmente tecnico ad alcune leggi vigenti in materia di
urbanistica, di stazioni radioelettriche e strutture di
radiotelecomunicazioni e di zone sismiche. Alcune di queste
modifiche si rendono necessarie al fine di chiarire dei problemi
applicativi, mentre altre sono opportune per un corretto
coordinamento interno dei testi di legge in conseguenza delle
modifiche subite. È confermato che le strutture per le
radiotelecomunicazioni devono essere localizzate in maniera tale da
non incidere negativamente sull'incolumità fisica e sulla salute
delle persone, né su siti, beni e aree di interesse
naturalistico-paesaggistico, storico o archeologico, o su aree
naturali protette. È prevista inoltre la facoltà di predisporre
piani di interesse generale al fine di razionalizzare la presenza e
la proliferazione delle strutture per radiotelecomunicazioni, la
loro riorganizzazione e l'eventuale smantellamento in un
determinato ambito territoriale. Altre modifiche sono finalizzate a
semplificare il procedimento di autorizzazione previsto dalla legge
e a sgravare gli enti e i gestori da obblighi amministrativi non
più coerenti con le esigenze attuali di semplificazione.
Un'ultima modifica introdotta in commissione prevede
l'abrogazione di una disposizione della legge regionale sulle zone
sismiche, al fine di venire incontro alle osservazioni del Governo
in materia di evitare così un giudizio di incostituzionalità sulla
legge stessa. Siamo dell'avviso che le modifiche apportate tengono
conto della necessità di garantire il controllo del settore e la
salvaguardia dell'ambiente, anche in risposta alla maggiore
sensibilità della popolazione riguardo ai problemi creati dalle
nuove tecnologie relative alle radiotelecomunicazioni. Per tali
motivi il Partito Democratico annuncia il suo voto favorevole al
disegno di legge in esame, in considerazione anche del fatto che le
Commissioni consiliari II e III hanno dimostrato attenzione alle
richieste, in particolare a quelle pervenute dal CPEL volte ad un
miglioramento del testo, accogliendo numerosi emendamenti e
pervenendo alla stesura di un testo di commissione. Grazie.
Presidente
- Ha chiesto la parola il collega Chatrian, ne
ha facoltà.
Chatrian (ALPE)
- Sì, grazie Presidente.
Abbiamo seguito attentamente col collega Cerise nelle
Commissioni II e III questo disegno di legge, abbiamo chiesto
oltretutto dei documenti aggiuntivi proprio per avere lo stato
dell'arte sia pubblico che privato in Valle d'Aosta per quanto
riguarda le varie installazioni. Riteniamo valide queste modifiche,
riteniamo valide le modifiche emendate in commissione soprattutto
che vanno a chiarire nel dettaglio delle specifiche...diciamo in
una zona che era rimasta ancora nella zona grigia.
Quattro considerazioni per focalizzare, a nostro avviso, i punti
di forza già citati anche dal relatore collega Tibaldi: la prima
innanzitutto quella di mettere nero su bianco una vera
semplificazione, io penso che sia la sintesi di questo disegno di
legge; la seconda invece dal punto di vista autorizzativo quella di
eliminare il limite dei sei anni, che costringeva comunque a
rinnovare procedure, costi, operatori del settore nei vari uffici
comunali, Comunità montane e Amministrazione regionale; terza, non
di secondo piano, il fatto di modificare...di installare
all'interno dei siti attrezzati o postazioni già esistenti, che non
costituisce più la trasformazione edilizia, io penso che questo sia
l'altro punto forte e poi quarta, sempre importante dal punto di
vista urbanistico, quella delle varianti in corso d'opera che
vengono inserite tra i titoli abilitativi esclusi dal pagamento
degli oneri.
Penso che queste quattro modifiche siano modifiche a nostro
avviso, più importanti, vanno nella direzione da noi auspicata,
però partendo da un principio importante: dovevamo comunque fare il
punto della situazione e avere tutti i dettagli sul tavolo per
poter legiferare, modificare e a quel punto semplificare. Voteremo
quindi questo disegno di legge in aula. Grazie.
Presidente
- Ha chiesto la parola il Consigliere Caveri,
ne ha facoltà.
Caveri (UVP)
- Poche e brevi considerazioni per
concordare sulla validità di questa modifica che ci viene proposta
a fronte di una legislazione particolarmente complessa dal punto di
vista delle procedure, dal punto di vista delle autorizzazioni. È
chiaro che in controluce il tema che affrontiamo oggi è un tema
mica da ridere, perché, in realtà, l'evoluzione delle nuove
tecnologie negli anni a venire ci obbligherà non solo ad un
approccio tecnologico e urbanistico rispetto alle nuove tecnologie,
ma anche a delle scelte. Nei giorni scorsi abbiamo sentito di
questa decisione del Governo regionale di puntare moltissimo sulle
fibre ottiche, non si capisce bene come questo sia sposabile con
gli accordi che sono stati fatti col 4G e col 5G con alcune aziende
di telefonia, le due cose attualmente sono...come dire? due realtà
concorrenziali, che cosa correrà poi sulla fibra ottica anche
questo resta un mistero. Cosa si farà dell'ultimo miglio? Qualcuno
potrebbe dire: "ma cosa c'entra questo con i sistemi di cui
parliamo quest'oggi?", perché tutto tende a modificarsi nel tempo e
noi dobbiamo dotarci nel settore delle nuove tecnologie non
solo...come dire? di una normativa che in qualche maniera si leghi
a problemi di tipo urbanistico, ma proprio delle scelte
tecnologiche che diventeranno assolutamente fondamentali, perché il
digital divide
, il divario culturale o, come si dice in
francese, è più bella la definizione, perché
fracture
...cioè
quella specie di faglia che può percorrere la società valdostana
sia per una mancanza della tecnologia, ma anche per una mancanza di
alfabetizzazione alle nuove tecnologie e anche una mancanza di
contenuti che in qualche maniera rendano facile l'accesso a queste
nuove tecnologie. Quando eravamo ragazzi, lo dico al relatore, le
tecnologie erano tutte separate, la radio era la radio, in questi
giorni viene spento l'onde medie di Gerdaz, è la fine di una
tecnologia, che era la tecnologia con cui tutti siamo cresciuti, la
televisione era la televisione, internet ovviamente non c'era,
c'era ancora la posta, la posta cartacea. Oggi...tutto si riunirà
in poche precise tecnologie e quindi gli aspetti infrastrutturali
devono essere conseguenti ad una visione generale sui cambiamenti
tecnologici, che devono incidere in profondità su una realtà
piccola come la Valle d'Aosta.
Mi spiace che in questo momento non ci sia il Senatore Lanièce,
perché effettivamente questa è una questione molto importante anche
nei rapporti con il Governo a Roma. La Valle d'Aosta si prefigura
da sempre come un'area test, dove si potrebbero fare delle
sperimentazioni importanti e significative e questa legge di
semplificazione è in qualche maniera conseguente ad una
consapevolezza, cioè che non si può pensare che in settori come
questi si mettano dei lacci e lacciuoli che rendano agli operatori
difficile la vita.
Presidente
- Grazie.
Siamo sempre in discussione generale. C'è qualche altro collega
che intende prendere la parola? Intanto ricordo che il disegno di
legge ha avuto parere favorevole a maggioranza sul nuovo testo
elaborato dalle Commissioni II e III, parere favorevole a
maggioranza. Non vi sono altri colleghi che intendono prendere la
parola? Se non vi sono altri colleghi, dichiaro chiusa la
discussione generale. Ha chiesto la parola l'Assessore Zublena, ne
ha la facoltà.
Zublena (UV)
- Grazie Presidente.
Volevo innanzitutto ringraziare i relatori perché nella loro
relazione, in modo molto sintetico ma chiarissimo, hanno rilevato
gli aspetti caratterizzanti più importanti di questa modifica;
modifica che evidentemente si è rilevata opportuna per quanto
evidenziato da tutti coloro che sono intervenuti, cioè una
difficoltà nell'affrontare le procedure autorizzative, pesanti,
complesse, molto molto onerose. Modifiche che oggi si rendono
possibili a seguito di anni di applicazione in cui è maturata la
conoscenza e si è acquisita una padronanza nel settore delle
telecomunicazioni. Questo, infatti, è testimoniato anche, come ha
sottolineato il collega Chatrian, dall'aver potuto avere a
disposizione tutta una serie di documentazioni che illustrano il
quadro complessivo del settore. Naturalmente le modifiche si
rendono oggi possibili perché, grazie a questa conoscenza, non
pregiudicano assolutamente quegli obiettivi che ha voluto
sottolineare la collega Fontana, che ringrazio, cioè di tutela
della salute, di attenzione alla compatibilità
ambientale-paesaggistica, in modo che ci sia un ordinato sviluppo
di tutte le infrastrutture.
La prima legge, appunto, del 2000, quindi 13 anni di
applicazione, aveva già avuto nel 2005 una prima modifica, una
disciplina di un settore che è in fortissima evoluzione, il collega
Caveri ha voluto sottolineare come sia giusto porre attenzione ad
un'innovazione tecnologica che va seguita passo passo, in modo da
poter adeguare via via la disciplina. Recentemente poi è entrato
appunto in funzione il digitale terrestre di cui siamo stati prima
zona di efficace, tra l'altro, sperimentazione; questo ha
comportato un riassetto complessivo delle telecomunicazioni. Le
modifiche apportate che avete già illustrato hanno voluto anche
tenere conto poi di osservazioni pervenute dagli enti locali, che
ci sono state formalizzate dal CPEL e condividiamo che il settore,
proprio per le ragioni espresse, debba essere opportunamente e
continuamente monitorato con quegli stessi strumenti così efficaci
che sono già funzionanti, ma anche attraverso dei tavoli di
concertazione e di confronto con tutti i soggetti coinvolti, con
gli operatori, in modo da poter aggiornare adeguatamente la norma,
la disciplina, proprio per tener conto delle future evoluzioni e di
tutte le istanze, ma tenendo fermi quelli che sono i pilastri
cardine della norma, cioè tutela dell'ambiente, tutela della salute
e compatibilità con il paesaggio. Ringrazio quindi per il lavoro
molto efficace delle due commissioni e ringrazio soprattutto i
gruppi che intendono approvare la norma. Grazie.
Presidente
- Grazie. Se non ci sono altri interventi,
passiamo all'esame dell'elaborato: il nuovo testo predisposto dalle
Commissioni consiliari permanenti II e III.
Articolo 1. C'è qualcuno che intende prendere la parola?
Mettiamo in votazione l'articolo 1. Siete invitati a votare.
Dichiaro aperta la votazione. Tutti quanti avete votato? Dichiaro
chiusa la votazione.
Presenti: 34
Votanti: 34
Favorevoli: 34
Il Consiglio approva.
Articolo 2: stesso risultato. Articolo 3: stesso risultato.
Articolo 4: stesso risultato. Articolo 5: stesso risultato.
Articolo 6: stesso risultato. Articolo 7: stesso risultato.
Articolo 8: stesso risultato. Articolo 9: stesso risultato.
Articolo 10: stesso risultato. Articolo 11: stesso risultato.
Articolo 12: stesso risultato. Articolo 13: stesso risultato.
Articolo 14: stesso risultato. Articolo 15: stesso risultato.
Articolo 16: stesso risultato. Articolo 17: stesso risultato.
Articolo 18: stesso risultato.
Metto in votazione il disegno di legge nel suo complesso, siete
invitati a votare. Dichiaro aperta la votazione. No, non c'è nessun
emendamento...il testo...io non ho nessun emendamento qua...
(interruzione di alcuni consiglieri, fuori microfono)
...mi spiace non c'è nessun emendamento qua, quindi metto in
votazione il disegno di legge nel suo complesso. Siete invitati a
votare. Dichiaro aperta la votazione. Tutti quanti avete votato?
Dichiaro chiusa la votazione.
Presenti: 33
Votanti: 33
Favorevoli: 33
Il Consiglio approva.
Punto 17.1 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK