Consiglio Regionale della Valle d'Aosta - Oggetto del Consiglio n. 778 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 778 del 4 luglio 2019 - Resoconto
OGGETTO N. 778/XV - Interpellanza: "Mancata approvazione di
procedure concorsuali per fare fronte alle richieste di personale
avanzate dai Comuni".
Rini (Presidente) -
Punto n. 51 all'ordine del giorno.
Per l'illustrazione, la parola alla collega Spelgatti.
Spelgatti (LEGA VDA) -
Ai sensi dell'articolo 6 della
legge regionale n. 6 del 2014: "Funzioni di servizi comunali
gestiti in forma associata per il tramite dell'Amministrazione
regionale", i Comuni esercitano in forma associata, per il tramite
dell'Amministrazione regionale, le funzioni di servizi comunali
relativi alle procedure selettive per il reclutamento del
personale. Da molti mesi i Comuni hanno inviato alla RAVA richieste
di espletamento di prove concorsuali per far fronte a gravi carenze
di organico che stanno compromettendo la regolare attività dei
Comuni. Il giorno 22 febbraio 2019 l'allora Coordinatore regionale
del personale aveva convocato una riunione per analizzare il
fabbisogno di personale e di procedure concorsuali degli Enti
locali. In quell'occasione, presenti sindaci, assessori e segretari
comunali, è stato comunicato che sarebbe stato predisposto un piano
assunzioni e procedure concorsuali da attivare e portare
all'approvazione della Giunta regionale nel mese di marzo. In data
15 aprile 2019 il nuovo Coordinatore ha convocato sindaci,
segretari e funzionari per verificare lo stato delle richieste. In
quell'occasione un altro dirigente avrebbe comunicato che il
competente ufficio regionale non avrebbe procedure concorsuali da
avviare in quanto mancherebbe una programmazione approvata dalla
Giunta regionale, è stato comunque richiesto nuovamente ai Comuni
di inviare entro aprile lo stato di fabbisogno del personale.
Partiamo dal presupposto che questa interpellanza era stata
presentata il 22 maggio, quindi ovviamente le cose saranno anche
cambiate, mi auguro, comunque ciò che si chiede è: "
quali e
quanti Comuni hanno fatto pervenire richieste di personale, con
l'indicazione di quante unità per Comune; per quale ragione non sia
stata ancora approvata da parte della Giunta regionale la relativa
programmazione; che cosa intenda fare la Giunta per risolvere il
problema
".
Presidente -
Per la risposta, la parola al Presidente
Fosson.
Fosson (PNV-AC-FV) -
Le date sono quelle, poi bisogna
notare che ci sono stati degli interventi a livello nazionale che
hanno modificato, come lei sa, un po' di questo calendario, per cui
abbiamo dovuto rivedere forzatamente i tempi ed è stato necessario
rifare una riunione con gli Enti locali.
Rispetto alla questione generale oggetto di questa
interpellanza, occorre comunque in via preliminare ricordare che
siamo in presenza di un quadro normativo statale e regionale
profondamente e recentemente innovato. In particolare, con le
novità introdotte dalla legge di stabilità per l'anno 2019, il
Consiglio regionale ha inteso superare definitivamente i vincoli,
alquanto stringenti, al turnover del personale del comparto unico
regionale, dotando la Regione e gli Enti locali di un'importante
facoltà assunzionale, determinata non più sulla base di fabbisogni
computati sulla dotazione organica, bensì sui risparmi di spesa
determinati dalle cessazioni dal servizio verificatesi nel 2018 e
non sostituite, nonché di quelle che si stanno realizzando e si
realizzeranno nel corso del 2019. Queste facoltà assunzionali, del
tutto nuove nell'ordinamento regionale, si inseriscono in modo
coerente con quanto la riforma Madia prevede in materia di sviluppo
organizzativo delle pubbliche amministrazioni, segnatamente con le
recenti linee guida approvate con decreto ministeriale nel maggio
2018. A queste si aggiunge un'ulteriore novità per gli Enti locali,
ovvero l'introduzione nell'ordinamento regionale delle procedure
selettive interne. A fronte di queste novità, il Dipartimento
personale e organizzazione, in collaborazione con il Dipartimento
legislativo e aiuti di Stato e la Struttura Organizzativa Enti
locali hanno organizzato con il CPEL e il CELVA, una giornata
formativa dedicata agli amministratori e ai segretari comunali,
come ricordato, che si è tenuta proprio il 15 aprile scorso. A
seguito di questa giornata formativa, il 17 aprile 2019 è stata
inviata una comunicazione con cui è stato richiesto agli Enti
locali di trasmettere i propri fabbisogni in termini di procedure,
distinguendo fra le procedure di reclutamento ordinarie e quelle
selettive interne o di mobilità interna o di comparto. Come
previsto dalla legge n. 1 del 2019, che ho citato prima, che ha
modificato la legge di stabilità regionale per il corrente anno, il
termine per la trasmissione era il 30 aprile.
Per quanto riguarda la prima domanda: "
quali e quanti
Comuni...
", tutti gli Enti locali hanno riscontrato la
richiesta dell'Amministrazione regionale. L'ultimo Comune ha
risposto il 7 maggio 2019, da allora gli uffici del Dipartimento
personale e organizzazione hanno avviato l'istruttoria tecnica per
la verifica delle richieste pervenute, richiedendo chiarimenti e
correzioni di quanto pervenuto se non coerente con il dettaglio
normativo. Parallelamente però la Regione ha istruito le proprie
esigenze assunzionali, che sono state tradotte in un atto
amministrativo che sarà sottoposto all'approvazione della Giunta
regionale, che integrerà, per la parte non coperta con le
graduatorie disponibili e con la mobilità, il fabbisogno
assunzionale espresso dagli Enti locali, da soddisfare mediante le
procedure concorsuali o selettive pubbliche affinché si realizzino
le economie in termini di procedure concorsuali o selettive da
espletare, previste e auspicate dall'ordinamento regionale. Questa
fase istruttoria pur essendosi conclusa ha però incontrato un
importante ostacolo nell'impugnativa deliberata dal Consiglio dei
ministri lo scorso 31 maggio, che riguarda proprio quei due punti
della legge regionale 1/2019 di specifico interesse degli Enti
locali in merito ai criteri per la determinazione della spesa utile
per attivare le procedure di reclutamento e delle procedure
selettive interne, con l'effetto di determinare la necessità di una
parziale rivalutazione delle richieste pervenute dalla Regione, che
erano pervenute per l'appunto il 17 aprile, come ho detto e che
sono state per questa impugnativa necessariamente riviste. È
intenzione quindi portare all'attenzione del Consiglio permanente
degli Enti locali e concordare le modalità per una volontaria e
rapida rivalutazione delle richieste inoltrate, e questo è già
stato fatto. Se le informazioni sin qui raccolte saranno confermate
o parzialmente modificate, cioè questa revisione imposta da questa
impugnativa, potranno poi essere tradotte in un unico atto,
soggetto ad approvazione da parte della Giunta regionale.
Concludendo, stante il fatto che il procedimento amministrativo
ha potuto essere avviato solo dopo l'invio da parte dell'ultimo
Comune delle informazioni richieste, come peraltro era stato
comunicato agli Enti locali nella riunione dello scorso 15 aprile,
e l'inattesa impugnativa, che ha spostato i termini da parte dello
Stato, il Dipartimento del personale ritiene, verificato questa
mattina, di poter sottoporre per il primo esame la proposta di
deliberazione della Giunta regionale in data 19 luglio.
Siamo quindi alla conclusione di questo percorso, che non si è
concluso nei termini per quanto ho detto.
Presidente -
Per la replica, la parola alla collega
Spelgatti.
Spelgatti (LEGA VDA) -
Mi sembra che la situazione sia
alquanto raffazzonata. Mi fa molto piacere il fatto che finalmente
arriverà l'atto in Giunta, ma siete stati voi stessi, comunque
l'Amministrazione regionale, il 22 febbraio a dire che avreste
provveduto entro il mese di marzo. Va bene, d'accordo, c'è stata
l'impugnativa, comunque prendiamo atto del fatto che finalmente a
luglio avverrà qualche cosa, però comunque nel frattempo non avete
pensato a una revisione di tutto il sistema visto e considerato che
è una situazione che si porta avanti da moltissimo tempo e fino
adesso non siete intervenuti. LEGA e MOUV' comunque hanno
presentato una proposta di legge, per cui si potrà perlomeno
lavorare anche su questo aspetto. Speriamo che ci possa essere una
collaborazione almeno sulla proposta che abbiamo fatto noi, per il
futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK