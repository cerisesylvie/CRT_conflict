Consiglio Regionale della Valle d'Aosta - Oggetto del Consiglio n. 313 del 17 dicembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 313 del 17 dicembre 2013 - Resoconto
OGGETTO N. 313/XIV - Ritiro di mozione: "Creazione di una
cabina di regia tra Enti locali e Regione per la programmazione
degli eventi culturali sul territorio".
Presidente -
Chi intende illustrarla? La parola alla
collega Morelli.
Morelli (ALPE)
- Merci Madame la Présidente.
La mia illustrazione sarà breve e concisa, anche perché mi pare
che il testo della mozione sia già molto chiaro. Noi facciamo
riferimento ad un punto programmatico di questa XIV legislatura,
presentato dalla maggioranza regionale, con cui si prevede di
"promuovere e sostenere gli eventi culturali e promozionali sul
territorio, creando una cabina di regia tra Enti locali, Regione e
tra i diversi Assessorati per la loro programmazione, al fine di
evitare sovrapposizioni, creando invece sinergie, complementarietà
e razionalizzazione della spesa"
. È un punto su cui concordiamo
pienamente e lo avevamo già anticipato durante la discussione,
quando l'allora candidato alla Presidenza Rollandin aveva
illustrato, in quest'aula, il programma di legislatura.
Riteniamo che sia assolutamente necessario provvedere con
rapidità a dare attuazione a questo punto, per diverse ragioni,
intanto per una ragione economico-finanziaria, tenuto conto della
riduzione netta della disponibilità finanziaria del bilancio
regionale, ma anche per ottimizzare e programmare in modo più
efficace le manifestazioni culturali e gli eventi in generale.
Molto spesso assistiamo a sovrapposizioni, a ridondanze, a mancanza
di dialogo all'interno dell'Amministrazione regionale tra i vari
Assessorati e anche all'esterno tra Amministrazione regionale e
Amministrazioni comunali, e anche tra Amministrazioni comunali
molto spesso vicine. Riteniamo che sia necessario addivenire a una
programmazione migliore, il più possibile anticipata, per far sì
che gli eventi poi possano essere promossi all'esterno della
regione in modo adeguato e diventare attrattori anche di turisti e
di ospiti nella nostra regione.
Riteniamo quindi che questa nostra mozione possa essere accolta
dalla maggioranza, i tempi di attuazione ci paiono ragionevoli, e
chiediamo che venga quindi data attuazione, entro 30 giorni, a
questa mozione e che, in seguito, venga relazionato in merito alle
commissioni competenti consiliari. Non abbiamo voluto indicare una
commissione in particolare perché ci rendiamo conto che è un
argomento che è trasversale a diversi Assessorati, è un argomento
interdisciplinare. Riteniamo che sia utile e, naturalmente, siamo
pronti e disponibili a dare il nostro contributo anche su questo
argomento. Io non andrei oltre. Naturalmente, sui tempi...30 giorni
per noi possono essere sufficienti, ma non vogliamo nemmeno
irrigidirci su questo termine, l'importante è che si dia attuazione
al più presto a questo tipo di azione, che sicuramente andrà a
beneficio della nostra regione, della promozione e dell'utilizzo
razionale del denaro pubblico. Grazie.
Presidente
- Grazie. Ha chiesto la parola l'Assessore
Marguerettaz.
Marguerettaz (UV)
- Grazie Presidente.
Collega Morelli, sicuramente noi non possiamo che concordare su
quanto lei richiama, perché ovviamente va a citare una parte che è
importante del nostro programma. È una parte che abbiamo messo con
cognizione di causa, perché si ricorderà molto bene il collega
Laurent Viérin quante riunioni, negli anni precedenti, abbiamo
avuto modo di fare, cercando di creare un coordinamento per evitare
quelle sovrapposizioni. Abbiamo cercato di mettere insieme quelli
che erano i soggetti "più importanti": c'erano quindi i vari
Assessorati regionali, c'era il Comune di Aosta, c'era il Forte di
Bard, cioè tutta una serie di soggetti che organizzavano delle
manifestazioni, quindi questo tema è un tema che ha visto dei
miglioramenti: tanti sono ancora da fare, tant'è che lo abbiamo
scritto, non riteniamo di aver raggiunto l'ottimo.
Tuttavia, non per motivi dilatori, ma, proprio perché siamo
impegnati con la collega Morelli, così come con il Presidente della
IV Commissione, Isabellon, in una discussione che è una discussione
molto più importante, nel senso che non si parla solo di una
programmazione di eventi, ma si parla di indirizzi che sono degli
indirizzi generali su quella che è un'impostazione promozionale,
così come le linee di indirizzo per i prossimi 3 anni, vi chiederei
di ritirare questo tipo di mozione, in modo tale da - in termine
proprio logico - concludere i lavori che abbiamo avviato in IV
Commissione, per avere gli indirizzi e, nel frattempo, organizzare
tutti i lavori per poter, anche qui, rappresentare in commissione.
Quindi non è per dire "non facciamolo", facciamolo, ma andiamo per
gradi. Abbiamo quella mozione che è stata votata, come lei ben sa,
all'unanimità, abbiamo avuto modo anche ieri di citarla di fronte a
tutti, quindi vi chiederemmo - siccome è un cantiere in corso - di
ritirare questa mozione, per poi analizzare questo discorso alla
fine del percorso che facciamo con il Presidente Isabellon. Mi pare
che la commissione sia già convocata lunedì, quindi io credo che
questo tipo di discorso possa tranquillamente far parte dell'agenda
dei lavori.
Presidente
- Grazie. Qualcuno intende prendere la parola
per replicare? Altri? La parola alla collega Morelli.
Morelli (ALPE)
- Grazie Presidente.
Sì, Assessore, siamo coscienti del fatto che questo non è un
lavoro semplice, quello della cabina di regia, sappiamo tutti -
anche un po' per esperienza diretta - di quanto sia difficile far
sedere attorno a un tavolo attori diversi, lo sappiamo anche a
livello semplicemente comunale, di quanto sia difficile far
dialogare, far mettere d'accordo e conciliare tutte le diverse
esigenze. Io credo che il nostro intento sia quello di affrontare
al più presto questo argomento e, visto il lavoro importante che si
sta facendo in IV Commissione sull'argomento della mozione per il
turismo, io penso che noi possiamo accettare questo impegno a
discuterne contestualmente con i lavori della IV Commissione.
Ritiriamo quindi la mozione.
Presidente
- Grazie collega. La mozione è ritirata.
Il Consiglio prende atto del ritiro.
Presidente
- Colleghi, credo di aver capito che la
volontà è quella di terminare qui i nostri lavori...giusto? Non
so...volete farne ancora una? Siete d'accordo colleghi?
Scusate...ecco, parlatene...ne facciamo ancora una? Quale?
L'ultima, il punto 27.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK