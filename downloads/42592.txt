Consiglio Regionale della Valle d'Aosta - Oggetto del Consiglio n. 139 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 139 del 3 dicembre 2020 - Resoconto
OGGETTO N. 139/XVI - Interpellanza: "Stato di abbandono delle
scarpate adiacenti la linea ferroviaria Aosta/Pré-Saint-Didier nel
comune di Aosta".
Bertin (Presidente) -
Punto n. 26 all'ordine del giorno.
Per l'illustrazione, ha chiesto la parola la consigliera Foudraz,
ne ha facoltà.
Foudraz (LEGA VDA) -
Con la presente interpellanza si
intende sottoporre all'Amministrazione regionale il problema del
decoro urbanistico venuto meno in alcune zone della città di Aosta,
nello specifico lungo le scarpate adiacenti la linea ferroviaria
Aosta/Pré-Saint-Didier nella zona ovest della città e più
precisamente a ridosso tra la via Chambéry e la via Grand Eyvia.
Questa situazione di degrado, causata dall'abbandono di rifiuti
domestici, persiste ormai da parecchi anni ed è ancora più visibile
al momento attuale a seguito del taglio degli alberi e arbusti
effettuato mesi addietro e anche per via del fatto che in questa
situazione emergenziale da Covid-19 la popolazione ha riscoperto la
bellezza delle camminate e di angoli cittadini e da lì sono
pervenute, di conseguenza, le segnalazioni di cui parlo. I rifiuti
che arredano le scarpate in questione sono di varia natura, sono
visibili i classici sacchi dell'immondizia, bottiglie e contenitori
di plastica e vetro, ma quello che salta maggiormente all'occhio
sono l'abbandono di elettrodomestici, quali frigoriferi e piani
cottura.
Per le motivazioni su esposte si chiede quindi se
l'Amministrazione regionale sia a conoscenza di questa situazione,
se siano individuate le responsabilità dello stato di abbandono
delle aree in questione e se sia interesse dell'Amministrazione
regionale farsi parte attiva per garantire un opportuno decoro
nell'interesse di tutta la popolazione sia essa residente, sia
quella fluttuante nel capoluogo.
Presidente -
Per la risposta, ha chiesto la parola
l'assessore Minelli, ne ha facoltà.
Minelli (PCP) -
Ringrazio la collega Foudraz che ha
presentato questa interpellanza. Collega, lei ci chiede se il
Governo è a conoscenza della situazione di abbandono di queste
scarpate. La problematica è nota al Governo regionale per effetto
di segnalazioni che sono pervenute per le vie brevi da privati
cittadini residenti nella zona, anche attraverso documentazione
fotografica che abbiamo acquisito ed è nota anche al Comune di
Aosta, che ci risulta infatti aver inviato in data 16 novembre a
RFI una comunicazione via
mail
invitandola a intervenire. A
questa prima comunicazione ha fatto seguito un sollecito in data 30
novembre a cui RFI ha risposto che si sta attivando.
Dalle informazioni comunque che abbiamo assunto, abbiamo
appurato, come poi evidentemente ha anche esplicitato lei, che il
problema è soprattutto in questo momento in una zona, cioè nella
scarpata adiacente l'inizio di via Chambéry, dove la ferrovia
viaggia per un tratto a fianco della strada, però più in basso, per
cui si possono depositare, purtroppo, degli oggetti ingombranti di
cui qualcuno si vuole liberare scorrettamente.
Dalla ricostruzione che abbiamo effettuato risulta che il
problema - e lo ha sottolineato anche lei - è presente da vari anni
ma è diventato evidente recentemente perché durante il mese di
agosto una ditta per conto di RFI ha tagliato tutti gli alberi
della scarpata di quella zona e quindi gli ingombranti sono ora ben
visibili con un impatto assolutamente sgradevole.
Lei ci chiede se siano state individuate le responsabilità dello
stato di abbandono di queste aree, evidentemente io credo che la
responsabilità
in primis
sia da addebitare a cittadini che
hanno scarso senso civico e che, in sprezzo alle regole del buon
vivere comunitario e delle normative ambientali vigenti,
abbandonano rifiuti sul territorio, pur essendo disponibili, come
sappiamo, degli adeguati servizi per il conferimento di rifiuti
negli appositi siti.
Le scarpate della linea ferroviaria rientrano nelle proprietà
statali date in concessione a RFI, che pertanto ha l'obbligo di
manutenere. RFI appalta degli specifici contratti per la pulizia
delle tratte ferroviarie, l'ultima comunicazione della società che
ci è pervenuta parla infatti di un intervento sulla tratta nella
seconda metà di agosto ed è quello che dicevo prima, cioè il taglio
degli alberi, che però non è stato accompagnato dalla rimozione
degli ingombranti.
La Regione non è attualmente a conoscenza di eventuali indagini
di qualsivoglia soggetto titolato atte a individuare chi ha
abbandonato i rifiuti o a determinare le responsabilità di altri
soggetti.
Lei ci chiede poi se è interesse dell'Amministrazione farsi
parte attiva per garantire un opportuno decoro. Evidentemente il
decoro del territorio è nell'interesse dell'Amministrazione
regionale per motivi non solo ambientali e turistici ma anche
sanitari. Per questo motivo gli uffici regionali hanno provveduto,
fin dal mese scorso, a inoltrare le segnalazioni pervenute a RFI
per competenza, con
mail
dopo il taglio degli alberi, quindi
al mese di settembre.
L'Assessorato non ha titolo per intervenire direttamente sulle
aree di Rete Ferroviaria Italiana, comunque, oltre ai solleciti che
sono stati fatti, informo che intendiamo intervenire anche presso i
Comuni interessati dal passaggio della ferrovia per valutare
insieme delle eventuali ulteriori iniziative.
In ultimo, in particolare per quanto riguarda il punto
all'inizio di via Chambéry, abbiamo chiesto al Comune di Aosta di
verificare la possibilità di intervenire direttamente sul ciglio
della scarpata tramite i suoi servizi di raccolta dei rifiuti e
degli ingombranti e su quest'ultima parte siamo in attesa di un
riscontro.
Presidente -
Per la replica, ha chiesto la parola la
consigliera Foudraz, ne ha facoltà.
Foudraz (LEGA VDA) -
Grazie Assessore per la risposta, mi
ha fatto veramente molto piacere sentirle dire queste parole poiché
questa situazione di degrado appunto è causata dall'abbandono di
questi rifiuti domestici di varia natura, tra i quali, come dicevo
prima, spiccano gli elettrodomestici lungo le scarpate della linea
ferroviaria Aosta/Pré-Saint-Didier e nello specifico proprio nella
parte ovest della città di Aosta. Come accennavo durante
l'esposizione dell'interpellanza, ormai questa situazione persiste
da parecchi anni ed è risaltata maggiormente all'attenzione a
seguito del taglio piante avvenuto proprio nel corso dei mesi
estivi.
Ritengo che sia inconcepibile ai giorni nostri che in una città,
peraltro capoluogo regionale, si possa assistere al verificare
scene di degrado urbano. Assistiamo giustamente a numerose campagne
pubblicitarie a sostegno del rispetto dell'ambiente che ci
circonda, insegniamo alle nuove generazioni le regole per garantire
il corretto smaltimento dei rifiuti incentivandone il riciclaggio
in maniera corretta e poi però, purtroppo, a livello pratico spesso
nei luoghi che sono meno visibili non troviamo l'applicazione a
questi insegnamenti proprio a causa dell'inciviltà di alcune
persone.
Apprezzo dunque l'impegno dell'Assessore nel farsi parte attiva
al fine di garantire quest'opportuno decoro della città
nell'interesse di tutta la popolazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK