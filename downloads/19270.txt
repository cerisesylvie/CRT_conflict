Consiglio Regionale della Valle d'Aosta - Oggetto del Consiglio n. 2452 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 2452 del 6 febbraio 2002 - Resoconto
OGGETTO N. 2452/XI Mandato alla Giunta regionale per la
presentazione di una relazione sui rapporti tra le organizzazioni
sindacali e l’USL. (Reiezione di mozione)
Mozione Il Consiglio regionale
A conoscenza della delibera dell'USL n. 2549 del 28 dicembre
2001, in merito all'applicazione della normativa contrattuale
prevista dall'articolo 12 - Rinnovo Biennio Economico
2000-2001;
Rilevato che l'USL decide unilateralmente in merito
all'applicazione contrattuale sopra richiamata;
Preso atto delle precedenti interpellanze e interrogazioni
presentate sull'argomento, nonché delle richieste e petizioni
sottoscritte dal personale del Servizio Sanitario con le quali è
denunciata la mancanza di equità e trasparenza nell'applicazione
del beneficio contrattuale;
Viste le richieste delle Organizzazioni sindacali dei lavoratori
affinché venga aperto il negoziato fra le parti, per dare
l'applicazione alla normativa contrattuale in modo uniforme in
tutta l'azienda USL;
Ritenuto necessario eliminare il disagio venutosi a creare fra i
lavoratori a seguito della diversità di trattamenti esistenti, per
il mancato riconoscimento della professionalità, per le deficienze
esistenti nell'organizzazione del lavoro, nella gestione della
mobilità, sull'inadeguatezza della pianta organica del personale e
della distribuzione delle risorse economiche; per le ingiustizie
che vengono commesse nella ricollocazione dei lavoratori divenuti
invalidi sul lavoro, nella gestione dei diritti inerenti i riposi,
le ferie, i passaggi di qualifica, nell'assegnazione delle mansioni
superiori e dei carichi di lavoro;
Constatata la necessità di porre fine alla complessa situazione
venutasi a creare nella gestione del rapporto di lavoro dei
dipendenti USL per il mancato riconoscimento del ruolo che compete
alle rappresentanze sindacali;
Ritenuto necessario ripristinare un rapporto corretto di dialogo
fra le parti sociali e quindi l'apertura di un tavolo di confronto
su tutti i temi che regolamentano il rapporto di lavoro degli
addetti al servizio sanitario;
Dà mandato
alla Giunta della Regione e all'Assessore competente:
- di presentare al Consiglio regionale una relazione informativa
sullo stato attuale dei rapporti fra le OO. SS. e la direzione
dell'USL, nonché sulle modalità con cui è stata data applicazione
all'articolo 12 in premessa richiamato.
F.to: Beneforti - Curtaz - Squarzino Secondina
Presidente
La parola al Consigliere Beneforti.
Beneforti (PVA-cU)
Non è da oggi che abbiamo richiamato
l’attenzione del Consiglio, della Giunta e
dell’Assessore sui rapporti che sussistono fra
l’USL e le organizzazioni sindacali confederali
CGIL, CISL, UIL e SAVT; lo abbiamo fatto negli ultimi tempi,
all’inizio del 2001, a seguito della petizione
sottoscritta da un gruppo di operatori sanitari ed amministrativi
dell’USL che chiedevano più equità, correttezza e
giustizia nel riconoscimento dei loro diritti; lo abbiamo ribadito
in occasione della mozione presentata sui rapporti fra IN.VA. e
USL, che riguardava in particolare l’utilizzo del
personale IN.VA. nel servizio amministrativo di Radiologia, e in
occasione dell'interpellanza da noi presentata sulla
privatizzazione dei servizi per rendersi conto se
l'esternalizzazione dei servizi risulti davvero redditizia, sia in
termini di costi, sia in termini di qualità
dell’assistenza offerta, ma la verifica richiesta è
stata respinta come le richieste dei sindacati che affermavano che
i servizi privatizzati potevano continuare ad essere svolti dal
personale interno dell’USL.
Lo ribadiamo oggi, a seguito della delibera
dell’USL n. 2549/2001, che riguarda
l’applicazione della normativa contrattuale prevista
dall’articolo 12 del contratto di lavoro della
sanità, lo ribadiamo perché è giusto che, quando si affronta un
problema, si vada da parte nostra fino in fondo, ma anche per
sostenere la presa di posizione delle organizzazioni sindacali. Del
resto, dopo aver letto la presa di posizione e la denuncia del
SAVT, le dichiarazioni rilasciate dalla CGIL sanità, dopo aver
letto la lettera indirizzata dalla CISL al Direttore generale
dell'USL - lettera particolareggiata e chiarissima sotto ogni
aspetto -, dopo aver letto le prese di posizione unitarie dei
sindacati - perché le prese di posizione ci sono state prima
singolarmente e poi unitarie -, abbiamo compreso che l'USL aveva
continuato a decidere sul personale in modo unilaterale.
La delibera n. 2549, che richiama l'accordo del 19 dicembre 2001
con le organizzazioni sindacali, è la riprova evidente che
l’USL è anche capace di mentire in certe situazioni
dato che con le organizzazioni sindacali non ha sottoscritto alcuna
intesa o accordo nel corso dell'incontro avvenuto in quella
data.
Ci auguriamo che l’Assessore, la Giunta, la
maggioranza si rendano conto che un comportamento come quello
dell'USL non è più difendibile né avallabile. Come si fa a
deliberare, dando per scontato un accordo, se quest'ultimo non è
stato sottoscritto fra le parti interessate?
Questo vuol dire non dichiarare la verità e non dirla su un atto
pubblico, come lo è una delibera, è grave e, nei comunicati delle
organizzazioni sindacali, è stata sconfessata proprio la
sottoscrizione di questo accordo. Non vorrei pensare che non sia la
prima volta che avviene... Devo dire che tutti i dubbi che avevamo
restano, visto che non si è mai voluto accertare quanto avevamo
richiesto in questa sede, infatti le nostre richieste di verifica,
di accertamento, di controllo sono sempre state "respinte" con
risposte fornite all’Assessore dall'USL: non sono
stati fatti accertamenti, come sollecitato, ma
l’Assessore, in questa aula, ha risposto alle nostre
richieste con le risposte che gli erano state fornite da coloro che
avevano commesso il fatto e che, pertanto, non potevano non
giustificarlo? ma, se tutto è stato fatto regolarmente, non ci deve
essere il timore di essere controllati! Dopo aver presentato la
mozione, abbiamo appreso che c’è stato, o è in
corso, un riavvicinamento fra l'USL e le organizzazioni sindacali;
la ripresa del dialogo però non è per affrontare i problemi sul
tappeto e per andare all’applicazione contrattuale,
ma è per discutere un modello di relazioni sindacali?
(interruzione dell’Assessore Vicquéry, fuori
microfono)
? mi lasci finire? ma, se anche fosse, i sindacati ad un certo
punto devono anche tutelare i dipendenti che sono iscritti al
sindacato. La normativa che regola i rapporti sindacali è nota ed è
riportata in tutti i contratti di lavoro, ma i sindacati, quando
trattano con la Regione, non stabiliscono come si tratta, trattano
e basta. Ci sono quindi delle norme precise, è sufficiente
attenersi a quelle disposizioni che stabiliscono come, di cosa si
tratta, a livello nazionale, regionale, aziendale; non
c’è da inventare nulla di nuovo, basta che l'USL
rispetti ciò che è previsto e che è costato lunghe trattative in
occasione dei rinnovi contrattuali in sede nazionale con il
Ministero della sanità, con il Governo, con le regioni che hanno
partecipato alle trattative che venivano sostenute per rinnovare i
contratti, ma nessuno può pensare di sminuire il ruolo del
sindacato a livello regionale o che i sindacati possano ridurre la
loro efficacia per fare un favore all'USL che intende deliberare
ciò che vuole.
È legittimo che il sindacato chieda il rispetto della
contrattazione prevista prima di sedersi attorno a un tavolo, ma
voi della Giunta, lei, Assessore, e voi colleghi della maggioranza
- anche se il triumvirato che sta alla direzione dell'USL è una
vostra "creatura", essendo di provata fede politica - non potete
avallare un comportamento antisindacale come quello che da tempo è
stato denunciato pubblicamente da noi e dalle organizzazioni
sindacali.
Non si può avallare, da parte di un'istituzione come è la
Regione, il comportamento antisindacale dell'USL; come non potete
venire qui, come è accaduto più volte, a difendervi sostenendo che
la responsabilità di ciò che accade nella sanità ricade sull'USL,
di fronte a certi fatti non potete lavarvene le mani e fare il
"Ponzio Pilato della situazione". Riteniamo che i problemi
contrattuali della sanità siano fatti anche vostri:
dell’Assessore, della Giunta e della maggioranza,
come pure nostri in quanto opposizione - e per questo interveniamo
e portiamo i problemi in questa sede -, così come lo sono
dell'intera comunità valdostana; se non altro da parte vostra
c’è una responsabilità politica che non potete
ignorare anche se è vero che l'USL gestisce.
Nella denuncia delle organizzazioni sindacali ci sono accuse ben
precise, la più grave è quella rivolta alla delibera dell'USL n.
2549/2001 poiché il provvedimento è stato preso richiamando un
accordo sindacale inesistente.
Le organizzazioni sindacali rivendicano: un incontro specifico
per dare applicazione alla norma contrattuale
dell’articolo 12 del contratto; regole certe,
coerenti, eque, trasparenti nella gestione dell'organizzazione del
lavoro, sulle ricadute economiche, sui diritti, sui doveri e su
tutta l’applicazione del contratto di lavoro, sul
riconoscimento della professionalità agli operatori sanitari ed
amministrativi; un'impostazione della vertenza tendente a rendere
il clima aziendale più sereno, dove il disagio dei lavoratori venga
eliminato riconoscendo parità di diritti.
Questi, Assessore, sono i presupposti che occorre affrontare per
riportare l’armonia nell’ambiente di
lavoro; non è con le ingiustizie che vengono commesse nella
gestione della mobilità e nel mancato riconoscimento della
professionalità; non è con le deficienze esistenti
nell'organizzazione del lavoro, con la mancanza di un'avveduta
applicazione anche della pianta organica del personale e della
distribuzione delle risorse economiche; non è con le ingiustizie
che vengono commesse nella ricollocazione dei lavoratori divenuti
invalidi sul lavoro, nella gestione dei diritti inerenti i riposi,
le ferie, i passaggi di qualifica, nell'assegnazione delle mansioni
superiori e dei carichi di lavoro che si ripristinano le relazioni
umane e sindacali di cui l’ambiente di lavoro ha
bisogno.
Abbiamo presentato questa mozione per sostenere le
rivendicazioni che le organizzazioni sindacali hanno posto e
vogliono discutere con l’USL, ma
l’abbiamo presentata anche perché il Consiglio ha il
dovere di conoscere, attraverso una relazione
dell’Assessore, quali sono i rapporti esistenti fra
l’USL e le organizzazioni sindacali, nonché con
quali modalità è stata data applicazione
all’articolo 12 del contratto vista la delibera
contestata dalle organizzazioni sindacali.
Non è pensabile che il Consiglio venga a conoscenza delle liti
che esistono nel settore sanitario tramite gli organi di
informazione o tramite l'opposizione, come non fa onore a nessuno
qui dentro l’essere chiamati a prevedere la spesa
sanitaria senza poi essere messi a conoscenza delle difficoltà che
si incontrano lungo il percorso della gestione.
Mi auguro, Assessore, che, relativamente agli argomenti portati
in questa sede, si apra un confronto con lei, ma gradirei conoscere
anche il pensiero dei colleghi, anche se sui problemi della sanità
non si sentono mai molti interventi e, mentre in Consiglio se ne
parla, si preferisce piuttosto stare nei corridoi. Auguro a tutti
di ritrovarsi - non per cattiveria - in Ospedale quando insorgono
certi problemi, quando si ha il problema di come sistemare
l’amico, il familiare, di come trovare il posto
letto; in quest'aula non si dialoga, poi fuori ognuno cerca
individualmente di affrontare e risolvere il problema per proprio
conto.
Vorrei sentire anche il parere dei colleghi a proposito di
questo atteggiamento dell'USL che discrimina per prime le
organizzazioni sindacali e che delibera citando accordi sindacali
che non sono mai stati sottoscritti.
Per cui la mozione ha lo scopo di chiedere
all’Assessore di fare una verifica e di riferire in
questo Consiglio circa gli accertamenti che andrà a fare
relativamente ai rapporti fra le organizzazioni sindacali e
l’USL e alle modalità con le quali è stata data
applicazione al contratto di lavoro degli operatori della sanità,
in particolare sull’articolo 12 che è quello
maggiormente contestato.
Presidente
È aperto il dibattito generale. Non vedo
consiglieri iscritti a parlare, dichiaro chiuso il dibattito
generale.
La parola all’Assessore alla sanità, salute e
politiche sociali, Vicquéry.
Vicquéry (UV)
Avevo un testo preparato, ma le confesso,
caro collega Beneforti, che rinuncio perché in questo caso
"repetita non iuvant": lei ha ripreso lo stesso identico intervento
dell’ultimo Consiglio regionale e io non voglio
ripetere lo stesso identico intervento di replica per cui rinuncio:
rinuncio per sfinimento, mi dichiaro sconfitto su tutto il fronte.
Mi limito a dire che, purtroppo o per fortuna, non ci sono più i
sindacalisti dell’epoca del Consigliere Beneforti
perché il verbale dell’incontro del punto di cui
parliamo, cioè l’applicazione
dell’articolo 12, è così sintetico da scoraggiarmi,
io che all’epoca partecipavo ad incontri di ben
altra valenza.
Presenti la CGIL, la UIL, il SAVT, la NURSING UP e assenti la
CISL e lo SNATOSS, il contenuto dell’incontro è
stato il seguente:
"Il Sig. Azzaroli, rappresentante del 118, chiede
l’applicazione dell’articolo 12 del
contratto collettivo nazionale per gli autisti e i soccorritori del
118 e gli operatori categoria B della farmacia. Il Direttore
generale ricorda che tale soluzione era già stata proposta dalla
direzione stessa nella precedente riunione sindacale del 13
dicembre"
, per cui la proposta di applicare questo articolo è
del sindacato, non della direzione generale, la quale risponde:
"Dopo il confronto con la Regione sulla parte economica, al
termine del quale non sono emersi problemi,
l’amministrazione potrebbe procedere con il
provvedimento deliberativo, gli operatori interessati sono 81
appartenenti al 118 e 5 appartenenti alla farmacia. Il Sig. Dodaro
(UIL) propone di convertire quei posti in pianta organica ricoperti
da dipendenti che svolgono mansioni superiori; se
l’azienda non intacca i fondi previsti
dall’articolo 39, si può procedere al passaggio
anche senza la fase di contrattazione;"
- questo lo dice la UIL
-
"fa inoltre presente che vi sono alcuni operatori inquadrati
in BS1
" - la CISL purtroppo non c'era, è questo il problema -
"e altri in BS3 e con il transito della categoria C rimarrebbero
delle differenze. La direzione demanda la problematica al
regolamento per la progressione orizzontale. Il Sig. Nicco, in
rappresentanza del SAVT Santé, esprime il proprio dissenso per
l’applicazione dell’articolo 12 ai
dipendenti della farmacia chiedendo che la suddetta applicazione
sia limitata agli operatori del 118"
. Relativamente all'aspetto
della farmacia, io stesso ho avuto modo di dire alla direzione
generale che è stata inopportuna in questa fase perché poteva far
"déclencher" tutta una serie di problemi, il che è puntualmente
avvenuto.
"La farmacia"
prosegue Nicco
"dovrebbe invece
seguire l’iter delle altre unità budgetarie e
intende aprire una trattativa anche per il personale escluso
dall’applicazione dell’articolo
12"
. Il vero problema è questo: estenderla ad altri e la
trattativa è aperta, anche se l’articolo 12 è molto
restrittivo.
"Come già evidenziato nell’incontro
sindacale del 13 dicembre, il Sig. Nicco ricorda che
l’applicazione parziale dell’articolo
12 potrebbe sollevare proteste da parte degli altri lavoratori;
propone di riconoscere almeno un avanzamento orizzontale a favore
di coloro che restano esclusi; chiede in conclusione che venga
applicato l’articolo 12 ai soli operatori del 118 e
che tutto il resto venga affrontato al termine di una ricognizione
globale della situazione anomala. Il Sig. Dodaro precisa che la
farmacia è da ritenersi in una situazione anomala;"
per cui il
sindacato della UIL è contrario al sindacato del SAVT e propone di
includere anche la farmacia, con un bilancio pesante da gestire
"ricorda che più volte l’azienda ha espresso la
facoltà di risolvere, oltre alla situazione del 118, anche quella
della farmacia; fa presente che quello di oggi è solo
l’inizio dell’applicazione
dell’articolo 12 che dovrà essere estesa per
risolvere una situazione anomala. La Sig.ra Nicoletti,
rappresentante del NURSING UP, non concorda
sull’applicazione dell’articolo 12,
se questo serve a sanare e a monetizzare operatori assunti per
svolgere altre mansioni e che non hanno la necessaria competenza,
teme che con questo precedente si possa affidare ad iosa il lavoro
degli infermieri. La direzione?"
conclude
"? invierà una
lettera ai responsabili del "118" e farmacie per informarli
dell'applicazione dell’articolo 12"
.
Queste sono le trattative che si svolgono al giorno
d’oggi, ne prendiamo atto, ma la proposta è stata
effettuata da una parte del sindacato e non è stata contestata da
nessun altro, probabilmente è contestata da chi non era presente;
ciò detto, non mi si chiede di presentare una relazione sui
rapporti fra l’Assessorato regionale della sanità e
le organizzazioni sindacali, con le quali ci stiamo confrontando su
una serie di problematiche, che sono di competenza
dell’Assessorato, mi si domanda di presentare una
relazione dei rapporti fra le organizzazioni sindacali e la
Direzione dell’USL.
Allora, ripetendo per l’ennesima volta che non è
questa la sede perché dovremmo convocare in questa sede - e non mi
pare che sia previsto dal regolamento consiliare - il Direttore
generale, la cosiddetta "controparte", propongo al Consigliere non
di ritirare la mozione, perché so già che la risposta sarà
negativa, ma di affrontare questa tematica
nell’ambito della V Commissione con la presenza
delle controparti: le organizzazioni sindacali dei lavoratori, la
Direzione generale dell’USL e la presenza
dell’Assessore, se lo ritenete opportuno, per
approfondire nel dettaglio la problematica.
La questione è molto delicata, l'articolo 12 in questione
prevede che, ferma rimanendo la facoltà dell’azienda
di rideterminare le dotazioni organiche con oneri a carico del
proprio bilancio, eccetera, la quota delle risorse di cui
all’articolo 3, di pertinenza del predetto
personale, pari mediamente al 35 percento di quelle complessive che
confluiscono al fondo, di cui all’articolo 39, può
essere destinata in via eccezionale, per detto personale, oltre che
alle finalità del fondo medesimo, al finanziamento dei passaggi di
livello economico o di categoria mediante trasformazione di posti
in organico, cioè c’è un fondo
all’interno del quale si può destinare una parte per
queste operazioni, ma non è trasversalmente applicabile a tutto il
personale, come purtroppo qualcuno va chiedendo, pertanto vanno
delimitate le figure professionali a cui spetta
l’utilizzazione di questo fondo, ma vanno delimitate
sulla base di criteri oggettivi e la V Commissione mi pare che sia
la sede istituzionale per poter entrare nel merito e dibattere
seriamente.
Concludo concordando con quanto dice il collega Beneforti perché
c’è stato un avvicinamento fra le parti; in data 1°
febbraio è stata presentata una bozza di protocollo per le
relazioni sindacali che è l’accordo quadro su cui
impostare le relazioni sindacali in modo migliore perché convengo
con il collega che non è questo il modo di gestire i rapporti
sindacali.
Questo lo dico in modo critico sia nei confronti della Direzione
generale dell’USL, sia nei confronti dei
rappresentanti delle organizzazioni sindacali che non possono
giocare sulle assenze per poi fare delle strategie in seguito.
Ripeto: va impostato un nuovo rapporto di tipo sindacale sulla base
di rapporti corretti e trasparenti fra le parti.
Presidente
La parola al Consigliere Beneforti.
Beneforti (PVA-cU)
Caro Assessore, voglio leggerle la
lettera che ha scritto la CISL - si legga anche il comunicato
stampa del SAVT, citato anche da lei prima, e quello della CGIL
sanità -:
"In merito alla delibera 2549/2001 sull'applicazione
dell’articolo 12 in oggetto, non riteniamo esaurita
la fase di negoziazione della norma contrattuale; precisiamo che,
nell’incontro del 19 dicembre, non è stato
sottoscritto alcun accordo fra le parti, bensì la direzione ha
presentato alle organizzazioni sindacali una sua iniziativa in
merito al dispositivo contrattuale"
.
Questo comunicato lo ha firmato un segretario regionale di un
sindacato che non era presente a quell’incontro
perché non c’era la certezza di fare un discorso
globale su tutto l’articolo 12. I dirigenti
dell’USL hanno approfittato per intervenire per
alcuni dipendenti della farmacia e per una parte di quelli del
"118", perché la questione non è stata risolta neanche per tutto il
"118", e in questo modo hanno diviso il fronte sindacale? i due
sindacalisti, che erano uno del "118" e uno della farmacia, per
fare gli interessi dei loro compagni di lavoro?
(interruzione dell’Assessore Vicquéry, fuori
microfono)
? ma l’USL si deve prestare a questo? È un ente
pubblico e non si deve prestare a dividere organizzazioni sindacali
e lavoratori! E non si deve neanche permettere di andare a scrivere
in una delibera
"visto l’accordo del 19
dicembre"
perché quell’accordo non
c’è stato, è stato sconfessato.
Per cui, caro Assessore, qui non ci si comporta correttamente, e
su tutti gli altri problemi che le ho citato sta succedendo la
stessa cosa. Ci sono state petizioni del personale, richieste, ma è
stato tutto ignorato, si gestisce così?
Lei stamane ci ha detto che c’è troppo personale
nell’Ospedale, e questo può essere, allora le devo
dire che chi lo gestisce non sa distribuire il personale perché, se
ce n’è tanto, voglio sapere come è distribuito e,
quando si chiede di fare un accertamento sui rapporti esistenti fra
l’USL e le organizzazioni sindacali, lo si chiede
per ripristinare una certa normalità nei rapporti, per poter
affrontare i problemi che hanno le persone perché se devono fare
dei sacrifici, sono disposte a farli se sono trattate alla pari
come tutti gli altri e non che vanno avanti gli amici degli amici o
gli amici di quelli che stanno nelle "stanze dei bottoni" perché
questa è la situazione in cui ci troviamo.
Per cui non ritiro la mozione, la mantengo, chi non la vuol
votare non la vota perché ritengo giusto quanto qui è richiesto,
dando la disponibilità a discutere di questo problema nella V
Commissione purché in quella sede la gente venga a discutere e a
confrontarsi e non a giustificare tutto e tutti.
Io ci sono stato in V Commissione e ho discusso del problema
della casa con l'Assessore Vallet, anche se poi ognuno di noi può
rimanere sulle proprie posizioni, almeno si è aperto un confronto!
Lo vogliamo aprire anche lì un confronto o non lo vogliamo aprire?
Anche se mi sembra difficile.
Assessore, ci sta rimettendo anche lei come persona e come
Assessore, ci sta rimettendo la Giunta, anche la maggioranza; non
si può andare avanti così! Ma ci rendiamo conto di quanto sta
accadendo!
Presidente
Pongo in votazione la mozione in oggetto:
Consiglieri presenti: 29
Votanti e favorevoli: 3
Astenuti: 26 (Agnesod, Bionaz, Borre, Cerise, Charles Teresa,
Cottino, Cuc, Ferraris, Fiou, Frassy, La Torre, Lattanzi, Louvin,
Marguerettaz, Martin, Nicco, Ottoz, Pastoret, Perrin, Perron,
Piccolo, Praduroux, Rini, Tibaldi, Vallet e Vicquéry)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK