Consiglio Regionale della Valle d'Aosta - Oggetto del Consiglio n. 1068 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1068 del 12 gennaio 2005 - Resoconto
OGGETTO N. 1068/XII - Relazioni sindacali presso l'ARPA.
(Interpellanza)
Interpellanza
Avendo avuto notizie circa ripetuti atteggiamenti, che
potrebbero configurarsi come irrispettosi del sistema delle
relazioni sindacali, nei confronti del personale e in particolare
delle Rappresentanze Sindacali Unitarie (RSU), che si sarebbero
manifestati da parte del Direttore Amministrativo
dell'ARPA;
Atteso che comportamenti come "annullamento immotivato di
ferie programmate e concesse da mesi" (poi rivisto dietro esplicita
richiesta di rimborso danni da parte dell'interessata) o "come
trasferimento del personale", senza che su questa decisione sia
stato preventivamente recepito il consenso delle RSU e delle
Organizzazioni sindacali (come richiesta dall'attuale normativa),
possono ingenerare un clima di conflittualità permanente, che non
può non influire negativamente sulla serenità dell'ambiente di
lavoro;
Ritenuto che è interesse dell'amministrazione regionale che
sia garantito un buon livello di qualità del lavoro al personale
dell'ARPA e che siano rispettati gli accordi sindacali, frutto di
contrattazioni a livello nazionale e regionale;
la sottoscritta Consigliera regionale
Interpella
la Giunta e l'Assessore competente per sapere:
1) se ha avuto modo di venire a conoscenza di episodi di cui
in premessa;
2) come valuta tali atteggiamenti antisindacali;
3) se intende approfondire la questione ed eventualmente
intervenire, e come, per ripristinare e garantire il rispetto delle
più elementari regole contrattuali presso l'ARPA.
F.to: Squarzino Secondina
Président - La parole à la Conseillère Squarzino Secondina.
Squarzino (Arc-VA) - Darei per letto il testo, richiamando solo
l'attenzione sul terzo punto della premessa e sulla terza domanda.
Mi interessa verificare la volontà politica rispetto ad una
attenzione a che gli accordi sindacali e le regole contrattuali
vengano rispettate.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Innanzitutto chiedo scusa del ritardo, che ha
costretto a spostare l'ordine del giorno, ma non è dipeso dalla mia
volontà.
Volevo riprendere quello che viene detto nell'interpellanza,
precisamente: "Avendo avuto notizie circa ripetuti atteggiamenti,
che potrebbero configurarsi..., atteso che comportamenti come
?annullamento immotivato di ferie programmate e concesse da mesi e
altre considerazioni". Ora io ho preso visione di corrispondenze
inviate da parte della CGIL funzione pubblica al direttore generale
dell'ARPA e di una risposta di quest'ultimo alla stessa CGIL in
relazione a queste contestazioni, quindi al momento mi viene
difficile stabilire che ci siano ripetuti atteggiamenti che
potrebbero configurarsi come irrispettosi del sistema delle
relazioni sindacali. Voglio dire che siamo in una fase in cui c'è
uno scambio di posizioni e di valutazioni su dei fatti che
riguardano un dirigente.
Quindi per quanto riguarda il punto 1, sicuramente ho preso
conoscenza di questa corrispondenza. Per quanto riguarda il punto
2, prendo atto che è in corso una contestazione di tipo sindacale,
ma non mi sento di entrare nel merito della vicenda, finquando non
saranno chiari i fatti che sono stati contestati e che sono stati
d'altra parte giustificati e proposti all'attenzione.
Per quanto riguarda il terzo punto, vorrei invitare la
Consigliera a un po' di prudenza, perché tutti noi vorremmo
intervenire di fronte a certe situazioni; ricordo come ci sia una
limitazione al mandato dell'Assessore nei confronti dell'ARPA,
perché la vigilanza e i controlli dell'amministrazione regionale in
materia di personale per quanto riguarda l'ARPA sono relativi solo
agli atti emanati da questa e che riguardano la modificazione della
pianta organica.
Detto questo, l'ARPA è un organo strumentale
dell'amministrazione regionale, in particolare dell'Assessorato
all'ambiente, oltre che di altri assessorati come quello della
sanità, quindi è nell'interesse dell'Assessorato e
dell'amministrazione regionale fare in modo che siano le relazioni
sindacali che i rapporti all'interno dell'ARPA fra i vari livelli
di responsabilità avvengano secondo correttezza circa altri
strumenti come quello di essere disponibili a funzionare come un
tavolo di conciliazione, io non saprei quali mettere in atto, se
non eventualmente per quanto riguarda le valutazioni più generali
nei confronti del direttore generale dell'ARPA. Più di tanto non
possiamo fare, altrimenti sarebbe una ingerenza che potrebbe essere
male interpretata e come tale censurata.
Président - La parole à la Conseillère Squarzino Secondina.
Squarzino (Arc-VA) - Credo che l'Assessore abbia bene
interpretato l'intento di questa interpellanza, si tratta di un
momento in cui c'è uno scambio di posizioni e di opinioni diverse
fra un dirigente e i rappresentanti delle organizzazioni sindacali,
dei lavoratori di questa agenzia.
Capisco anche che l'autonomia dell'ARPA va rispettata e non
ostacolata, e su questo concordo.
Vi è però un elemento su cui vorrei attirare l'attenzione ed è
quello che ho sottolineato nel terzo punto della interpellanza,
cioè le regole dei rapporti sindacali non sono inventate da
qualcuno a scapito di altri, ma sono il frutto della mediazione fra
gli interessi di una azienda e gli interessi di chi lavora in
quella azienda, ed è talmente importante giungere ad un accordo,
che queste regole vengono fissate, vengono definite e vengono
considerate un obbligo da parte del datore di lavoro, del dirigente
in questo caso, come da parte delle organizzazioni sindacali.
È su questo che pensiamo che vada tenuta alta l'attenzione, nel
senso che se queste regole non vengono rispettate, si deteriora
quel clima di serenità sui luoghi di lavoro che dovrebbe favorire
l'efficienza stessa delle finalità dell'agenzia.
Quindi è interesse dell'amministrazione regionale che non si
deteriori un clima di lavoro all'interno dell'agenzia, altrimenti
la stessa agenzia rischia di avere più difficoltà a raggiungere gli
obiettivi che la Regione ha dato.
Prendo atto altresì della disponibilità che l'Assessore ha
dimostrato rispetto a questa volontà, di attivare tavoli di
conciliazione, che consentano alle parti che hanno difficoltà a
capirsi al loro interno, la possibilità di avere un terzo attore
che media e aiuta tutti a fare un passo avanti.
Perché ritengo importante questa azione? Perché credo che la
Giunta nel suo complesso e i singoli Assessori, per i settori di
loro competenza, abbiano preso un impegno con le parti sociali, non
per niente hanno voluto un patto per lo sviluppo con le parti
sociali, quasi come garanzia della loro possibilità di
lavorare.
Quindi ringrazio l'Assessore di questa disponibilità e spero che
l'attivazione di un eventuale tavolo di conciliazione favorisca lo
scambio di opinioni, il dibattito all'interno, in modo che le
discrepanze che ci sono vengano attutite, perché questi episodi
denotano che esiste una situazione di difficoltà per una serie di
lavoratori. Pertanto credo che sia importante per la Regione
intervenire e aiutare a fare chiarezza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK