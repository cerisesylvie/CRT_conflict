Consiglio Regionale della Valle d'Aosta - Oggetto del Consiglio n. 2216 del 23 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 2216 del 23 ottobre 1996 - Resoconto
SEDUTA POMERIDIANA DEL 24 OTTOBRE 1996
OGGETTO N. 2216/X Disegno di legge: "Modificazioni alla legge
regionale 13 maggio 1993, n. 32 (Concessione di contributi per la
realizzazione di iniziative di interesse socio-sanitario)".
Articolo 1 (Sostituzione dell'articolo 4)
1. L'articolo 4 della legge regionale 13 maggio 1993, n. 32
(Concessione di contributi per la realizzazione di iniziative di
interesse socio-sanitario) è sostituito dal seguente:
"Articolo 4
(Istruttoria e concessione di contributi)
1. Il responsabile del procedimento per la concessione dei
contributi di cui all'articolo 1 è il funzionario di qualifica
unica dirigenziale dell'Assessorato della sanità ed assistenza
sociale identificato, ai sensi dell'articolo 3, comma 2, lett. a) e
b) della legge regionale 23 ottobre 1995, n. 45 (Riforma
dell'organizzazione dell'Amministrazione regionale della Valle
d'Aosta e revisione della disciplina del personale), con
deliberazione della Giunta regionale.
2. Il responsabile del procedimento istruisce la pratica e
provvede a trasmetterla, nei trenta giorni successivi al
ricevimento, al dirigente della struttura competente in materia di
sanità, il quale, entro sessanta giorni dalla presentazione
dell'istanza, esprime il proprio motivato parere sull'ammissibilità
a contributo delle spese previste fissando la spesa ritenuta
ammissibile. Nell'esprimere il proprio parere, il dirigente della
struttura competente in materia di sanità deve tener conto delle
indicazioni del piano socio-sanitario regionale e della
programmazione socio-sanitaria regionale.
3. Ove il parere di cui al comma 2 sia nel senso
dell'ammissibilità del contributo, questo è concesso con
deliberazione della Giunta regionale da adottarsi entro novanta
giorni dalla presentazione dell'istanza, con l'avvertenza che, ai
sensi dell'articolo 3, l'importo del contributo non può superare il
sessanta per cento della spesa ritenuta ammissibile."
Articolo 2 (Abrogazione degli articoli 5 e 6)
1. Gli articoli 5 e 6 della legge regionale 32/1993 sono
abrogati.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) La relazione questa volta cercherò di
leggerla invece.
Con il presente disegno di legge la Giunta regionale intende
apportare un'importante modifica alla legge regionale n. 32/93, che
prevede la concessione di contributi per la realizzazione di
iniziative di interesse socio-sanitario, legge che ha come suo
principale scopo quello di concedere contributi a favore di
associazioni, comitati, persone fisiche e giuridiche, con l'intento
di incentivare e sostenere iniziative socio-sanitarie nella nostra
regione.
Il presente disegno di legge, oggi in discussione, in linea con
la volontà dell'Amministrazione regionale, in particolare quella
relativa alla sburocratizzazione e allo snellimento delle
procedure, al fine di venire incontro alle esigenze dei cittadini
sempre più assillati dalle complesse procedure burocratiche e per i
tempi lunghissimi in attesa dell'esito delle richieste avanzate, ha
come suo obiettivo principale quello di rendere sempre più
semplificate le procedure per l'assegnazione dei contributi, che
nella legge n. 32/93 venivano concessi da una commissione
tecnico-consultiva che proprio per l'eccessivo numero dei suoi
componenti trovava difficoltà di funzionamento e di conseguenza
portava a lunghissimi ritardi per le decisioni di assegnazione dei
contributi previsti.
Il disegno di legge prevede infatti che, in sostituzione della
commissione tecnico consultiva, le funzioni vengano attribuite al
dirigente dell'Assessorato alla sanità, uniformandosi quindi alla
legge regionale n. 45/95 riguardante la riforma
dell'Amministrazione regionale, che prevede fra l'altro, tra i suoi
obiettivi, la semplificazione e la razionalizzazione dell'azione
amministrativa.
Il procedimento della pratica per il contributo dovrà quindi
essere eseguito da un funzionario con la qualifica dirigenziale
dell'Assessorato alla sanità e sarà ridimensionato nel tempo
necessario per l'istruttoria della pratica, che è di 30 giorni, e
successivamente inoltrata al dirigente competente, che entro 60
giorni dalla presentazione dell'istanza dovrà esprimere il proprio
parere sull'ammissibilità del contributo e sull'entità dello
stesso.
Il dirigente, nell'esprimere il proprio parere, dovrà tenere
conto delle indicazioni del piano socio-sanitario e della
programmazione regionale.
Si precisa che l'entità del contributo non potrà superare il 60
percento della spesa ritenuta ammissibile e successivamente la
Giunta regionale dovrà redigere l'atto deliberativo.
Il disegno di legge è stato emendato rispetto a quello inviato
ai colleghi consiglieri in alcuni suoi articoli in V Commissione,
su proposta dello stesso Assessore alla sanità, e prevede quindi
alcune sostanziali modifiche alla legge regionale n. 32/93 nel
seguente modo: all'articolo 4 vengono previste le istruttorie e la
concessione dei contributi, in più sono stati allegati gli
emendamenti al disegno di legge, che riguardano gli articoli 1, 4 e
2.
Presidente É aperta la discussione generale. Qualcuno chiede la
parola? Se nessuno chiede la parola, si passa all'esame
dell'articolato nel testo predisposto dalla V Commissione.
Pongo in votazione l'articolo 1:
Presenti: 26
Votanti e favorevoli: 22
Astenuti: 4 (Lanièce, Linty, Marguerettaz e Tibaldi)
Il Consiglio approva
Presidente Pongo in votazione l'articolo 2:
Presenti: 26
Votanti e favorevoli: 22
Astenuti: 4 (Lanièce, Linty, Marguerettaz e Tibaldi)
Il Consiglio approva
Presidente Pongo in votazione la legge nel suo complesso:
Presenti: 26
Votanti e favorevoli: 22
Astenuti: 4 (Lanièce, Linty, Marguerettaz e Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK