Consiglio Regionale della Valle d'Aosta - Oggetto del Consiglio n. 2345 del 21 settembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
DEMANIO E PATRIMONIO REGIONALE
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2345 del 21 settembre 2016 - Resoconto
OGGETTO N. 2345/XIV - Modifiche ai criteri per l'insediamento
di imprese presso gli edifici "Serpentone", "Direzionale", "Modulo
di raccordo" e "Torre della comunicazione", in località Autoporto
nei comuni di Pollein/Brissogne, approvati con deliberazione del
Consiglio regionale n. 1187/X del 22 febbraio 1995 e successive
modificazioni.
Rosset (Presidente) -
Punto n. 32.01 dell'ordine del
giorno. Per l'illustrazione, ha chiesto la parola l'Assessore
Donzel, ne ha facoltà.
Donzel (PD-SIN.VDA) -
Presento questo atto in maniera
ancora più sintetica, se mi consentite, perché è stato esaminato
dalla IV Commissione, di cui ringrazio il Presidente e i colleghi
per la tempestività con cui hanno permesso di portare questo atto
in Consiglio regionale.
Questa mattina facendo riferimento alla società Autoporto Valle
d'Aosta, ho già ricordato come sia una società che in questo caso è
in attivo, quindi una società che ha dei risultati positivi. Il
livello di occupazione che viene creato da quest'attività, senza
contare anche alcuni dipendenti regionali che insistono su
quell'area, si aggira oltre i 700 dipendenti. Si tratta quindi di
una realtà estremamente importante che - la cosa che va ricordata -
sta crescendo soprattutto come attrattività: cominciano a fermarsi
in modo molto più significativo le auto di passaggio in quell'area,
quindi diciamo che cominciano a crearsi dei benefici veramente
importanti.
Con questo atto chiediamo, in linea con gli atti che sono
iniziati nel 2001, poi proseguiti nel 2003, nel 2007 e nel 2009, di
rendere più flessibile la possibilità di insediare delle attività
artigiane e commerciali. Non snaturiamo l'indirizzo che dà una
certa priorità alle imprese artigiane all'interno di una precisa
graduatoria, ma rendiamo più flessibile la possibilità della
collocazione all'interno dell'area. L'area ha già un alto livello
di saturazione: manca poco a completarla, però voi capirete che
camminare all'interno di una galleria e vedere qualche area vuota
non aiuta lo sviluppo del commercio, quindi se tutto è pieno,
sicuramente ne beneficiano tutti in maniera più positiva. Gli
interventi sono modesti: si aggiungono alcuni codici Ateco, che non
sono in contrasto con attività che già insistono; viene mantenuta
un'attenzione alle esternalità negative, quindi, prima di insediare
un'attività, si va a vedere se quest'attività non causa danni ai
vicini. L'esempio più banale è portare un'attività che faccia
tantissimo rumore magari vicino a delle attività: estetista o
quant'altro, sicuramente non è un'attività facilmente insediabile.
Si cerca quindi di tenere conto di queste attività, però
sostanzialmente si rende più flessibile la possibilità di insediare
delle imprese. Questo chiediamo con questa delibera che abbiamo
messo all'attenzione prima della commissione e adesso di tutto il
Consiglio regionale.
Presidente -
Ha chiesto la parola la Consigliera Morelli,
ne ha facoltà.
Morelli (ALPE) -
Qualche considerazione è doverosa perché
di questa delibera abbiamo discusso in IV Commissione e le
considerazioni sono che su quest'area dell'Autoporto, che ha una
storia che conosciamo, che parte dagli anni Novanta con la
riqualificazione e che ha conosciuto periodi di difficoltà, di
sofferenza proprio per le attività commerciali di decollare; per
anni è stata un'area poco appetibile, poco attrattiva e sono stati
necessari, per renderla più attrattiva, interventi legislativi
anche, che consentissero di andare a ritoccare tutta una serie di
paletti che nel tempo erano stati messi.
Io sono andata a ricercare i criteri iniziali per la scelta
delle attività che erano stati fissati e sono dei criteri che sono
tuttora validi perché sono criteri di principio, più che criteri
proprio stringenti e precisi: si parla di valorizzazione del
potenziale economico e imprenditoriale valdostano; minimizzare
l'impatto ambientale in termini di emissioni, rumorosità, consumo
di risorse delle varie attività; si parla di proposte che
valorizzino in maggior misura il traffico autoportuale e
autostradale. Qui ritorniamo al discorso che facevamo questa
mattina sulla necessità di andare a rivedere le tariffe per il
tratto autostradale compreso tra Aosta est e Aosta ovest, che va
proprio a vertere su quella zona e che, con tariffe migliori e meno
impattanti, potrebbe anche favorire una maggiore fruizione, una
valorizzazione di quest'area commerciale. Si parla di massimizzare
il valore aggiunto rispetto al fatturato, di occupazione
aggiuntiva, di rientri finanziari della società Autoporto che, come
giustamente il collega Donzel ricordava, è una società che comunque
ha un utile.
Nonostante noi in passato ci siamo pronunciati contro decisioni
tutte politiche, in particolare per quanto riguarda l'insediamento
dell'INVA all'interno della Torre delle comunicazioni, in questo
momento, a fronte di una crisi economica, a fronte di una
percentuale di disoccupazione che nella nostra regione è una
percentuale alta, che sfiora il 10 percento, noi non vediamo
ragioni ostative nel rendere più elastici i criteri. Voglio solo
ricordarle, Assessore, che in commissione avevamo richiesto della
documentazione, che in parte ci è stata inviata ieri, riguardo ai
canoni locativi e riguardo ad una piantina con tutte le attività
che ci è stata consegnata ieri un pochino in
extremis
, ma
tant'è. Avevamo richiesto però anche un documento che riepilogasse
gli interventi fatti, gli investimenti fatti per capire in che
misura il pubblico e il privato interagiscono: quanta parte di
investimento è fatta dal pubblico e in che modo il privato
contribuisce.
Ciò detto, riteniamo che nel deliberato vi sia comunque un
passaggio che lei stesso ha sottolineato e che condividiamo,
laddove si dice: "consentendo l'insediabilità in tutti gli edifici
anche delle attività non previste dalle deliberazioni consiliari
precedenti, sempre che non producano significative esternalità
negative", e questo ci sembra una condizione che in qualche modo
garantisce la compatibilità delle attività e quindi speriamo possa
favorire uno sviluppo e una piena fruibilità di quell'area.
Presidente -
Non ci sono altre richieste di intervento,
dichiaro chiusa la discussione generale. Per la replica, ha chiesto
la parola l'Assessore Donzel, ne ha facoltà.
Donzel (PD-SIN.VDA) -
Intervengo brevemente per
ringraziare la collega Morelli e i colleghi che anche in
commissione hanno esaminato questo atto. Mi scuso per i ritardi con
cui sono stati prodotti i documenti, faccio solo riferimento al
fatto che c'è stata un'accelerazione ed è stato iscritto d'urgenza
il provvedimento, probabilmente il dirigente che si era reso
disponibile a fornire i documenti non si aspettava di doverli
produrre seduta stante. Mi sono attivato per quanto riguarda la
parte - e spero sia arrivata a tutti - che ho detto; mi farò carico
di far arrivare quella parte che ancora manca, verrà inviata ai
segretari della commissione affinché poi possa essere
successivamente distribuita, di modo che tutti possano avere
coscienza delle attività e dell'importanza degli investimenti che
vengono fatti.
Presidente -
Non ci sono altri interventi, possiamo
mettere in votazione la delibera. Dichiaro aperta la votazione. La
votazione è chiusa.
Presenti: 33
Votanti           
: 32
Favorevoli: 32
Astenuti: 1 (Cognetta)
Il Consiglio approva.
Prima di passare al punto n. 33, informo l'Assemblea che sono
giunte due risoluzioni che chiederei cortesemente di
consegnare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK