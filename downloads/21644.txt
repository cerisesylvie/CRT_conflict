Consiglio Regionale della Valle d'Aosta - Oggetto del Consiglio n. 1377 del 13 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1377 del 13 luglio 2005 - Resoconto
OGGETTO N. 1377/XII - Eventuale accordo transattivo con una
società in stato di liquidazione. (Interrogazione)
Interrogazione
Premesso che:
Aosta Factor srl - società controllata dalla Regione tramite
"Finaosta" spa - avrebbe concordato in via transattiva con la
società Artech in liquidazione ed esposta per circa 700 mila euro
con la predetta società finanziaria una rideterminazione della
posizione debitoria con uno sconto di oltre il 75%
I sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) se corrisponde a verità l'intercorso accordo transattivo
e, in caso affermativo, quali sono i termini dello stesso e quando
è stato sottoscritto;
2) i presupposti, le modalità e le garanzie poste a base sia
del finanziamento a suo tempo erogato, sia del successivo accordo
transattivo tra Aosta Factor srl ed Artech;
3) se l'accordo citato in premessa ha già avuto
esecuzione;
4) se corrisponde al vero che Banca d'Italia ha disposto
un'ispezione ad Aosta Factor srl e, in caso affermativo, quali sono
i motivi e le risultanze della stessa.
F.to: Frassy - Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Questa è un'interrogazione un po' datata, ma
direi che rispetto a questa interrogazione il tempo trascorso non
modifica la risposta, e spiego il perché.
Prima di entrare nel merito dell'interrogazione, vorrei
condividere con voi alcune considerazioni di diritto. Il mio
interlocutore, che è il Consigliere Frassy, avrà la sensibilità e
la conoscenza per ragionare su tale interrogazione, nel senso che
nell'interrogazione si chiedono una serie di dati su un'attività
dell'"Aosta Factor". Questa, ricordo, è una società assoggettata al
controllo di Banca d'Italia in virtù della iscrizione nell'albo
speciale, previsto dal T.U. in materia bancaria, quindi società
che, se da un lato è assoggetta al controllo di Banca d'Italia,
dall'altro ha tutta una serie di tutele nell'ambito dell'attività
bancaria, perché ovviamente chiedendo delle informazioni e facendo
un dibattito pubblico su un'attività di questo genere, rischieremmo
di andare a creare delle turbative e tutta una serie di indicazioni
che nuocciono al sistema bancario. Il segreto bancario non è una
richiesta per occultare, ma semplicemente per dare delle regole e
avere delle garanzie rispetto a un settore così delicato e
particolarmente a cuore dal legislatore statale.
In secondo luogo vorrei condividere con l'interrogante parte del
Regolamento del nostro Consiglio, perché a fronte dell'articolo
116, che disciplina l'informazione che i Consiglieri regionali
hanno diritto-dovere di acquisire, abbiamo in questa nostra
regolamentazione un'indicazione abbastanza precisa parlando di
aziende dipendenti. Posso poi fare copia di un parere che è stato
rilasciato dal nostro Dipartimento legislativo, dove si individua
abbastanza precisamente quali sono i criteri per capire se un ente
è dipendente dalla Regione o meno. Il fatto della dipendenza,
ovviamente, non discende dall'attività propria dell'ente che può
essere di tipo economico o di tipo istituzionale, ma del ruolo che
ha il Consiglio regionale.
Nell'ambito dell'"Aosta Factor" il Consiglio non ha alcun tipo
di ruolo, in quanto non nomina amministratori, non deve controllare
dei bilanci, non ha tutta una serie di attività che erano ad
esempio previste per la Gestione straordinaria; c'è un'attività
esclusivamente di tipo aziendale. Si potrebbe obiettare:
Marguerettaz, tu, in realtà fai "il gioco delle 3 carte", perché
l'"Aosta Factor" è partecipata da "Finaosta" e "Finaosta" è
partecipata dalla Regione. Ricordo che anche in questo ambito la
partecipazione dell'"Aosta Factor" non è in gestione speciale, ma
in gestione ordinaria, quindi rientra nelle attività di "Finaosta";
pertanto non è un'attività che sia stata né sollecitata né
governata dall'Amministrazione regionale.
A fronte di tali osservazioni, che sono supportate sia da
valutazioni acquisite da legali sia dal nostro Dipartimento, non
sono nella condizione di dare queste indicazioni chieste
dall'interrogante, se non violando una serie di disposizioni che
governano l'attività del Consiglio.
Président - La parole au Conseiller Frassy.
Frassy (CdL) - Più che replicare alla risposta dell'Assessore,
mi rivolgo al Presidente del Consiglio, perché penso che quello che
è accaduto in apertura del Consiglio sia gravissimo e lei questa
volta deve tutelare i lavori del Consiglio. L'Assessore
Marguerettaz si è sostituito al Presidente del Consiglio, ha
ritenuto che questo atto sia irricevibile e, di conseguenza, ha
detto che non dà risposte. Se questa è l'interpretazione autentica
delle dichiarazioni rilasciate dal Presidente Caveri, che disse su
"La Stampa" del 6 luglio:
"Troppo tempo alla parte ispettiva,
interpellanze e interrogazioni"
, prendiamo atto; però lei,
Presidente Perron, non può consentire di essere così surrogato dal
potere esecutivo! Mi sembra che stia in capo alla Presidenza del
Consiglio decidere quali sono gli atti da ricevere o da non
ricevere. Se è stato messo all'ordine del giorno, su questo atto la
Giunta ha il dovere politico di dare delle risposte...
Presidente - ... se non lo ricevevo, lei oggi non lo discuteva,
collega Frassy... cosa sta dicendo?
Frassy (CdL) - Ho detto che mi rivolgo al Presidente del
Consiglio sul presupposto che chiedo un intervento del Presidente
del Consiglio, perché è inammissibile che si arrivi al punto che
l'Esecutivo, anziché dare delle risposte nel merito, dia delle
risposte sull'ammissibilità o no degli atti e, alla fine, arrivi a
dire che questi atti non sono ammissibili! Perciò qualche risposta
la do io al Consiglio, Assessore Marguerettaz.
Non mi sembra che "Finaosta" sia indifferente alle casse
regionali, mi sembra che "Finaosta" abbia un riflesso non
indifferente sulle casse regionali; di conseguenza, quello che
"Aosta Factor" combina o non combina può avere un riflesso su
"Finaosta" e di conseguenza sulle casse regionali. Quanto abbiamo
indicato in premessa e che costituisce la sostanza di questa
interrogazione, non è un fatto di poco conto, e di questo chiediamo
contezza, perciò ripresenteremo questa interpellanza al prossimo
Consiglio e poi attiveremo forme diverse per ottenere delle
risposte. Le ricordo un precedente, "BVA"... lei se ne ricorda?...
la quale era soggetta ai controlli di Banca d'Italia...
(interruzione dell'Assessore Marguerettaz, fuori
microfono)
... no, lei ha fatto due "distinguo": il primo, sul fatto che è
assoggetta al controllo di Banca d'Italia e, di conseguenza,
sarebbero violate tutta una serie di cautele... e l'Assessore dice
che questo è il primo motivo per cui non può rispondere. Allora io
le rispondo su questo primo motivo: è completamente infondata la
sua affermazione, perché di "BVA" questo Consiglio se n'è occupato
in lungo e in largo e a più riprese, e per fortuna che se n'è
occupato, perché nonostante la vigilanza di Banca d'Italia, "BVA"
in un certo periodo è stata prossima al fallimento con tutto quello
che comportava per i riflessi delle casse pubbliche. Perciò la sua
prima pregiudiziale è infondata, perché ci sono dei precedenti che
sono evidenti, perché la storia parlamentare ci dice che molte
volte le questioni delle banche, delle Casse di risparmio, delle
banche di interesse nazionale - quando c'erano - sono state più
volte sollevate in Parlamento...
(nuova interruzione dell'Assessore Marguerettaz, fuori
microfono)
... lei non faccia finta di non capire! Sulla prima
pregiudiziale penso che non ci sia motivo da parte sua di
argomentare, sulla seconda mi sono espresso poc'anzi.
Mi fermo qui, non aggiungo altro a questa replica, perché gli
altri dati li voglio verificare su altri canali. Comunico che
ripresenteremo questa interrogazione nel prossimo Consiglio, magari
aggiornandola su alcuni fatti che nel frattempo si sono appalesati,
anche perché se è datata dal punto di vista della data, pur
tuttavia la materia ha subito un'evoluzione, perché "Artech" quando
abbiamo depositato questa interrogazione era in liquidazione
volontaria, e successivamente è stato richiesto il concordato,
perciò c'è un'evoluzione che richiede degli ulteriori
approfondimenti.
Nel frattempo invito il Presidente Perron a far valere le
ragioni della centralità del Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK