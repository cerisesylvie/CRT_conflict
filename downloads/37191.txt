Consiglio Regionale della Valle d'Aosta - Oggetto del Consiglio n. 1036 del 25 febbraio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1036 del 25 febbraio 2015 - Resoconto
OGGETTO N. 1036/XIV - Interpellanza: "Notizie in merito alla
revoca del provvedimento di prolungamento dell'appalto per il
servizio di ristorazione per pazienti e dipendenti dell'Azienda
USL".
Presidente
- Punto 11 all'ordine del giorno. Per
l'illustrazione la parola al Consigliere Guichardaz.
Guichardaz (PD-SIN.VDA)
- Grazie Presidente.
Il 27 gennaio scorso l'Assessore Fosson, rispondendo a una
nostra interpellanza riguardante il sistema delle relazioni
sindacali in USL, dichiarava tra le varie cose che prorogare a
favore della Vivenda S.p.A. il servizio di ristorazione per
pazienti e dipendenti dell'azienda USL di ulteriori tre anni senza
un appalto, riferiva in aula dicendo testualmente che "non sembrava
giusto e quindi è stato modificato". Questo ho dovuto riportarlo,
perché non esistendo ancora il resoconto, me lo sono tirato giù
dalla mediateca.
Qualcuno ricorderà che a metà gennaio presentammo
un'interpellanza con cui chiedevamo all'Assessore Fosson di
verificare se la proroga fino al 2024 del servizio di ristorazione
per utenti e dipendenti dell'USL fosse prassi ammessa e soprattutto
se riteneva opportuno che l'USL allungasse il periodo di validità
della convenzione con Vivenda per ulteriori tre anni, oltre ai sei,
più eventuali tre di rinnovo; così diceva la delibera di
aggiudicazione. Voglio solo far notare che gli eventuali tre anni
di rinnovo, stabiliti dal capitolato d'appalto, dovrebbero essere
appunto eventuali, nel senso che non sono automatici e non
dovrebbero, comunque, intervenire immediatamente all'atto
dell'assegnazione dell'appalto. Logica vorrebbe che una eventuale
proroga oltre i sei anni iniziali dell'aggiudicazione, fosse decisa
in prossimità della scadenza e non ad appena due anni dall'inizio
dell'appalto, che come già abbiamo avuto modo di dire è stato
aggiudicato nel 2012. Infatti, nel corso della discussione
rilevavamo che non è consuetudine, a fronte tra l'altro di una
rinegoziazione al ribasso delle condizioni del servizio di mensa
dipendenti, raddoppiare così
d'emblée
i termini temporali di
un appalto già concesso, con un aumento di costi a carico delle
casse pubbliche nell'ordine di oltre 20 milioni di euro: questa
proroga così costa 20 milioni, quasi 21 milioni di euro. Non so se
ricordate, colleghi, che l'USL e Vivenda concordarono una riduzione
del numero di portate e degli orari di somministrazione per i
dipendenti, a fronte di una sostanzialmente irrisoria riduzione del
costo pasto dipendenti e del raddoppio dei termini temporali
dell'appalto, da sei anni a dodici anni.
Devo dire che mi ha fatto piacere verificare che lei, Assessore,
e il Presidente in persona - l'altro giorno citava
un'interlocuzione avuta anche col Presidente - vi siate attivati
immediatamente a seguito della nostra segnalazione, per far
ritirare la proroga incriminata - dico incriminata tra virgolette -
diciamo, la proroga oggetto di quella discussione. Ciò sta a
significare che l'opposizione, quando riesce a fare emergere le
contraddizioni e le criticità, è capace di svolgere un lavoro
utile, anche sotto il profilo della legittimità e della
sostenibilità degli atti. Ciò non significa, però, che certe
procedure e certi atti palesemente irregolari, si possano risolvere
semplicemente ritirandoli, ed è questo un po' il senso della nostra
iniziativa che, oltre a denunciare l'adozione di procedure
inconsuete, vuole anche sollecitare l'adozione di provvedimenti nei
confronti di chi ha predisposto gli atti di proroga. Se l'atto è
stato ritirato, corretto o comunque se verrà ritirato, significa
che non era giusto, come lei ha dichiarato in quest'aula, quindi
qualcuno ha sbagliato, mettendo tra l'altro in imbarazzo l'USL,
oltre a noi tutti amministratori pubblici che siamo quelli che
stabiliamo poi i finanziamenti per l'USL. I dirigenti, peraltro,
sono sottoposti a valutazione periodica attraverso apposite
commissioni, la direzione strategica, tra l'altro, è soggetta a
valutazioni che dovrebbero essere ancora più puntuali, visto che la
nomina dei direttori è di tipo sostanzialmente fiduciario. Per
quanto riguarda gli altri soggetti a qualche titolo coinvolti,
responsabile del procedimento o altri, crediamo che vi siano delle
responsabilità che devono essere determinate e perseguite.
Pertanto, Assessore, le chiediamo di dirci quali provvedimenti
intenda adottare nei confronti di coloro che hanno prorogato
ingiustamente, come ha detto lei, un appalto milionario, rischiando
in tal modo di compiere un atto illegittimo, ma anche di ledere i
principi della concorrenza e della trasparenza, che sono alla base
di ogni gara d'appalto, soprattutto di quelle sopra soglia, perché
qua parliamo di gare d'appalto di decine di milioni di euro. Poi ci
interessa avere notizie dettagliate circa la revoca del
provvedimento di prolungamento dei termini di appalto e cioè
vorremmo capire qual è o quale sarà la forma adottata dall'USL per
la revoca: se è un atto in autotutela, se sono state adottate altre
formule; io non sono riuscito a trovare la delibera di revoca,
magari non sono stato capace di cercarla, ma poi forse lei mi ha
accennato che dev'essere ancora deliberata. Vorremmo sapere se le
condizioni del servizio, a seguito della revoca, sono rimaste le
stesse del capitolato originario, per numero di portate, qualità
dei pasti e modalità di servizio, o se per qualche ragione vi è
stata o vi sarà nella nuova delibera di revoca della proroga una
modifica al disciplinare, che di fatto cambierebbe radicalmente le
condizioni del servizio, facendo a nostro parere decadere l'appalto
stesso e quindi imponendo una nuova gara. Grazie.
Presidente
- Per la risposta la parola all'Assessore
Fosson.
Fosson (UV)
- Grazie Presidente.
Mi permetta solo una premessa, su cui abbiamo discusso diverse
volte anche in Commissione. Parliamo di un appalto di affidamento
di un servizio di ristorazione, che data al 30 marzo 2012, relativo
a sei anni prorogabili per ulteriori 36 mesi come previsto
dall'articolo 4. Allora, nel 2012, con un precedente appalto
l'Azienda, di fatto, non fu favorevole al percorso di
internalizzazione. Sottolineo che l'appalto di questo tipo fu
siglato nel 2012 quando il bilancio dell'USL era di 271 milioni di
euro, a fronte dei 243 attuali, cioè 28 in meno, quindi ci troviamo
a discutere veramente di un'altra situazione e di un altro mondo.
La necessità di ridurre le spese di gestione sono evidenti, visto
che abbiamo deciso - e qui c'è stata una responsabilità di tutta la
Commissione - di mettere dei ticket per il pronto soccorso. Tra
l'altro il nostro sistema, come ha visto, è stato sottolineato
positivamente dal ministro, due o tre giorni fa. La necessità è di
ridurre le spese, pur mantenendo i servizi sproporzionati secondo i
parametri del patto della salute rapportati al numero degli utenti,
ma è anche soprattutto quella di mantenere l'occupazione. Però
l'esigenza di risparmiare e di rientrare in un bilancio che è di
243 milioni, penso che sia responsabilità di tutti.
La seconda premessa che volevo dire è che è in corso un serrato
confronto tra l'azienda e Vivenda: la direzione legale di Vivenda è
a Roma, quindi c'è anche una difficoltà di rapporti e di
convocazione.
Per rispondere ai suoi quesiti le confermo, come le avevo
riferito, che l'azienda ha proceduto a rettificare la precedente
deliberazione n. 1264, rimodulando la durata contrattuale rispetto
alle condizioni di partenza stabilite con l'accordo firmato il 30
marzo del 2012. Mantenendo la durata di sei anni più gli eventuali
tre anni, cioè prolungando adesso di tre anni, è chiaro che questo
è l'unico sistema che noi possiamo avere per risparmiare sul
servizio. Tutto questo sul piano normativo per l'affidamento del
servizio di ristorazione come previsto dall'articolo 4, mentre gli
ulteriori tre anni che non erano previsti dal contratto sono stati
rettificati mediante una deliberazione, della quale io le dò il
numero adesso, perché non è ancora stata pubblicata: è la numero
227. Va da sé che la scelta di anticipare il rinnovo di tre anni è
esclusivamente basata sull'interesse economico per garantirsi
almeno quel risparmio, con decorrenza immediata a partire dal
bilancio 2015, che è previsto dall'articolo 57 del decreto
legislativo del 2006, mentre non sono previste ulteriori modifiche
al contratto in essere, fermo restando che non mutano in alcun modo
le disposizioni contrattuali che prevedono la possibilità, in caso
di gravi e reiterate inadempienze, di risolvere il contratto in
danno in qualunque momento previa idonea giustificazione.
La seconda domanda: l'azienda ha provveduto a revocare il
prolungamento dell'appalto per una ragione prima di tutto di
opportunità. È chiaro che l'esigenza dell'azienda era quella di
ottenere un risparmio ulteriore. Nelle premesse non ho detto che ho
avuto un incontro con i sindacati nel mese di dicembre del 2014,
che chiedevano che il costo del pasto fosse diminuito. Attualmente
il costo è pari a 6,356 euro oltre all'IVA, quindi si è ottenuto
con questo prolungamento quello che chiedevano anche i sindacati.
Con la rettifica operata, il risparmio attuale si attesterà in 80
mila euro all'anno. Se avessimo prolungato di ulteriori tre anni il
risparmio sarebbe stato di 113 mila euro l'anno e il pasto mensa
sarebbe sceso a 6,08 euro oltre l'IVA, come preventivato con la
delibera di dicembre 2014.
L'azienda USL aveva privilegiato l'aspetto economico, dando
un'interpretazione che non era illegittima, ma estensiva, con
riguardo alle ultime disposizioni previste nella direttiva europea
appalti n. 24 del 2014, direttiva che per altro non è ancora
interamente recepita in Italia e da qui la rettifica determinata da
un'interpretazione prudenziale, per non andare incontro a eventuali
ricorsi. Ripeto la revoca è stata fatta soprattutto per una
questione di opportunità, visti i rapporti con Vivenda.
La terza domanda: i primi giorni del mese di gennaio ci sono
stati in effetti alcuni problemi rispetto all'introduzione di nuove
pietanze. Si era deciso di fare un menu europeo, un cosiddetto menu
a piatto unico, ma nell'arco di pochi giorni, proprio per il
disagio e la non accettazione positiva degli utenti, la direzione
aziendale ha ripristinato il menu originale per il pranzo e la
cena. Fermo restando che tutto è rimasto invariato per ciò che
concerne la ristorazione dei degenti rispetto alle condizioni
contrattuali, sempre nell'ottica di perseguire risparmi che sono
necessari garantendo però i servizi in essere, lo sconto ottenuto
per la mensa dipendenti è stato possibile raggiungerlo mantenendo
un menu come quello attuale attraverso, appunto, due opzioni. Con
la prima il risparmio è stato ottenuto applicando l'articolo 4 del
contratto, con l'opzione dei 36 mesi in più; con la seconda opzione
attraverso una ragionata chiusura della mensa per la cena e per il
sabato, la domenica e i festivi, in quanto la percentuale di
utilizzo faceva ritenere incongruo questo servizio. Però, la
direzione aziendale ha confermato che i dipendenti in servizio
nella fascia serale di sabato e domenica continueranno a fruire dei
pasti che verranno loro distribuiti direttamente nei luoghi di
lavoro, in cui generalmente vi sono i locali con cucina in cui
consumare i pasti.
A prescindere da alcune tensioni verificatesi all'inizio del
mese di gennaio, l'azienda sul piano del servizio di ristorazione
dei dipendenti non ha più avuto rilievi o ricevuto richieste di
incontri da parte sindacale. Ricordo che la situazione della
ristorazione è particolare, perché sono mantenute tre mense, una al
Parini, una al Beauregard e l'altra in via Guido Rey, a cui si deve
aggiungere una quarta sita nel dipartimento prevenzione di Quart.
Rimane ai dipendenti ancora la possibilità di usufruire del
servizio di ristorazione esterno, attraverso i locali convenzionati
sia in Aosta che fuori Aosta. Le quattro mense aziendali
soddisferebbero già di per sé le esigenze dei dipendenti, tranne
quelli che lavorano nell'area dell'ex maternità, ma l'azienda ha
mantenuto aperta l'alternativa affinché gli stessi possano
consumare il pasto anche nei locali convenzionati.
Ricapitolando, si è quindi tornati per questioni di opportunità
e di interpretazione prudenziale al contratto di partenza, con la
delibera di rettifica, ma prolungando già da ora di tre anni
previsti nell'articolo 4 il contratto, in modo da ottenere dei
risparmi sia necessari all'azienda, sia per ridurre la quota a
carico del dipendente, mentre ovviamente per i degenti rimane tutto
uguale, mantenendone la qualità. È chiara l'esigenza di risparmiare
e di rientrare nel bilancio, dopo tutti i risparmi che abbiamo
fatto: siamo l'azienda che più ha ridotto il costo sui servizi,
mentre ha ridotto meno sul costo del personale. È chiaro che
l'opportunità di mangiare anche fuori, riduce gli introiti di
Vivenda, anche perché diminuisce il numero dei pasti. Grazie.
Presidente
- Per la replica la parola al Consigliere
Guichardaz.
Guichardaz (PD-SIN.VDA)
- Grazie della risposta. Voglio
solo ribadire che il rinnovo di tre anni è eventuale, perché lei
poi lo ha ribadito successivamente, ma subito parlava di
prorogabile di ulteriore 36 mesi. La proroga di ulteriori 36 mesi
non è una condizione che può essere disposta così, senza... è
un'eventuale proroga di ulteriori tre anni. Eventuale vuole dire
che la valutazione, in teoria, dovrebbe essere fatta in prossimità
della scadenza e in quel caso si vede se è necessario rientrare in
questa proroga e prorogare di un anno, due anni e via dicendo. Non
è una cosa così automatica o oggetto di contrattazione, perché se
fosse così automatica io credo che i soggetti che potevano
partecipare a questa gara con un'aspettativa di nove anni, non
parliamo dei dodici, ma con l'aspettativa di nove anni praticamente
sicuri, avrebbero magari partecipato anche con delle condizioni al
ribasso diverse. Quando parliamo di eventuale rinnovo di ulteriori
tre anni, l'eventualità deve essere un qualcosa di eccezionale,
altrimenti facciamo che fare una gara di nove anni
tout
court
e a quel punto abbiamo poi anche delle certezze, sia in
termini di esborso che di rapporti e di fidelizzazione con i
fornitori di beni e servizi.
Ciò significa sostanzialmente che per nove anni ci dobbiamo
tenere Vivenda: questa è, alla fine della fiera, la situazione,
mentre magari fra quattro anni, cioè a scadenza dell'appalto, noi
avremmo potuto rimettere in piedi un nuovo appalto con altre
condizioni e fare delle scelte diverse. Per 80 mila euro presunti
di risparmio l'anno, ci siamo vincolati a Vivenda adesso per
ulteriori tre anni. Personalmente non sono d'accordo! Non sono
d'accordo perché questi 80 mila euro di risparmio, tra l'altro, non
sono determinati esclusivamente dalla proroga di ulteriori tre
anni, ma da una riduzione - da quello che ho capito - quanto meno
del servizio, cioè della erogazione dei pasti serali che non viene
più assicurata. Se andiamo a guardare il risparmio in termine di
personale, di dotazione, eccetera, non è che Vivenda ci ha fatto
chissà quale regalo. Vivenda si è presa una proroga di ulteriori
tre anni a delle condizioni che di fatto, non dico che siano
gratis, ma che non mi pare siano poi così incredibilmente
convenienti per l'azienda. Ripeto: ci siamo vincolati per nove anni
con la medesima società, quando magari a scadenza, nel 2018 mi
sembra, avremmo potuto fare anche delle scelte diverse, magari di
reinternalizzazione, anche dal punto di vista della qualità o
dell'offerta diversificata, proprio in considerazione anche delle
questioni che lei diceva.
Non capisco, tra l'altro, qual è questo incontro serrato con
Vivenda. Qua parliamo di un appalto di 3 milioni 280 mila euro, mi
sembra una roba del genere, e il risparmio ipotizzato è di 80 mila
euro, tra l'altro solo ed esclusivamente sulla parte dipendenti, e
noi facciamo l'incontro serrato con Vivenda? A me sembra che, per
80 mila euro su 3 milioni 200 e rotti, questo incontro serrato mi
sembra più un teatrino che non una necessità; magari ci costa un
po' di più il tempo perso dietro a questa roba che non l'effettivo
vantaggio.
Oggi prendiamo atto che è stata ripristinata la qualità dei
pasti da capitolato. Vi invito a guardare bene il capitolato,
perché è molto chiaro: parla di un certo tipo di carne, parla di un
certo tipo di prodotti a chilometro zero, parla di un certo tipo di
calibrature, di otto portate, eccetera. Siccome qualche
informazione dalla commissione interna mensa io l'ho avuta, vi
invito intanto a ripristinare il componente della commissione
mensa, che mi risulta sia andato in pensione da poco e che quindi
deve essere sostituito, e poi vi invito a fare un controllo
veramente attento sulla qualità dei pasti e sul rispetto rigoroso
del capitolato, perché rispetto rigoroso vuol dire che quel menu
che è stato presentato in alternativa, non presenta le
caratteristiche proprie del capitolato.
Concludo dicendo che voi avete dichiarato oggi che l'appalto
verrà rettificato per questioni di opportunità e di prudenza. Io
penso, invece, che quel tipo di appalto non si poteva fare, quel
tipo di proroga di ulteriori sei anni non si poteva fare. La volta
scorsa vi avevo dato anche delle indicazioni e ci sono fior di
pronunciamenti che dicono che il raddoppio di un appalto, tra
l'altro a condizioni diverse, determina il cambiamento radicale
dell'appalto stesso. Qua non siamo nell'area della proroga ammessa
e quello è un raddoppio con la creazione di un appalto
completamente diverso. Sinceramente, che siano motivi di
opportunità o prudenziali, io penso che vengano un po' meno queste
giustificazioni e vi ammonisco a richiamare l'azienda, chi si
occupa di appalti e chi coordina quel servizio, a una maggiore
attenzione, perché parliamo di 20 milioni di euro e non di
bruscolini. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK