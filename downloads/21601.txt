Consiglio Regionale della Valle d'Aosta - Oggetto del Consiglio n. 1360 del 8 giugno 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1360 del 8 giugno 2005 - Resoconto
OGGETTO N. 1360/XII - Disegno di legge: "Disposizioni in materia
di acquisizione in economia di beni e di servizi. Abrogazione dei
regolamenti regionali 28 marzo 1994, n. 2 e 5 dicembre 1995, n.
8".
Articolo 1
(Oggetto e ambito di applicazione)
1. La presente legge detta le modalità per l'acquisizione in
economia di beni e di servizi da parte dell'Amministrazione
regionale.
2. Gli enti locali possono applicare la presente legge
oppure, nell'ambito della propria autonomia organizzativa e
regolamentare, individuare, con regolamento, i casi e le modalità
procedurali di acquisizione in economia di beni e di servizi, nel
rispetto dei principi di cui alla presente legge e dei limiti di
importo indicati dall'articolo 2, comma 2.
3. Gli enti pubblici non economici dipendenti dalla Regione
applicano la presente legge oppure individuano, nell'ambito della
loro autonomia organizzativa, in relazione alle proprie specifiche
esigenze, i casi e le modalità procedurali di acquisizione in
economia di beni e di servizi, nel rispetto dei principi di cui
alla presente legge e dei limiti di importo indicati dall'articolo
2, comma 2.
Articolo 2
(Limiti di applicazione)
1. L'acquisizione in economia è consentita per i beni e i
servizi per i quali l'Amministrazione regionale non proceda
mediante adesione alle convenzioni stipulate ai sensi dell'articolo
26 della legge 23 dicembre 1999, n. 488 (Legge finanziaria 2000),
da ultimo modificato dall'articolo 1, comma 4, del decreto-legge 12
luglio 2004, n. 168, convertito, con modificazioni, dalla legge 30
luglio 2004, n. 191.
2. L'acquisizione in economia di beni e di servizi è
consentita limitatamente alle tipologie di beni e di servizi
elencati nell'articolo 3 e per importi di spesa non superiori a
quelli fissati dalla normativa comunitaria in materia, salvo il
diverso limite indicato nel medesimo articolo 3, comma 1, lettera
xx). In ogni caso, i limiti di spesa devono intendersi riferiti a
tipologie omogenee di beni e di servizi e al netto degli oneri
fiscali.
3. Non è ammesso il frazionamento artificioso delle
acquisizioni di beni e di servizi al fine di eludere l'osservanza
dei limiti di spesa di cui al comma 2.
4. Nei contratti ad esecuzione continuata o periodica, al
fine del rispetto dei limiti di spesa, si ha riguardo all'importo
complessivo riferito all'intero periodo di durata
contrattuale.
Articolo 3
(Tipologie di beni e di servizi)
1. È ammesso il ricorso alle procedure di spesa in economia
nei seguenti casi:
a) acquisto, manutenzione e riparazione di arredi, mobili e
suppellettili per stabili utilizzati dall'Amministrazione regionale
per fini istituzionali, nonché per i castelli;
b) acquisto, noleggio e locazione finanziaria di
apparecchiature informatiche, personal computer, server, router,
apparati di rete e quant'altro richiesto per il funzionamento della
rete telematica e telefonica regionale, compresa la sicurezza
fisica e logica della stessa, fotocopiatori, telefax, macchine per
scrivere, da calcolo, da stampa, per riproduzione e trattamento dei
testi ed altre attrezzature elettriche o elettroniche per ufficio,
relativi accessori e materiale di consumo;
c) acquisto di prodotti software, sia standard sia
personalizzati, e relativa assistenza e manutenzione;
d) acquisto di prodotti di cancelleria, carta, stampati e
materiali di consumo per le apparecchiature in dotazione agli
uffici;
e) acquisto di libri, riviste, giornali e pubblicazioni di
vario genere anche su supporto informatico, abbonamenti a
quotidiani e periodici e ad agenzie di informazioni, consultazione
di archivi e banche dati on line;
f) acquisto, riparazione, manutenzione e noleggio di
attrezzature e materiali per tipografia, litografia, riproduzione
grafica e cianografica, legatoria, cinematografia, fotografia e
apparecchiature tecniche, comprese quelle di videoproiezione e di
registrazione audio-video;
g) acquisto o noleggio di materiale didattico, sussidi,
attrezzature e arredamenti scolastici, strumenti e materiali
scientifici e di laboratorio;
h) acquisto di materiali e servizi per la gestione degli
archivi, compreso quello informatico;
i) acquisto di materiale ed attrezzi vari in uso al
personale;
j) acquisto di capi di vestiario e relativi accessori per il
personale, compreso l'abbigliamento antinfortunistico e
tecnico;
k) acquisto di beni destinati a garantire o migliorare le
condizioni di sicurezza, igiene e comfort nei luoghi di lavoro,
compresi eventuali dispositivi di protezione individuale;
l) acquisto di materiale combustibile per il riscaldamento
dei locali adibiti a sede di servizi e uffici regionali, scuole,
strutture adibite ad esposizioni e castelli;
m) acquisto di automezzi, macchine operatrici e attrezzature,
provviste di carburanti, lubrificanti ed altro materiale di consumo
per gli automezzi;
n) acquisto di materiale di ricambio ed accessori, relativi
ai beni di cui alla lettera m);
o) acquisto e riparazione di apparecchiature e utensili,
nonché acquisto di medicinali, di reagenti e di materiale vario di
consumo occorrente per il funzionamento dei servizi di assistenza
tecnica per gli agricoltori, dei laboratori di analisi e di
restauro;
p) acquisto, installazione, modifica e riparazione di
attrezzature ed impianti destinati alla trasformazione dei prodotti
agricoli;
q) acquisto di attrezzature occorrenti per il funzionamento
di mense gestite direttamente o date in gestione
dall'Amministrazione regionale;
r) acquisto di coppe, medaglie, diplomi ed altri oggetti per
premi o riconoscimenti di benemerenze;
s) acquisto di strumentazione ed armamenti per il personale
del Corpo forestale, di strumentazione ed attrezzature per il
personale dei Vigili del fuoco e della protezione civile;
t) acquisto di materiali, attrezzature e ricambi per
l'esecuzione di lavori in amministrazione diretta;
u) acquisto di strutture per il ricovero di mezzi e di
attrezzature;
v) acquisto di elementi di segnaletica ed arredo
urbano;
w) installazione, manutenzione e riparazione di materiali e
attrezzature d'ufficio, comprese quelle informatiche;
x) servizio di noleggio, trasporto e movimentazione di masse
per l'esecuzione delle verificazioni periodiche degli strumenti per
pesare, da effettuarsi nell'ambito delle competenze in materia di
metrologia legale;
y) servizio di manutenzione ordinaria, riparazione e nolo di
mezzi di trasporto, di attrezzature e macchine operatrici;
z) servizio di pulizia e sgombero di neve o valanghe;
aa) servizi di assistenza hardware e software, realizzazione
di analisi e programmazione, acquisizione ed elaborazione di dati,
gestione dei siti internet dell'Amministrazione regionale;
bb) servizi di fotocomposizione, stampa, tipografia,
litografia, legatoria, messa in commercio, e altri servizi connessi
con l'attività editoriale dell'Amministrazione regionale,
realizzati anche per mezzo di tecnologia audiovisiva;
cc) servizi bancari e assicurativi;
dd) valori bollati, servizi postali, telefonici e
telegrafici;
ee) servizi di pulizia, sanificazione, disinfestazione di
locali, infrastrutture e mezzi, raccolta, trasporto e smaltimento
finale di rifiuti speciali e pericolosi ed altri servizi
analoghi;
ff) analisi e prove in sito e di laboratorio;
gg) servizi di trasporto, spedizione, trasloco, imballaggio,
facchinaggio e simili e noleggio delle attrezzature
necessarie;
hh) servizi di vigilanza, di piantonamento, di custodia e di
scorta valori;
ii) servizi di traduzione, interpretariato, registrazione,
redazione, ricerca, trascrizione e copia;
jj) servizi di realizzazione di documentazione fotografica,
grafica, digitale e di rilievo;
kk) servizi di manutenzione, restauro e riproduzione di
libri, documenti cartacei e pergamenacei, sigilli e materiale
fotografico, cinematografico e audiovisivo in genere;
ll) progettazione e realizzazione di prodotti stampati e
audiovisivi, di programmi o spot radiofonici e televisivi, di
prodotti da diffondere attraverso siti internet, per fini di
promozione pubblicitaria o allo scopo di divulgare le iniziative
assunte e, in genere, l'attività dell'Amministrazione
regionale;
mm) pubblicazione di bandi ed avvisi relativi a gare
d'appalto e a concorsi pubblici per l'assunzione di personale,
nonché altre inserzioni a pagamento su quotidiani, periodici,
pubblicazioni di vario genere anche on line o mediante altri mezzi
di comunicazione;
nn) servizio di organizzazione di convegni, conferenze, campi
scuola, riunioni, mostre, cerimonie, concerti, spettacoli, ed altre
manifestazioni o iniziative promosse o partecipate
dall'Amministrazione regionale;
oo) beni e servizi necessari all'allestimento e
all'organizzazione di ricevimenti, cerimonie, convegni, congressi,
campi scuola, riunioni, mostre ed altre manifestazioni o iniziative
promosse o partecipate dall'Amministrazione regionale;
pp) organizzazione di corsi di preparazione, formazione e
perfezionamento del personale e partecipazione del personale a
corsi indetti da enti, istituti e amministrazioni varie;
qq) affitto di locali a breve termine e di attrezzature per
l'organizzazione di corsi di formazione, per l'espletamento di
concorsi e per l'organizzazione di convegni, conferenze ed altre
iniziative e manifestazioni di interesse regionale, allestimento e
noleggio di stand, tensostrutture e di spazi espositivi;
rr) servizi per lo svolgimento di attività connesse
all'applicazione della normativa vigente in materia di sicurezza
sui luoghi di lavoro;
ss) funzionamento di organi collegiali, con esclusione delle
spese relative ai gettoni di presenza;
tt) rappresentanza e ospitalità;
uu) riparazioni urgenti di guasti avvenuti a seguito di
eventi straordinari o calamitosi ed altri interventi di protezione
civile;
vv) beni e servizi necessari alla gestione e alla cura della
fauna selvatica;
ww) servizi di mensa scolastica ed universitaria;
xx) spese varie non previste nelle lettere precedenti, sino
all'importo di euro 20.000, al netto degli oneri fiscali.
2. Il ricorso alle procedure di spesa in economia, nei limiti
di importo di cui all'articolo 2, è altresì consentito nei seguenti
casi:
a) acquisizione di beni e di servizi nell'ipotesi di
risoluzione di un precedente rapporto contrattuale quando ciò sia
ritenuto necessario o conveniente per assicurare la prestazione nel
termine previsto dal contratto;
b) acquisizione di beni e di servizi nella misura
strettamente necessaria, nel caso di contratti scaduti, nelle more
di svolgimento delle ordinarie procedure di scelta del
contraente;
c) acquisizione di beni e di servizi per il completamento
delle prestazioni non previste dal contratto in corso, qualora non
sia possibile imporne l'esecuzione nell'ambito dell'oggetto
principale del contratto medesimo.
Articolo 4
(Acquisizione di beni e di servizi in pronta
consegna)
1. Per l'acquisizione in pronta consegna di beni e di servizi
di ammontare non superiore a 5.000 euro, al netto degli oneri
fiscali, l'ordinazione fatta a terzi è disposta attraverso buoni
d'ordine sottoscritti dal dirigente responsabile della struttura
che provvede all'acquisto, di seguito denominato dirigente
responsabile, dai quali risulti la ditta fornitrice, l'oggetto e
l'imputazione della spesa.
2. Il buono d'ordine è titolo valido a comprovare la
regolarità della pattuizione e dell'ordinazione ed è allegato alle
fatture.
Articolo 5
(Acquisizione di beni e di servizi mediante cottimo
fiduciario)
1. Nella procedura mediante cottimo fiduciario il dirigente
responsabile richiede preventivi a persone ed imprese idonee,
secondo le indicazioni contenute nella lettera d'invito.
2. La lettera d'invito deve fare riferimento ad un capitolato
d'oneri in rapporto alla natura e alle caratteristiche della
fornitura o del servizio da richiedere. Per le acquisizioni più
semplici, si può procedere indicando le condizioni direttamente
nella lettera d'invito.
3. Nel capitolato d'oneri e nella lettera d'invito sono, di
norma, indicati:
a) l'oggetto della prestazione;
b) le eventuali garanzie;
c) le caratteristiche tecniche;
d) la qualità e le modalità di esecuzione;
e) l'eventuale prezzo di riferimento;
f) le modalità di pagamento;
g) le modalità di scelta del contraente;
h) l'informazione circa l'obbligo di assoggettarsi alle
condizioni e alle penalità previste e di uniformarsi alle norme
legislative e regolamentari vigenti, nonché la facoltà, per
l'Amministrazione regionale, di provvedere all'esecuzione
dell'obbligazione a spese delle ditte aggiudicatarie e di
rescindere il contratto mediante semplice denuncia, nei casi in cui
la ditta stessa venga meno alle condizioni concordate;
i) la durata del rapporto contrattuale;
j) le penalità da applicare in caso di ritardo o
inadempienza;
k) quant'altro ritenuto necessario per meglio definire e
regolare il rapporto contrattuale.
4. In relazione all'importo o alla natura del contratto, il
cottimo fiduciario può essere regolato da scrittura privata oppure
da apposita lettera con la quale il committente dispone
l'ordinazione delle provviste e dei servizi, sottoscritta per
accettazione dal contraente individuato; in tal caso la lettera,
contenente le indicazioni di cui al comma 3, è redatta in duplice
copia, di cui una è trattenuta dal contraente e l'altra è
restituita all'Amministrazione regionale.
Articolo 6
(Scelta del contraente)
1. Per le acquisizioni di beni e di servizi di importo non
superiore a 8.000 euro, al netto degli oneri fiscali, il dirigente
responsabile può richiedere un solo preventivo.
2. Il ricorso ad un singolo contraente è altresì consentito,
anche oltre il limite di spesa di cui al comma 1, nei seguenti
casi:
a) quando, a seguito della richiesta dei preventivi, non sia
stata presentata alcuna offerta;
b) per la nota specialità del bene o del servizio da
acquisire, in relazione alle caratteristiche tecniche o di
mercato.
3. Per le acquisizioni di beni e di servizi di importo
compreso tra 8.001 e 100.000 euro, al netto degli oneri fiscali, il
dirigente responsabile richiede almeno tre preventivi. Per le
acquisizioni di importo superiore a 100.000 euro devono richiedersi
almeno cinque preventivi, ove le condizioni di mercato lo
consentano.
Articolo 7
(Criteri di affidamento e mezzi di tutela)
1. L'affidamento delle forniture di beni o di servizi può
essere effettuato sulla base del prezzo più basso o, per
particolari beni e servizi, dell'offerta economicamente più
vantaggiosa, avuto riguardo, in tale ultimo caso, al prezzo, ai
requisiti tecnico-qualitativi, alle modalità e ai tempi di
esecuzione e ad ogni altro elemento ritenuto utile alla valutazione
dell'offerta.
2. Qualora il contraente non adempia agli obblighi derivanti
dal rapporto, l'Amministrazione regionale si avvale degli strumenti
di risoluzione contrattuale e risarcimento danni, ove non ritenga
più efficace il ricorso all'esecuzione in danno previa
diffida.
Articolo 8
(Deposito cauzionale e verifica della prestazione)
1. A garanzia della corretta esecuzione della fornitura o del
servizio, in relazione all'importo e alla natura del contratto, può
essere richiesta la costituzione di un deposito cauzionale
definitivo. Lo svincolo del deposito cauzionale è subordinato
all'attestazione di regolare esecuzione della fornitura o del
servizio.
2. Entro venti giorni dall'acquisizione i beni ed i servizi
sono soggetti ad attestazione di regolare esecuzione; tale verifica
non è necessaria per le spese di importo inferiore a 10.000 euro,
al netto degli oneri fiscali.
3. In caso di frazionamento della fornitura, è possibile
attestare la regolare esecuzione separatamente per ciascun lotto
funzionalmente autonomo.
Articolo 9
(Pagamenti)
1. I pagamenti sono disposti entro trenta giorni dalla data
dell'attestazione di regolare esecuzione ovvero, se successiva,
dalla data di presentazione delle fatture.
2. Il pagamento del corrispettivo dei beni e dei servizi
acquisiti in economia è condizionato all'attestazione di regolare
esecuzione.
3. Ove la fornitura sia frazionata in lotti funzionalmente
autonomi, l'attestazione di regolare esecuzione di ciascun lotto
consente di provvedere al pagamento del relativo importo.
Articolo 10
(Rinvio)
1. La Giunta regionale definisce con propria deliberazione,
da adottare entro tre mesi dalla data di entrata in vigore della
presente legge, le ulteriori modalità concernenti l'applicazione
della medesima al fine di garantire, in ogni fase della procedura
per l'acquisizione in economia di beni e di servizi, la
trasparenza, l'imparzialità, l'economicità e l'omogeneità
dell'azione amministrativa.
Articolo 11
(Abrogazioni)
1. Sono abrogati i seguenti regolamenti regionali:
a) 28 marzo 1994, n. 2;
b) 5 dicembre 1995, n. 8.
Articolo 12
(Disposizioni transitorie)
1. Nelle more dell'adozione di nuove disposizioni regionali
concernenti l'esecuzione in economia dei lavori, alle predette
esecuzioni continuano ad applicarsi i regolamenti di cui
all'articolo 11.
2. I regolamenti degli enti locali vigenti alla data di
entrata in vigore della presente legge, che disciplinano i casi e
le modalità procedurali di acquisizione in economia di beni e di
servizi, continuano a trovare applicazione se non incompatibili con
la presente legge.
Articolo 13
(Disposizioni di coordinamento)
1. Ogni riferimento ai regolamenti di cui all'articolo 11,
contenuto nelle leggi o nei regolamenti regionali, deve intendersi
effettuato alle corrispondenti disposizioni della presente
legge.
Articolo 14
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente - La parola al relatore, Consigliere Rini.
Rini (UV) - Il presente disegno di legge disciplina
l'acquisizione in economia di beni e di servizi con lo scopo
principale di ottenere il massimo di trasparenza, imparzialità,
omogeneità ed economicità. Si rivolge all'Amministrazione
regionale, agli enti pubblici non economici dipendenti dalla
Regione ed agli enti locali.
Ritengo importante aver utilizzato per normare la materia uno
strumento legislativo in sostituzione del regolamento regionale 28
marzo 1994, n. 2 modificato con regolamento regionale 5 dicembre
1995, n. 8. Ritengo altresì importante aver stralciato dalla
disciplina delle esecuzioni in economia dei lavori che confluirà
nella legge regionale sui lavori in corso di revisione: la famosa
legge n. 12/1996. La presente legge tiene evidentemente conto del
decreto del Presidente della Repubblica del 20 agosto 2001, n. 384.
Il procedimento in economia è una forma semplificata di
affidamento, assimilabile per molti aspetti alla trattativa
privata, ma con la particolarità di rispettare le regole
dell'evidenza pubblica che agevola con l'acquisizione di più
preventivi un confronto concorrenziale tra le imprese interessate
alla fornitura di beni e servizi.
L'articolo 1 detta le modalità per l'acquisizione in economia di
beni e di servizi ed il comma 2 stabilisce che gli enti locali e
gli enti pubblici non economici dipendenti dalla Regione, in
alternativa all'applicazione della presente legge, potranno, fatta
salva la loro autonomia organizzativa e regolamentare, nel rispetto
dei principi della presente legge e dei limiti di importo indicati
dall'articolo 2 comma 2, individuare con regolamento proprio i casi
e le modalità procedurali di acquisizione in economia di beni e
servizi. L'articolo 2 fissa i limiti di importo per l'acquisizione
in relazione a determinate fattispecie, rispetto all'attuale
disciplina viene elevata dagli attuali 70.000 euro a quelli fissati
dalla normativa comunitaria in materia. È giustificato l'incremento
del "plafond" anche per adeguarsi al mutato contesto economico ed
al considerevole aumento dei prezzi, tenendo tra l'altro conto
delle normative statali e comunitarie. L'articolo 3 elenca le
tipologie di beni e servizi per le quali è consentito il ricorso
alle procedure in economia, integrando e aggiornando l'elenco che
era fino ad ora stabilito dal regolamento regionale n. 2 del 1994.
L'articolo 4 disciplina l'acquisizione di beni e di servizi in
pronta consegna per importi non superiori a 5.000,00 euro, al netto
degli oneri fiscali, e prevede che l'ordinazione sia disposta
attraverso buoni d'ordine sottoscritti dal dirigente responsabile
della struttura che provvede all'acquisto, buono d'ordine che sarà
titolo valido a comprovare la regolare fornitura e che sarà
allegato alle fatture. L'articolo 5 disciplina l'acquisizione di
beni e servizi mediante cottimo fiduciario e consiste
nell'affidamento del servizio e della fornitura a soggetti -
persone o imprese - selezionate sulla base di preventivi richiesti
dal dirigente responsabile dell'acquisizione. Il cottimo fiduciario
potrà essere regolato da scrittura privata oppure da apposita
lettera con la quale il committente dispone l'ordinazione delle
provviste e dei servizi, sottoscritta per accettazione dal
contraente individuato. L'articolo 6 fissa i criteri di scelta del
contraente e stabilisce che, per acquisizioni o servizi per un
importo non superiore a 8.000,00 euro, sia sufficiente un solo
preventivo. Per acquisizioni o servizi per importi da 8.001,00 euro
a 100.000,00 euro, 3 preventivi e 5 preventivi oltre i 100.000,00
fino alla soglia massima fissata dalla normativa comunitaria.
L'articolo 7 fissa i criteri di affidamento ed i mezzi di tutela
prevedendo che, oltre al prezzo più basso per particolari beni e
servizi, si debba tenere conto dell'offerta economicamente più
vantaggiosa con riguardo anche ai requisiti tecnico-qualitativi,
alle modalità ed ai tempi di esecuzione e ad ogni elemento utile
alla valutazione dell'offerta. Qualora il contraente non adempia
agli obblighi che derivano dal rapporto, l'Amministrazione
regionale potrà avvalersi della risoluzione contrattuale, del
risarcimento danni, o l'esecuzione in danno previa diffida.
L'articolo 8 prevede la possibilità di richiedere un deposito
cauzionale a garanzia della corretta esecuzione del contratto per
forniture o servizi di importo superiore a 10.000 euro. L'articolo
9 regolamenta le modalità di pagamento e stabilisce che entro 30
giorni dalla data dell'attuazione di regolare esecuzione le fatture
già pervenute o quando presentate successivamente ai 30 giorni,
vadano onorate. L'articolo 10 stabilisce che la Giunta regionale,
entro 3 mesi dalla data di entrata in vigore della presente legge,
con propria deliberazione dovrà adottare le ulteriori modalità di
applicazione che garantiscano in ogni fase della procedura per
l'acquisizione in economia di beni e di servizi il massimo della
trasparenza, economicità, imparzialità e omogeneità dell'azione
amministrativa. L'articolo 11 prevede abrogazione dei regolamenti
regionali 28 marzo 1994, n. 2 e 5 dicembre 1995, n. 8. L'articolo
12 dispone che i regolamenti degli enti locali vigenti alla data di
entrata in vigore della presente legge, inerenti la materia,
continueranno ad essere applicati purché non contrastanti con le
regole che stiamo per approvare con questa legge.
Per concludere, credo sia anche opportuno ricordare che per la
predisposizione di questo disegno di legge vi è stato un ampio
confronto fra tutte le categorie interessate e che già nel testo di
Giunta molte delle loro richieste sono state accolte. È ovvio che
in un testo di mediazione non tutte le richieste e le volontà di
tutte le parti possono essere recepite, per cui nelle audizioni che
la II Commissione ha fatto queste richieste sono state nuovamente
ripresentate. Devo ammettere che il lavoro della II Commissione è
stato utile e che alcune suggestioni delle parti interessate e dei
vari componenti della commissione, sia di maggioranza, sia di
minoranza, sono state oggetto di inserimenti e modifica del testo
originario. Vorrei aggiungere ancora che questo disegno di legge,
oltre a garantire, come dicevo, maggiore trasparenza, imparzialità,
omogeneità ed economicità, ha anche il vantaggio di snellire le
procedure e diminuire il numero di appalti che, oltre ai costi,
all'inutile burocrazia, rallenta i tempi di realizzazione di certe
opere. Basti pensare che lo scorso anno sono stati fatti 142
appalti per acquisizione in economia di beni e servizi, per una
spesa complessiva di circa 72 mila euro, con 68 appalti con una
media di circa 780 euro e con 74 con una media di spesa di circa
270.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Solo per annunciare la presentazione di 3
emendamenti, che in due casi sono una migliore espressione del
testo e nell'altro l'inserimento all'interno del comma 1
dell'articolo 3 della lettera pp bis:
"servizi per la
realizzazione di interventi di orientamento al lavoro, di politiche
attive del lavoro e di formazione professionale;"
. Non aggiungo
altro all'esposizione del relatore, che mi pare abbia illustrato
correttamente il disegno di legge. Ringrazio a mia volta per il
contributo dato i componenti della II Commissione, che hanno
permesso di migliorare il testo presentato.
Presidente - Se non vi sono altri interventi, dichiaro chiusa la
discussione generale.
Si passa all'esame dell'articolato, vi ricordo che votiamo nel
nuovo testo predisposto dalla II Commissione.
Pongo in votazione l'articolo 1:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 2:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - All'articolo 3 vi sono due emendamenti presentati
dall'Assessore Marguerettaz, di cui do lettura:
Emendamenti
- Alla lettera bb) del comma 1 dell'articolo 3 del ddl n. 68
le parole "e altri" sono sostituite dalle seguenti:
"nonché".
- Dopo la lettera pp) del comma 1 dell'articolo 3 del ddl n.
68 è inserita la seguente:
"pp bis) servizi per la realizzazione di interventi di
orientamento al lavoro, di politiche attive del lavoro e di
formazione professionale;".
Pongo in votazione l'articolo 3 nel testo così emendato:
Articolo 3
(Tipologie di beni e di servizi)
1. È ammesso il ricorso alle procedure di spesa in economia
nei seguenti casi:
a) acquisto, manutenzione e riparazione di arredi, mobili e
suppellettili per stabili utilizzati dall'Amministrazione regionale
per fini istituzionali, nonché per i castelli;
b) acquisto, noleggio e locazione finanziaria di
apparecchiature informatiche, personal computer, server, router,
apparati di rete e quant'altro richiesto per il funzionamento della
rete telematica e telefonica regionale, compresa la sicurezza
fisica e logica della stessa, fotocopiatori, telefax, macchine per
scrivere, da calcolo, da stampa, per riproduzione e trattamento dei
testi ed altre attrezzature elettriche o elettroniche per ufficio,
relativi accessori e materiale di consumo;
c) acquisto di prodotti software, sia standard sia
personalizzati, e relativa assistenza e manutenzione;
d) acquisto di prodotti di cancelleria, carta, stampati e
materiali di consumo per le apparecchiature in dotazione agli
uffici;
e) acquisto di libri, riviste, giornali e pubblicazioni di
vario genere anche su supporto informatico, abbonamenti a
quotidiani e periodici e ad agenzie di informazioni, consultazione
di archivi e banche dati on line;
f) acquisto, riparazione, manutenzione e noleggio di
attrezzature e materiali per tipografia, litografia, riproduzione
grafica e cianografica, legatoria, cinematografia, fotografia e
apparecchiature tecniche, comprese quelle di videoproiezione e di
registrazione audio-video;
g) acquisto o noleggio di materiale didattico, sussidi,
attrezzature e arredamenti scolastici, strumenti e materiali
scientifici e di laboratorio;
h) acquisto di materiali e servizi per la gestione degli
archivi, compreso quello informatico;
i) acquisto di materiale ed attrezzi vari in uso al
personale;
j) acquisto di capi di vestiario e relativi accessori per il
personale, compreso l'abbigliamento antinfortunistico e
tecnico;
k) acquisto di beni destinati a garantire o migliorare le
condizioni di sicurezza, igiene e comfort nei luoghi di lavoro,
compresi eventuali dispositivi di protezione individuale;
l) acquisto di materiale combustibile per il riscaldamento
dei locali adibiti a sede di servizi e uffici regionali, scuole,
strutture adibite ad esposizioni e castelli;
m) acquisto di automezzi, macchine operatrici e attrezzature,
provviste di carburanti, lubrificanti ed altro materiale di consumo
per gli automezzi;
n) acquisto di materiale di ricambio ed accessori, relativi
ai beni di cui alla lettera m);
o) acquisto e riparazione di apparecchiature e utensili,
nonché acquisto di medicinali, di reagenti e di materiale vario di
consumo occorrente per il funzionamento dei servizi di assistenza
tecnica per gli agricoltori, dei laboratori di analisi e di
restauro;
p) acquisto, installazione, modifica e riparazione di
attrezzature ed impianti destinati alla trasformazione dei prodotti
agricoli;
q) acquisto di attrezzature occorrenti per il funzionamento
di mense gestite direttamente o date in gestione
dall'Amministrazione regionale;
r) acquisto di coppe, medaglie, diplomi ed altri oggetti per
premi o riconoscimenti di benemerenze;
s) acquisto di strumentazione ed armamenti per il personale
del Corpo forestale, di strumentazione ed attrezzature per il
personale dei Vigili del fuoco e della protezione civile;
t) acquisto di materiali, attrezzature e ricambi per
l'esecuzione di lavori in amministrazione diretta;
u) acquisto di strutture per il ricovero di mezzi e di
attrezzature;
v) acquisto di elementi di segnaletica ed arredo
urbano;
w) installazione, manutenzione e riparazione di materiali e
attrezzature d'ufficio, comprese quelle informatiche;
x) servizio di noleggio, trasporto e movimentazione di masse
per l'esecuzione delle verificazioni periodiche degli strumenti per
pesare, da effettuarsi nell'ambito delle competenze in materia di
metrologia legale;
y) servizio di manutenzione ordinaria, riparazione e nolo di
mezzi di trasporto, di attrezzature e macchine operatrici;
z) servizio di pulizia e sgombero di neve o valanghe;
aa) servizi di assistenza hardware e software, realizzazione
di analisi e programmazione, acquisizione ed elaborazione di dati,
gestione dei siti internet dell'Amministrazione regionale;
bb) servizi di fotocomposizione, stampa, tipografia,
litografia, legatoria, messa in commercio, nonché servizi connessi
con l'attività editoriale dell'Amministrazione regionale,
realizzati anche per mezzo di tecnologia audiovisiva;
cc) servizi bancari e assicurativi;
dd) valori bollati, servizi postali, telefonici e
telegrafici;
ee) servizi di pulizia, sanificazione, disinfestazione di
locali, infrastrutture e mezzi, raccolta, trasporto e smaltimento
finale di rifiuti speciali e pericolosi ed altri servizi
analoghi;
ff) analisi e prove in sito e di laboratorio;
gg) servizi di trasporto, spedizione, trasloco, imballaggio,
facchinaggio e simili e noleggio delle attrezzature
necessarie;
hh) servizi di vigilanza, di piantonamento, di custodia e di
scorta valori;
ii) servizi di traduzione, interpretariato, registrazione,
redazione, ricerca, trascrizione e copia;
jj) servizi di realizzazione di documentazione fotografica,
grafica, digitale e di rilievo;
kk) servizi di manutenzione, restauro e riproduzione di
libri, documenti cartacei e pergamenacei, sigilli e materiale
fotografico, cinematografico e audiovisivo in genere;
ll) progettazione e realizzazione di prodotti stampati e
audiovisivi, di programmi o spot radiofonici e televisivi, di
prodotti da diffondere attraverso siti internet, per fini di
promozione pubblicitaria o allo scopo di divulgare le iniziative
assunte e, in genere, l'attività dell'Amministrazione
regionale;
mm) pubblicazione di bandi ed avvisi relativi a gare
d'appalto e a concorsi pubblici per l'assunzione di personale,
nonché altre inserzioni a pagamento su quotidiani, periodici,
pubblicazioni di vario genere anche on line o mediante altri mezzi
di comunicazione;
nn) servizio di organizzazione di convegni, conferenze, campi
scuola, riunioni, mostre, cerimonie, concerti, spettacoli, ed altre
manifestazioni o iniziative promosse o partecipate
dall'Amministrazione regionale;
oo) beni e servizi necessari all'allestimento e
all'organizzazione di ricevimenti, cerimonie, convegni, congressi,
campi scuola, riunioni, mostre ed altre manifestazioni o iniziative
promosse o partecipate dall'Amministrazione regionale;
pp) organizzazione di corsi di preparazione, formazione e
perfezionamento del personale e partecipazione del personale a
corsi indetti da enti, istituti e amministrazioni varie;
qq) servizi per la realizzazione di interventi di
orientamento al lavoro, di politiche attive del lavoro e di
formazione professionale;
rr) affitto di locali a breve termine e di attrezzature per
l'organizzazione di corsi di formazione, per l'espletamento di
concorsi e per l'organizzazione di convegni, conferenze ed altre
iniziative e manifestazioni di interesse regionale, allestimento e
noleggio di stand, tensostrutture e di spazi espositivi;
ss) servizi per lo svolgimento di attività connesse
all'applicazione della normativa vigente in materia di sicurezza
sui luoghi di lavoro;
tt) funzionamento di organi collegiali, con esclusione delle
spese relative ai gettoni di presenza;
uu) rappresentanza e ospitalità;
vv) riparazioni urgenti di guasti avvenuti a seguito di
eventi straordinari o calamitosi ed altri interventi di protezione
civile;
ww) beni e servizi necessari alla gestione e alla cura della
fauna selvatica;
xx) servizi di mensa scolastica ed universitaria;
yy) spese varie non previste nelle lettere precedenti, sino
all'importo di euro 20.000, al netto degli oneri fiscali.
2. Il ricorso alle procedure di spesa in economia, nei limiti
di importo di cui all'articolo 2, è altresì consentito nei seguenti
casi:
a) acquisizione di beni e di servizi nell'ipotesi di
risoluzione di un precedente rapporto contrattuale quando ciò sia
ritenuto necessario o conveniente per assicurare la prestazione nel
termine previsto dal contratto;
b) acquisizione di beni e di servizi nella misura
strettamente necessaria, nel caso di contratti scaduti, nelle more
di svolgimento delle ordinarie procedure di scelta del
contraente;
c) acquisizione di beni e di servizi per il completamento
delle prestazioni non previste dal contratto in corso, qualora non
sia possibile imporne l'esecuzione nell'ambito dell'oggetto
principale del contratto medesimo.
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 4:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 5:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - All'articolo 6 vi è l'emendamento n. 3
dell'Assessore Marguerettaz, di cui do lettura:
Emendamento
Al primo periodo del comma 3 dell'articolo 6 del ddl n. 68 le
parole "compreso tra 8.000 e 100.000 euro" sono sostituite dalle
seguenti: "superiore a 8.000 euro e fino a 100.000 euro".
Pongo in votazione l'articolo 6 nel testo così emendato:
Articolo 6
(Scelta del contraente)
1. Per le acquisizioni di beni e di servizi di importo non
superiore a 8.000 euro, al netto degli oneri fiscali, il dirigente
responsabile può richiedere un solo preventivo.
2. Il ricorso ad un singolo contraente è altresì consentito,
anche oltre il limite di spesa di cui al comma 1, nei seguenti
casi:
a) quando, a seguito della richiesta dei preventivi, non sia
stata presentata alcuna offerta;
b) per la nota specialità del bene o del servizio da
acquisire, in relazione alle caratteristiche tecniche o di
mercato.
3. Per le acquisizioni di beni e di servizi di importo
superiore a 8.000 e fino a 100.000 euro, al netto degli oneri
fiscali, il dirigente responsabile richiede almeno tre preventivi.
Per le acquisizioni di importo superiore a 100.000 euro devono
richiedersi almeno cinque preventivi, ove le condizioni di mercato
lo consentano.
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 7:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 8:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 9:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 10:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 11:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 12:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 13:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione l'articolo 14:
Consiglieri presenti: 29
Votanti e favorevoli: 26
Astenuti: 3 (Curtaz, Lattanzi, Tibaldi)
Il Consiglio approva.
Presidente - Pongo in votazione la legge nel suo complesso:
Consiglieri presenti: 30
Votanti e favorevoli: 26
Astenuti: 4 (Curtaz, Lattanzi, Riccarand, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK