Consiglio Regionale della Valle d'Aosta - Oggetto del Consiglio n. 2827 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2827 del 11 ottobre 2023 - Resoconto
OGGETTO N. 2827/XVI - Interrogazione: "Azioni attivate per la
fruibilità e la sottrazione al degrado del Centro polivalente
socio-sanitario di via Brocherel ad Aosta".
Bertin (Presidente) -
Punto n. 26. Risponde l'assessore
Marzi.
Marzi (SA) -
Riportiamo al proponente e al Consiglio
quanto riferito dal Comune di Aosta, titolare dell'iniziativa e del
relativo procedimento.
I punti 1 e 2 sono trattati congiuntamente al fine di descrivere
al meglio i passaggi salienti dell'
iter
procedimentale in
corso.
In data 11 aprile 2022 è stato pubblicato sul sistema telematico
di acquisto della Centrale unica di committenza regionale l'avviso
pubblico per la ricezione di proposte di iniziativa privata per il
completamento dell'edificazione e la gestione di un Centro
polivalente socio-sanitario e di un poliambulatorio centro
diagnostico sito nel Comune di Aosta.
In data 29 aprile 2022, il Comune di Aosta ha indetto una
giornata informativa, al fine di illustrare e di favorire la
migliore comprensione delle questioni tecniche, economiche e
giuridiche per la presentazione delle proposte per la gestione
della concessione.
Il primo agosto 2022 alle ore 12 è scaduto il termine per la
presentazione delle proposte di iniziativa privata ed è pervenuta
la proposta di una società cooperativa sociale, che ha avuto
l'esito positivo della CUC (Centrale Unica di Committenza) con
verbale del 4 agosto 2022.
Con determinata INVA del 10 agosto 2022 è stato nominato il
gruppo di valutazione del partenariato pubblico privato, il PPP,
finalizzato al completamento di edificazione della futura gestione
di un centro polivalente socio-sanitario.
In data 18 novembre 2022 si è svolto presso il comune di Aosta
un incontro con la società cooperativa sociale in questione e il
gruppo di valutazione, finalizzato alla presentazione della
proposta, a chiarire alcune particolarità di natura
tecnico-giuridica, economica ed organizzativa del progetto
presentato.
In data 28 dicembre 2022 l'Azienda USL della Valle d'Aosta ha
comunicato al Comune di Aosta delle osservazioni in merito al
progetto presentato, in cui si propone la modifica di alcune
ripartizioni interne che potranno essere concordate tra tutte le
parti.
In data 30 dicembre 2022 il Comune di Aosta ha trasmesso alla
società cooperativa sociale la relazione di verifica di rispondenza
tecnica tra la relazione tecnica allegata all'avviso pubblico e il
progetto di fattibilità tecnico-economica proposto.
Il Comune ha invitato l'operatore economico ad integrare il
progetto entro il 31 marzo sulla base di quanto riportato nella
relazione e già condiviso nel corso dell'incontro dell'8
novembre.
In data 10 marzo 2023 la società cooperativa sociale ha chiesto
una proroga per l'aggiornamento della proposta in quanto la
documentazione necessaria alla valutazione sismica dell'edificio
non era completamente disponibile.
In data 13 aprile 2023 si è svolto un incontro tra Comune di
Aosta, società cooperativa, gruppo di valutazione e Azienda USL ed
è stata discussa l'applicabilità della nuova disciplina del Codice
dei contratti, nonché è stato illustrato lo stato di avanzamento
del progetto e concordata una proroga fino al 30 giugno 2023 per
l'aggiornamento della proposta.
In data 30 giugno 2023 la società cooperativa sociale ha
trasmesso il progetto di fattibilità tecnica ed economica
integrato, il piano economico-finanziario conseguentemente
aggiornato e le dichiarazioni di qualificazione del
progettista.
Con decreto del Sindaco n. 24 dell'11 luglio 2023, la nuova
dirigente dell'area 3 - Pubblica istruzione del Comune di Aosta, è
stata nominata responsabile unica del procedimento per la ricezione
di proposte di iniziativa privata per il completamento e futura
gestione del Centro polivalente Brocherel.
In considerazione degli avvicendamenti dei ruoli dirigenziali,
sia comunali che regionali, si è reso necessario ricostruire il
gruppo di valutazione del progetto e con determinazione INVA del 20
settembre 2023 è stato parzialmente rettificato il gruppo di
valutazione del PPP finalizzato al completamento di edificazione e
la futura gestione del centro.
In pari data, 4 ottobre 2023, si è tenuto un incontro tra il
Comune di Aosta, la società cooperativa sociale e il gruppo di
valutazione finalizzato ad analizzare lo stato dell'arte e
approfondire eventuali criticità relative alle successive fasi del
procedimento.
Il complesso
iter
amministrativo è in corso e
l'Amministrazione comunale tiene la Regione informata sul prosieguo
delle attività.
L'obiettivo è quello di giungere al più presto alla
formalizzazione della gara pubblica per l'aggiudicazione del
partenariato.
Presidente -
Per la replica, la parola al consigliere
Manfrin.
Manfrin (LEGA VDA) -
Io la ringrazio Assessore per la sua
risposta e prendo atto del fatto che, quando si parla di
partnership
pubblico-privata, non so come mai... io avevo
un'altra concezione di partnership, soprattutto di privato, e
incredibilmente vengono fuori sempre le cooperative: credo che sia
una magia abbastanza curiosa. Prima o poi un giorno arriveremo
finalmente a una procedura che non preveda questo tipo di
partecipazione, ma ne prendiamo atto.
Finché ci sono alcuni esponenti - e soprattutto alcune idee - in
questo Governo, credo che sia imprescindibile, ma sarà
imprescindibile anche approfondire i rapporti con queste simpatiche
cooperative e alcuni dirigenti.
Detto questo, prendo atto che nel 2021 si era parlato l'ultima
volta di quest'accordo di programma. Non me ne voglia l'allora
assessore Barmasse, lei nel 2021 diceva che finalmente si sarebbe
arrivati ad una definizione e un completamento della gestione del
Centro polivalente, con gli interventi che si erano arenati; se nel
2021 si erano arenati e si è sottoscritto un accordo, siamo quasi
nel 2024 e ancora mi pare che nulla si sia deciso e nulla si sia
concluso.
Ho fatto un sopralluogo con alcuni abitanti della zona, che sono
effettivamente abbastanza furiosi perché tutti i giorni si trovano
di fronte questo mostro che è completamente inutilizzato.
Ovviamente non le do nessuna colpa, collega Barmasse, non è certo
responsabilità sua, come giustamente ha sottolineato anche il
collega Marzi. C'è un intervento diretto del Comune di Aosta, che
non mi pare sia stato risolutivo, mi pare però che ci siano grosse
intese con le cooperative sociali.
Ci ha detto che sono state richieste tutta una serie di deroghe,
di proroghe, di ritardi e di attese perché non si riuscivano a
comporre i documenti necessari. Lo stato dell'arte è che ad oggi
non c'è alcun aggiornamento, siamo ancora in attesa che il Comune
di Aosta prenda in mano la questione, che ci aggiorni, che faccia
qualcosa per poter completare questa struttura.
Nel frattempo, abbiamo una struttura enorme, che ha peraltro
grossi problemi di parcheggio, li aveva immagino già quando è stata
concepita. Oggi, con la cancellazione dei posteggi, mi sono
immaginato in una struttura così grande dove andranno a
parcheggiare le persone. Se voi siete mai passati lì davanti, se
avete presente Via Monte Emilius e la parte di Corso Ivrea, mi
immagino davvero cosa succederà quando verrà aperta, dove
parcheggeranno le persone, visto che lì intorno è pieno di
condomini. Ci sono alcune attività, c'è la Caserma della Polizia
locale che già lì davanti a sé non ha mai posto, quindi sarà
divertente andare a vedere come verrà risolto questo problema. Ma
prendiamo atto che ad oggi gli unici aggiornamenti sono che
aspettiamo il Comune di Aosta.
Ne prendiamo atto, è un altro mostro che attende da anni con le
quattro frecce fermo e che ad oggi non si sa che fine farà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK