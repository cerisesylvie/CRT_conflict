Consiglio Regionale della Valle d'Aosta - Oggetto del Consiglio n. 886 del 20 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 886 del 20 ottobre 2004 - Resoconto
OGGETTO N. 886/XII - Convenzione quadro tra la Regione e l'INVA
per la realizzazione e la gestione del Sistema informativo
regionale. (Interrogazione)
Interrogazione
Premesso
- che la realizzazione e la gestione del sistema informativo
regionale sono curati da INVA in forza di una convenzione-quadro
stipulata con la Regione;
- che la convenzione-quadro, nel definire le aree di
intervento, include la fornitura all'Amministrazione regionale di
prestazioni professionali e lavorative a supporto dello svolgimento
di specifici progetti o iniziative;
- che diverse strutture dell'Amministrazione regionale si
avvalgono di personale fornito da INVA;
ciò premesso, i sottoscritti Consiglieri regionali
Interrogano
l'Assessore delegato per sapere:
1) quali strutture regionali si avvalgono di tali competenze
esterne e quali sono i singoli progetti o iniziative che motivano
tali richieste;
2) quante sono le unità impiegate ai sensi della convenzione
di cui in Premessa nelle diverse strutture regionali e secondo
quali modalità INVA procede alla selezione delle capacità
professionali richieste;
3) qual'è il costo complessivo sostenuto nel 2004.
F.to: Tibaldi - Lattanzi - Frassy
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interrogazione, facendo riferimento
alla convenzione quadro, si pongono alcune questioni. La prima:
"quali strutture regionali si avvalgono di tali competenze
esterne e quali sono i singoli progetti o iniziative che motivano
tali richieste".
Le strutture sono due: il Dipartimento del
sistema informativo e il Dipartimento politiche del lavoro.
Nello sviluppo, che è abbastanza esteso, ma ci permette di
comprendere sia le esigenze, sia le strutture, un primo "volet" lo
abbiamo nell'attività di assistenza tecnica di 2° livello per la
risoluzione di problematiche in ambito "office automation", quindi
abbiamo il Dipartimento sistema informativo, la convenzione
stipulata - convenzione denominata "B" - e ci sono 5 risorse
impiegate. Un altro, è il supporto e la gestione dei sistemi
"server" e di telecomunicazione - convenzione denominata "F" - e ci
sono 3 risorse impiegate. Abbiamo un'attività di assistenza,
sviluppo e manutenzione evolutiva alle procedure applicative -
convenzione "K" - e 1 risorsa impiegata. Ci sono attività di
manutenzione, supporto e servizi per la gestione del Sistema
informativo territoriale regionale, cosiddetto "SITR" - convenzione
"L" - e ci sono 2 risorse impiegate. C'è l'assistenza, sviluppo e
manutenzione evolutiva, le procedure applicative - convenzione "P"
- e 1 risorsa impiegata. Tutte queste convenzioni sono disponibili
se il Consigliere ne facesse richiesta, quindi c'è nel dettaglio
tutta l'articolazione.
La consulenza e il supporto per la realizzazione del Sistema
informativo a supporto del piano operativo regionale, questo è il
Dipartimento politiche del lavoro - convenzione denominata "SISPOR
2" -... le risorse impiegate sono 7. Preciso che le risorse possono
essere impiegate con diverse modalità organizzative, cioè con
continuità, full time, part-time, in maniera estemporanea, in
funzione delle specifiche esigenze temporali e operative. La somma
di queste risorse definisce complessivamente il numero di 19
persone.
Per quanto attiene la seconda richiesta, ricordo che "INVA" è
una società certificata "ISO 9001/2000" e applica la procedura di
selezione del personale denominata "PQ 622/01"; anche questa è a
disposizione. Si prevede un percorso sia di selezione sia formativo
particolarmente rigoroso. Le proposte che "INVA" fa alla Regione
sono valutate e accettate in virtù dell'articolo 5.2 della
convenzione quadro per il 2004.
La parte terminale dell'interrogazione chiede qual è il costo
sostenuto nel 2004. Essendo il 2004 un esercizio ancora in corso,
ed essendoci delle quantificazioni a misura - quindi si verificherà
al termine dell'esercizio -, è presumibile che il costo si aggiri a
circa 1,2 milione di euro, con la seguente distribuzione: le
convenzioni che ho citato prima, sulla base delle necessità, quindi
la convenzione "B", 325 mila euro, la convenzione "F", 215, e via
dicendo... il dato finale è questo. Un po' più, un po' meno, il
valore complessivo, in virtù dell'applicazione delle tariffe
convenzione per convenzione, dovrebbe portare a questo costo. Tutti
i dati sono disponibili; qualora vi sia la necessità, sono pronto a
fornirli.
Presidente - La parola al Consigliere Tibaldi.
Tibaldi (CdL) - Non credo che i quesiti fossero così
difficilmente comprensibili, anzi ci sembrava che fossero formulati
in maniera chiara, però le risposte alle domande poste sono state
un po' elusive.
Forse non siamo in possesso di tutte le convenzioni indicate con
precise lettere dell'alfabeto e che impiegano un numero di risorse
complessive in 19 unità; noi, però, perlomeno siamo a conoscenza di
situazioni reali, diverse da quelle che lei, oggi, ci ha voluto
illustrare. Sappiamo bene che vi sono dipendenti "INVA" i quali, in
forza di questa convenzione quadro del 12 gennaio scorso, sono
impiegati presso diverse strutture dell'Amministrazione regionale,
addirittura dell'Ospedale regionale o della "Carte Vallée", quindi
strutture precise... lo stesso Consiglio regionale si avvale di
competenze professionali provenienti da "INVA".
Non credo che lei, Assessore, abbia voluto eludere la nostra
interrogazione dandoci delle risposte che sono estremamente
tecniche; per esempio, rispondendo alla domanda "con quali modalità
vengono selezionate tali capacità professionali", lei mi ha parlato
di un modello "PQ...". Le do allora lettura di alcuni passaggi
della convenzione, che, a nostro avviso, sono un po' una forma di
elusione dell'intermediazione nel mondo del lavoro e le spiego il
perché. Innanzitutto, con questa convenzione, che è la replica di
una già adottata in passato, salvo l'aggiornamento tariffario che
assomma per l'anno in corso a circa il 10%, la Regione può
procedere all'affidamento di determinate attività per aree di
intervento individuate a "INVA" in forza di una convenzione, qui
allegata.
Fra le varie aree di intervento, c'è un'area delle prestazioni
professionali. A fronte di specifiche richieste, "INVA" presenta
determinate offerte allegando il curriculum professionale delle
risorse che sono proposte; la Regione si riserva di accettare o
meno le persone proposte. Tra le risorse proposte però, visto che
si parla di "risorse professionali", ci sono risorse professionali
in senso stretto, in cui sono richieste cognizioni tecniche
specifiche e, se lei guarda l'allegato dei profili professionali,
ci sono i capi progetto, i sistemisti, gli analisti, e così via, ma
ci sono anche figure professionali molto generiche, come
l'operatore meccanografico e l'operatore "data-entry", che altro
non hanno se non nozioni di base sull'informatica - come penso
possiedano numerosissimi dipendenti dell'Amministrazione regionale
- e si limitano a immettere dati in un sistema informatico già
preordinato.
Prima considerazione: ci sembra strano che siano solo 19 le
unità che oggi la Regione attinge come risorse professionali da
"INVA" per collocarle nelle diverse strutture; peraltro ci sembra
anche strano che le strutture coinvolte siano solo quelle due,
perché ne ho già citate altre che non rientrano nel Dipartimento
informatico, né nel Dipartimento politiche del lavoro! In secondo
luogo, ci sembra che questa convenzione non sia in sintonia
giuridica con le nuove norme sul mercato del lavoro; "INVA" non è
un soggetto abilitato a svolgere le attività di somministrazione,
intermediazione, ricerca e selezione e ricollocazione del
personale, perché ci vorrebbe una specifica autorizzazione e, tanto
meno, tale convenzione configura un appalto di servizio! Allora,
anche sotto il profilo giuridico, sarebbe opportuno verificare la
compatibilità.
Ci riserviamo di tornare sull'argomento, chiedendo all'Assessore
di fare, anche lui, una verifica più profonda in materia, perché
non ci risulta che siano solo 19 le unità attualmente impiegate
presso le strutture dell'Amministrazione regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK