Consiglio Regionale della Valle d'Aosta - Oggetto del Consiglio n. 1948 del 24 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Agriturismo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1948 del 24 maggio 2006 - Resoconto
OGGETTO N. 1948/XII - Predisposizione di un disegno di legge
sull'attività dell'agriturismo. (Interrogazione)
Interrogazione
Considerato che la legge regionale 24 luglio 1995, n. 27
concernente gli interventi a favore dell'agriturismo risulta essere
oltremodo datata e non rispondente alle nuove esigenze del mondo
agricolo;
Constatato che non si hanno notizie sul disegno di legge
regionale che avrebbe dovuto sostituire e integrare la legge di cui
al punto precedente;
Rilevato che notevole interesse da parte degli agricoltori ha
suscitato la possibilità di prevedere nella propria azienda lo
svolgimento delle attività educativo-formative delle "Fattorie
didattiche";
il sottoscritto Consigliere regionale
Interroga
l'Assessore competente per sapere:
1) se esiste un disegno di legge regionale sull'attività
dell'agriturismo e in caso affermativo a che punto dell'iter si
trova;
2) se all'interno del disegno di legge è normata l'attività
delle "Fattorie didattiche".
F.to: Venturella
Presidente - La parola all'Assessore all'agricoltura e risorse
naturali, Isabellon.
Isabellon (UV) - L'interrogazione in questione affronta il
problema dell'iter del disegno di legge recante nuova disciplina
dell'agriturismo. È da un po' di tempo che si è iniziato a lavorare
su questo argomento: in effetti è stato riconosciuto che la legge
regionale n. 27/1995 concernente gli interventi a favore
dell'agriturismo risulta essere datata - come nelle premesse
dell'interrogazione viene detto - non rispondente alle nuove
esigenze del mondo agricolo, e questo è stato riconosciuto, in
quanto è in dirittura di arrivo la predisposizione del nuovo
disegno di legge. È un disegno di legge che va a toccare vari
aspetti dell'Amministrazione, di conseguenza sono stati necessari
tutta una serie di approfondimenti in merito alle varie parti che
vanno ad essere interessate da questo disegno di legge.
Dagli anni 2002-2003 si è iniziato a lavorare su questo disegno
di legge, con i passaggi successivi sono stati fatti gli
approfondimenti in collaborazione naturalmente con le associazioni
agricole di categoria, con l'Associazione agriturismo valdostano e
le ultime verifiche che si sono rese necessarie sono quelle
relative agli aspetti urbanistici, quindi c'è stato un
coinvolgimento del Dipartimento territorio, ambiente e opere
pubbliche per questa problematica. Tenete conto che comunque siamo
in una fase in cui, anche dal punto di vista urbanistico, i piani
regolatori devono essere adeguati al "PTP" e alla legge n. 11/98,
di conseguenza è necessario avere ben chiaro anche l'aspetto
normativo di tipo urbanistico. C'è poi da dire che nel frattempo a
livello nazionale era in predisposizione una legge quadro che ha
visto la luce il 20 febbraio 2006 e si è volutamente cercato di
tenere conto di questi indirizzi, naturalmente nel rispetto della
nostra gestione autonoma del problema.
Si è verificata la possibilità di introdurre tutte le
opportunità nuove che si sono venute a creare, fra cui anche la
problematica delle "fattorie didattiche", che sarà oggetto della
seconda parte dell'interrogazione. Allo stato attuale, il 3 maggio
2006 il disegno di legge è stato inoltrato per il parere di
competenza alla Direzione bilancio e programmazione
dell'Assessorato alle finanze, e al Dipartimento legislativo e
legale della Presidenza della Regione. Fatto questo passaggio, ci
sarà l'approvazione da parte della Giunta per il successivo iter,
Commissioni consiliari, e il disegno di legge approderà in
Consiglio.
In merito alla seconda parte dell'interrogazione, c'è da dire
che l'Assessorato, attraverso un apposito "progetto INTERREG-Spazio
alpino", ha già affrontato e approfondito la problematica relativa
alle opportunità legate alle "fattorie didattiche" con delle
iniziative risalenti al 2004. In pratica questo "progetto INTERREG"
è orientato principalmente verso la valorizzazione e
l'individuazione delle opportunità legate alle "fattorie
didattiche" come "trait d'union" fra agricoltori e consumatori, al
valore educativo delle "fattorie didattiche", coinvolgendo sia le
aziende agricole che potevano essere interessate - in effetti si è
dimostrato un interesse da parte di 17 aziende -, sia la parte
educativa, in particolare l'Università della Valle d'Aosta.
Attualmente presso il Centro dimostrativo di Saint-Marcel, che è
già un prototipo di "fattoria didattica", abbiamo una laureanda del
corso di scienze dell'educazione che sta realizzando una tesi di
laurea sulle "fattorie didattiche". Sono stati fatti incontri di
approfondimento con alcuni docenti del corso di studi in scienze
dell'educazione nell'ambito di questo progetto.
Due parole sul Centro agricolo dimostrativo. Credo che
l'interrogante abbia avuto modo di verificarlo anche personalmente,
visto che i contatti sono stati presi sia con i nostri uffici, sia
con questo centro, quindi abbia avuto modo di rendersi conto che il
Centro agricolo dimostrativo è un modello riproducibile di
"fattoria didattica" che prevede dei percorsi didattici, che cito
brevemente: "La Valle d'Aosta in miniatura", la quale in pratica va
a ricreare un percorso in cui vengono evidenziate le
caratteristiche morfologiche ed orografiche della Valle d'Aosta
attraverso l'utilizzo di piante officinali e specie botaniche
locali, con tutte le indicazioni, i cartellini... insomma, si va a
fare una mappatura della Valle d'Aosta utilizzando la messa in
evidenza delle essenze presenti sul territorio: questo è in
funzione anche di andare a valorizzare quel settore delle erbe
officinali che attualmente è in piena espansione, perché c'è un
buon interesse da parte delle aziende in questa direzione. Poi c'è
"L'orto biologico e il giardinaggio", con illustrazione delle
tecniche di coltivazione: qui la didattica non è rivolta solo alle
scuole, ma è una didattica ad ampio respiro che riguarda anche gli
hobbisti, cioè chi si avvicina a questo mondo anche solo per
interesse personale; "La via del miele", in collaborazione con il
Consorzio apistico della Valle d'Aosta: tutto ciò si può trovare al
Centro dimostrativo di Saint-Marcel.
Per l'anno scolastico 2004-2005 i 3 percorsi didattici aperti
alle scuole dell'infanzia e primarie del 1° e 2° ciclo della
Regione, hanno portato numerose classi con più di 1.600 alunni a
visitare il centro; per l'anno scolastico 2005-2006 si prevedono
circa 1.700 alunni, questo è significativo. È importante dire che
la "fattoria didattica" è un'azienda agricola che raccoglie gruppi
scolastici e pubblico in genere, con la finalità di creare un
reddito supplementare integrativo alle aziende. Le attività che
possono essere svolte in generale sono l'educazione ambientale
(bosco, flora, fauna selvatica, animali della fattoria,
coltivazioni stagionali), l'educazione al gusto dal latte al
formaggio, dall'uva al vino, dall'ape al miele..., l'educazione
alla ruralità (territorio e civiltà rurale); vi sono poi diverse
tipologie di fattorie (fattorie aperte, che sono una delle
espressioni più interessanti nell'ambito della multifunzionalità in
agricoltura), le fattorie del gusto (un discorso specifico legato
alla valorizzazione dei prodotti) e le fattorie sociali: a questo
riguardo abbiamo l'esempio interessante di Ollignan, già
operativa.
Per concludere, si può dire che le "fattorie didattiche"
sicuramente trovano spazio nel nuovo disegno di legge che andrà in
approvazione. Ci sarà una regolamentazione apposita da parte della
Giunta, con propria deliberazione, e a breve avremo modo di
discuterne in quest'aula. Il tutto sarà inserito nel nuovo piano di
sviluppo rurale 2007-2013.
Presidente - La parola al Consigliere Venturella.
Venturella (Arc-VA) - Ringrazio l'Assessore per le risposte
molto precise e molto articolate. Assessore, però, ci permetta di
dire che 4 anni per fare una legge... quando vi era una legge che
era precedente, del 1995... l'impostazione, lo scheletro dunque era
già predisposto. Credo che gli uffici abbiano preparato una ventina
di proposte di legge via via diverse... 4 anni sono eccessivi per
un disegno di legge regionale! Un invito, Assessore: che non
passino ulteriori 4 anni per la Giunta prima che deliberi il
regolamento! Lo so che avete deciso che non sarà più un regolamento
applicativo, ma una deliberazione di Giunta; credo che il mondo
agricolo e soprattutto il mondo dell'agriturismo stia aspettando da
troppo tempo la legge regionale.
Lei diceva, parlando delle "fattorie didattiche": "sì, lo
abbiamo fatto, esiste un progetto INTERREG", ma lei sa che
all'interno degli agriturismi fare attività di "fattoria didattica"
può essere, dal punto di vista delle autorizzazioni di tipo
sanitario, non dico rischioso, ma al limite di alcune leggi, ad
esempio sulla conservazione degli alimenti; quindi ci vuole una
legge, ci vuole un regolamento. Ci vuole una legge che regolamenti
le attività di fattoria, le attività che sono "a latere"
dell'attività dell'agriturismo: quella del poter accogliere intere
classi.
Credo che, quando il disegno di legge sarà approvato dalla
Giunta, andrà in commissione e quindi in Consiglio, subito dopo
l'approvazione credo che la Giunta non debba perdere tempo, non
debba indugiare oltre modo, ma subito debba deliberare la
regolamentazione, tenendo presente che si dovrà porre attenzione
particolare al tempo di lavoro, cioè a far sì che vi sia un giusto
equilibrio fra il tempo di lavoro dedicato all'azienda agricola e
il tempo di lavoro dedicato all'agriturismo. Questo è un invito ad
essere particolarmente attenti e sensibili su tale problema, che
credo del regolamento applicativo sia il cuore. Se si regolamenta
bene la ripartizione dei due tempi dedicati all'agricoltura vera e
propria e all'attività agrituristica, credo che la legge potrà
essere bene accolta da tutto il mondo agricolo e dallo stesso
Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK