Consiglio Regionale della Valle d'Aosta - Oggetto del Consiglio n. 564 del 11 novembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 564 del 11 novembre 1981 - Resoconto
OGGETTO N. 564/81 - PROBLEMI CONCERNENTI L'INSERIMENTO SOCIALE
DEI PORTATORI DI HANDICAP. (Interpellanza)
Presidente
- Do lettura dell'interpellanza del
Consigliere De Grandis:
INTERPELLANZA
Nel corso di alcuni recenti Convegni svoltisi in diverse
località della Regione relativi ai problemi dei portatori di
handicap è stata posta in particolare evidenza la situazione di
disagio e di emarginazione che colpisce l'handicappato nel periodo
intercorrente tra il termine della scuola dell'obbligo e
l'ipotetico inserimento nel mondo del lavoro.
Si tratta, in genere, di un periodo di diversi anni durante i
quali l'handicappato subisce un processo involutivo rispetto ai
vantaggi ottenuti attraverso l'inserimento nella scuola e subisce
altresì una più acuta emarginazione rispetto al contesto
sociale.
Considerato che questo grave problema travaglia molti giovani
portatori di handicap della nostra regione e le loro
famiglie
INTERPELLA
l'Assessore alla Sanità ed Assistenza Sociale per conoscere
in quale modo e con quali mezzi intende affrontare un problema che
per le sue implicazioni umane e sociologiche merita un impegno
attento e puntuale dell'Ente Regione.
Presidente -
Il Consigliere De Grandis intende illustrare
la interpellanza? Ne ha facoltà.
De Grandis (PRI) -
È un grosso problema questo che
sottopongo alla attenzione dell'Assessore alla Sanità, anche se lo
credo sufficientemente al corrente di problemi di questo genere.
D'altra parte questa è una situazione che ritengo debba essere
affrontata con una particolare attenzione.
Noi abbiamo realizzato l'inserimento degli handicappati nella
scuola con risultati senz'altro molto positivi - abbiamo fatto
anche qualche errore, ma era nella logica delle cose- tuttavia al
termine del ciclo scolastico dell'obbligo si verifica un vuoto che
va dalla fine della scuola al momento in cui l'handicappato riesce
a trovare spazio nella società per collocarsi in un luogo di
lavoro. Questo periodo è sovente piuttosto lungo, all'inizio
determinato spesso dal fatto che il giovane non ha neanche l'età
per essere occupato; in seguito, invece, essenzialmente
dall'handicap di cui è portatore ed anche dalla mancanza di una
specifica professionalità.
Esisteva in Valle d'Aosta un Centro protetto che è stato anche
molto criticato perché considerato emarginante, perché metteva di
nuovo da parte tutti gli handicappati e non li inseriva. Ora, dai
Convegni che si sono tenuti recentemente anche in Valle d'Aosta ci
sono state portate alcune esperienze - una dalla Provincia di Cuneo
e un'altra da Viareggio - di Centri organizzati in maniera tale da
offrire ai portatori di handicap in grado di acquisire una
competenza professionale che vengono inseriti nella struttura, la
possibilità di rimanervi il tempo necessario per acquisire del
lavoro artigianale di artigiani qualificati la professionalità, per
trovare poi una collocazione normale nel lavoro.
Questa mi sembra una esperienza che potremmo valutare a fondo
per tentare un esperimento di questo genere anche nella Regione, e
mi sembra che possa essere affrontato con particolare interesse dal
momento che come Consiglio regionale abbiamo approvato una legge
che tende a favorire l'inserimento dell'handicappato nel mondo del
lavoro. Voglio dire che una volta che il portatore di handicap sia
stato istruito professionalmente e sia in grado di svolgere
un'attività, diventa ovviamente più facile inserirlo nel tessuto
sociale e nella produzione, anche se la presenza dell'handicap può
determinare un rendimento al di sotto del 100% di questo
lavoratore, perché la differenza di quel rendimento viene integrata
dalla Regione che quindi facilita questo inserimento.
Dopo che abbiamo approvato la legge, ho parlato con alcuni
imprenditori che conosco di persona per spiegare loro il meccanismo
della legge e le possibilità che c'erano, e verificare il loro
grado di disponibilità ad assumere questo personale.
A parte la generale diffidenza che ho dovuto riscontrare in
tutti questi imprenditori piccoli e medi, mi è stato sempre
domandato che cosa questi portatori di handicap sapevano fare; se,
in sostanza, erano professionalmente qualificati o no, punto
considerato fondamentale.
Cioè, noi dobbiamo superare anche la difficoltà determinata dal
fatto che gli handicappati non hanno una qualificazione
professionale, che è un ulteriore handicap per l'inserimento nel
mondo del lavoro. In questa ottica io chiedo se l'Assessore ha già
delle prospettive, delle idee o delle linee di tendenza per operare
in questo settore.
Presidente
- Risponde l'Assessore alla Sanità ed
Assistenza sociale, Rollandin.
Rollandin (UV)
- Al di là dei convegni e dei dibattiti
che si sono svolti nella nostra Regione, l'argomento che è oggetto
di questa interpellanza e che riguarda la possibilità di
inserimento dell'handicappato nel mondo lavorativo è un problema di
grossa portata, che è affrontato, a livello non solo nazionale ma
internazionale, con soluzioni differenziate.
Una soluzione - a cui accennava prima De Grandis - è quella di
avere i cosiddetti Centri protetti, cioè centri dove l'inserimento
in una determinata attività lavorativa sotto la guida di persone
che abbiano una certa professionalità, riguarda comunque un
determinato handicap fisico che permette di operare in un certo
modo. L'esempio che noi abbiamo in Regione è la Cooperativa per la
Legatoria, dove c'era un certo numero di persone che seguivano in
modo particolare questo aspetto. Non sto a ricordare le difficoltà
che questa cooperativa ha avuto già solo per avere il numero minimo
di 9 per poter funzionare, perché non c'era nessuno che volesse poi
essere inserito o comunque dare il cambio a quelli che dopo un
certo periodo trovavano una sistemazione in altri posti.
L'altro modo di affrontare il problema è quello di inserire
queste persone nelle attività più svariate, sempre tenendo conto
dell'handicap fisico specifico, e quindi di prepararle
adeguatamente. Noi fino a tre anni fa, avendo la mappa completa
della situazione regionale, abbiamo avuto contatti con tutte le
categorie per cercare di vedere dove ci poteva essere questo
inserimento. De Grandis ha fatto giustamente riferimento all'ultima
legge approvata in Consiglio, che prevede il superamento dei limiti
della legge sul collocamento obbligatorio e quindi obbliga le
imprese ad assumere handicappati, e quello era un obbligo a cui si
sopperiva in un certo modo. Diverso invece è il caso, quando si
tratta di utilizzare certi mezzi, che in questo caso la Regione può
mettere a disposizione, per venire incontro alla cosiddetta minor
resa - anche se è tutto relativo- e quindi permettere a delle
persone che non avrebbero il diritto di essere inserite - diritto
in quanto obbligo di regolamento - di venire inserite per le
ragioni che veniamo a dire. Questo per funzionare ha bisogno di una
grossa disponibilità di tutte le imprese che non hanno l'obbligo di
assumere. Noi le abbiamo contattate e stiamo continuando a fare
quest'opera di sensibilizzazione, anche perché, una volta che ci
sia la disponibilità ad avere questo personale, si possono fare
corsi; infatti non si può partire a formare determinate persone su
un settore, indipendentemente dal sapere dove si potrà inserirle.
Questa è stata la grossa difficoltà che abbiamo incontrato quando,
anni addietro, si erano fatti dei corsi dando l'illusione a queste
persone di poter trovare uno sbocco, mentre, finiti i corsi - che
sono pagati - ritornavano come prima, con la grossa amarezza, che
si aggiungeva alla delusione precedente, di trovarsi senza un
posto.
Questo concetto è stato recepito anche dal Regolamento CEE, che
difatti non finanzia i corsi se non sono legati al successivo
impiego. Questo vincolo ha lo scopo di evitare di dare la illusione
di risolvere il problema con lo specializzare delle persone, tenuto
conto del tipo di handicap, in settori nei quali, una volta
specializzate, non potranno essere inserite.
In relazione a questo si sono contattati tutti i campi per
vedere dove fosse possibile inserirle, conciliando la dislocazione
fisica nel caso specifico del gruppo artigianale che può inserire
un handicappato, con la dislocazione dell'handicappato stesso.
Perché chiaramente c'è anche un problema di possibilità
dell'handicappato di recarsi sul luogo del lavoro, il che è un
altro handicap non indifferente; se infatti inserisco uno di
Courmayeur a Pont-Saint-Martin, le cose si complicano perché
sovente c'è una vita di relazione che ha le sue difficoltà, e
sappiamo quali sono.
Tutti questi problemi vanno considerati contemporaneamente ed è
questo che ha creato delle grosse difficoltà.
Quello che si sta facendo è quindi rivolto alla possibilità di
avere prima la conoscenza esatta di che cosa sarà il futuro di chi
fa un corso; altrimenti non solo non si può accedere ai
finanziamenti CEE e quindi alle previdenze per questo campo, ma si
rischia di creare veramente un ulteriore aggravio della situazione
degli interessati. In particolare si sono avuti colloqui anche con
i rappresentanti delle famiglie di questi, che hanno esternato il
problema della difficoltà del periodo che va dalla fine
dell'inserimento scolastico al primo impiego, per cui queste
persone che bene o male seguivano determinati corsi scolastici, si
trovano ad essere di nuovo a casa senza sapere cosa fare. Quindi è
in questa direzione che ci stiamo muovendo, sia utilizzando gli
strumenti legislativi che questo Consiglio stesso ha approvato, sia
utilizzando le strutture a livello di distretti, che già si sono
date i singoli Comuni. Perché un altro problema importante è che la
legge stessa coinvolge in questo discorso i Comuni che devono
essere interessati direttamente alla presenza in loco di un
determinato handicap.
Teniamo conto inoltre del fatto che l'handicap fisico trova
ancora una certa accettazione; quello che trova un muro è
l'handicap psichico. Tanto per parlarci chiaro, su questi problemi
abbiamo visto quali sono stati i risultati del tentativo, forse
imperfetto, di inserire alcuni dimessi in aziende agricole, dove
tuttavia erano seguiti. Malgrado in questo momento ci sia la
disponibilità degli operatori ospedalieri ad essere sul territorio,
a seguire in loco, a seguire per l'emergenza quella che è la
necessità di intervento, lì effettivamente le difficoltà sono molto
maggiori. Questo va detto molto chiaramente.
Io ritengo che al di là delle osservazioni che sono emerse con
chiarezza anche nel convegno a cui De Grandis ha partecipato, che
si è svolto ultimamente in Regione, l'anno dell'handicappato non
deve esaurirsi col 31 dicembre o dare l'illusione che con il
convegno si sia risolto il problema dell'handicappato. Si tratta di
un doppio problema, enorme, che è quello di trovare le soluzioni
per chi ha un handicap, e di trovare il modo di far cambiare la
mentalità verso chi ha questi handicap. Penso che questo sia emerso
con chiarezza.
In questa direzione siamo tutti impegnati; non solo la parte
amministrativa, ma i singoli amministratori locali e gli operatori
che possono operare nel territorio.
Presidenza del Presidente Faval
Presidente
- Il Consigliere De Grandis ha facoltà di
replicare.
De Grandis (PRI)
- La risposta dell'Assessore alla Sanità
ed Assistenza Sociale è stata molto esauriente; in particolare sono
soddisfatto che abbia messo l'accento sulla preoccupazione di non
creare delle professionalità che non hanno poi sbocco nel mondo del
lavoro; è una preoccupazione sacrosanta in quanto così facendo non
si farebbe altro che rinviare ed aggravare il problema, e spostarlo
in altri momenti.
Una sola raccomandazione vorrei rivolgere all'Assessore, ed è
quella a cui egli stesso ha accennato in chiusura della sua
risposta: vale a dire la necessità che si abbatta la barriera
culturale da parte dei cosiddetti "normali" nei confronti del
problema dell'handicappato e dell'handicappato stesso. Chiederei
quindi all'Assessore di fare un ulteriore sforzo oltre quello che
già sta facendo, per fare un'opera propagandistica ed educativa,
magari d'intesa con l'Assessore alla Pubblica Istruzione Viglino,
per cercare di abbattere questa barriera che in definitiva è quella
che si crea il maggior numero di difficoltà.
Sono d'accordo con lui quando parla delle difficoltà gravissime
che ci sono quando si tratta la questione dei portatori di handicap
psichici. Effettivamente il problema in questo caso è di una
gravità eccezionale, però anche in questo settore, con altri limiti
e con altre difficoltà, si possono trovare alcune soluzioni, specie
attraverso quelle organizzazioni del Volontariato che si prestano
ad accogliere queste persone per le quali non è assolutamente
prevedibile una collocazione nel mondo del lavoro perché tra
l'altro si creerebbero delle situazioni di pericolo per loro stesse
e per chi sta loro intorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK