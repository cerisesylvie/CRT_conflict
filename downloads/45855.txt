Consiglio Regionale della Valle d'Aosta - Oggetto del Consiglio n. 2467 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2467 del 11 maggio 2023 - Resoconto
OGGETTO N. 2467/XVI - Interpellanza: "Modificazione della
deliberazione della Giunta regionale concernente l'aumento delle
tariffe giornaliere per la frequenza del centro diurno
"Myosotis"".
Bertin (Presidente) -
Punto n. 48. Illustra
l'interpellanza il consigliere Manfrin.
Manfrin (LEGA VDA) -
Come abbiamo anche voluto inserire
all'interno di quest'interpellanza, questo testo non riguarda
soltanto le persone che sono ospiti del centro diurno "Myosotis" ma
da lì arrivano le segnalazioni e, secondo me, sono applicabili
anche in molti altri casi.
Come è noto a questo Consiglio, il Centro diurno "Myosotis" è un
servizio di accoglienza e assistenza diurna che è rivolto a persone
con disturbo dello spettro autistico, in età compresa dai 14 anni
fino ai 65 e probabilmente adesso, dopo la modifica della norma,
anche di più, finalizzata all'incremento e al mantenimento delle
autonomie delle persone affette da questo disturbo, alla
socializzazione e infine alla gestione del comportamento
problema.
Come gruppo Lega, ci eravamo già occupati in passato del centro
diurno soffermandoci sulle problematiche emerse rispetto ai
progetti terapeutico-riabilitativi, penso e immagino che i vari
Assessori che si sono succeduti se lo ricordino molto bene. Oggi
invece vogliamo portare all'attenzione di questo Consiglio le
problematiche che ci sono state segnalate dai parenti delle persone
che frequentano la struttura relativa alle tariffe che gli utenti
devono corrispondere al centro. Come è noto, i pazienti ospiti
della struttura hanno perlopiù ISEE zero e la loro unica fonte di
reddito consiste, come potete immaginare, nell'assegno di
invalidità che percepiscono ogni mese. L'assegno di invalidità che,
grazie all'azione dell'attuale Governo nazionale, è stato
recentemente innalzato. In questo stesso periodo però la Regione
autonoma Valle d'Aosta ha adeguato le tariffe giornaliere per la
frequenza del centro diurno e anche qui le tariffe sono state
conseguentemente alzate da 10,89 a 25 euro al giorno.
Considerato dunque che l'assegno di invalidità e di
accompagnamento corrisponde al momento a circa 500 euro, con
l'applicazione della nuova tariffa per il centro diurno, per un
utente che frequenta il centro regolarmente tutti i giorni la
tariffa mensile, facendo appunto calcoli spicci, corrisponderebbe
proprio a 500 euro, quindi esattamente l'importo dell'assegno di
invalidità che essi percepiscono. Un fatto che parrebbe essere a un
esaminatore attento tutt'altro che casuale, tanto più che dalle
segnalazioni appunto che ci sono giunte da parenti degli utenti del
centro diurno, in un primo momento, a una prima domanda che è stata
rivolta direttamente all'Assessorato della sanità e politiche
sociali in merito alle motivazioni di questi aumenti, la risposta è
stata: "negli anni passati abbiamo commesso un errore nei conteggi,
per questo motivo adesso la tariffa è quella effettiva", cosa che
obiettivamente, se fosse confermata, sarebbe abbastanza
imbarazzante, quindi quello che è stato riferito è che c'era un
errore di calcolo negli anni passati. Dopo queste dichiarazioni si
è arrivati a un'altra versione e cioè che, siccome le indennità
nazionali sono state aumentate, è stato aumentato di concerto anche
il costo della struttura.
Occorre ribadire però - e qui penso che possiamo saperlo tutti
quanti - che l'assegno di invalidità costituisce per questi utenti
la principale fonte di reddito e che pagando la retta mensile,
ovviamente pagandola nel suo intero, si rischia concretamente di
intaccare il minimo vitale necessario per le altre spese: spese
mediche, le spese alimentari, di compartecipazione alle spese
famigliari, eccetera.
Ora il punto su cui vorrei richiamare l'attenzione di questo
Consiglio è che se dal Governo nazionale si è reputato che ci fosse
la necessità di aumentare le cifre delle indennità, significa che è
stato fatto un ragionamento, cioè le cifre che attualmente vengono
erogate non sono sufficienti per far fronte ai costi. Se le cifre
che attualmente vengono erogate non sono sufficienti a far fronte
al costo della vita, quindi è giusto aumentarle, poi una persona
può giudicare che l'aumento sia sufficiente, sia insufficiente, ma
l'aumento c'è stato. Se però io ti aumento la cifra che tu
percepisci mensilmente, perché quella di prima è insufficiente, e
conseguentemente aumentano anche le tariffe, a questo punto
significa che io praticamente è come se non avessi avuto alcun
aumento. I servizi che ricevevo rimangono identici, invariati, la
cifra che percepisco va completamente a coprire quei costi e in
tasca non mi rimane niente, questo credo sia un grave problema.
Ebbene, abbiamo esordito dicendo: non è soltanto un problema del
centro "Myosotis" e lo abbiamo inserito nel testo, perché di questi
abbiamo avuto la segnalazione diretta, allora io non vorrei che
questi aumenti avessero avuto delle ripercussioni anche su altre
strutture e su altri servizi; sarebbe molto grave evidentemente
perché a questo punto si annullerebbe l'aumento. È come se domani
in busta paga arrivasse giustamente, come è stato deliberato, il
taglio del cuneo fiscale, quindi percepissi molti più soldi in
busta paga, ma i prezzi aumentassero conseguentemente. A quel punto
tanto valeva stare con lo stipendio di prima, non cambia niente, in
tasca non mi rimane nulla. Quello che quindi potevo comprare prima
lo posso comprare dopo, allora tanto vale, posso anche guadagnare
un milione di euro, se però una pagnotta mi costa 200 mila euro,
non è che ho fatto un grosso salto in avanti.
Per tramite di quest'interpellanza, Assessore, quindi le
chiediamo se le segnalazioni che abbiamo riportato e che abbiamo
ricevuto corrispondono al vero, se gli aumenti segnalati, oltre
agli utenti del centro diurno, si siano registrati per altre
fattispecie di prestazioni erogate per persone con disabilità e a
questo punto, se tutto questo ovviamente ritorna, e quindi se
effettivamente queste segnalazioni corrispondono e se
effettivamente quest'aumento c'è stato ed è stato conseguente
rispetto all'aumento che è stato erogato a livello nazionale, se
sia intenzione del Governo regionale modificare la deliberazione di
Giunta che ha adeguato le tariffe del centro diurno e, se è
successo anche per altri, ovviamente anche per le altre
fattispecie, per non costringere gli utenti a rimanere con il
minimo vitale.
Presidente -
Risponde l'assessore Marzi.
Marzi (SA) -
Io non sono solito ringraziare i colleghi
della minoranza per le iniziative, nel caso specifico invece
ringrazio il collega Manfrin perché ci darà modo di spiegare con
chiarezza alcuni passaggi amministrativi, che non è detto che diano
soddisfazione al collega stesso, però credo che possano essere
strumento per cogliere il livello di interventi a cui la Regione
autonoma Valle d'Aosta è arrivata per venire incontro a chi si
trova in difficoltà. La risposta assistenziale erogata dalla
struttura semiresidenziale "Myosotis" di Nus era di prima natura
prettamente socio-assistenziale ed è oggi a carattere
socio-sanitario, per cui già questo rende evidente come ci sia
stato un passaggio a favore sia della struttura che degli utenti
della struttura stessa. La struttura ospita un centro diurno per
soggetti adolescenti e adulti affetti da autismo, un risultato che
deriva da un importante ed efficace lavoro che in passato ha visto
attivamente impegnato il Tavolo tecnico autismo sotto la regia e il
coordinamento delle competenti strutture dell'Assessorato. Del
tavolo fanno parte inoltre, oltre alle suddette strutture
regionali, quelle competenti in materia di sistema educativo, le
politiche per l'inclusione lavorativa, l'Associazione familiare dei
soggetti affetti da autismo, l'ANGSA VdA, l'Università della Valle
d'Aosta e i referenti competenti dell'Azienda USL, quali il
Dipartimento di salute mentale di psicologia, neuropsichiatria
infantile, l'area territoriale, i medici di medicina generale e i
pediatri di libera scelta. Il lavoro svolto in questo percorso
partecipato ha trovato la sua sintesi nella DGR 1051 del 16 ottobre
2020. Questa deliberazione ha definito i requisiti strutturali,
generali e organizzativi delle strutture socio-sanitarie
semiresidenziali per trattamenti socio-riabilitativi di recupero e
mantenimento delle abilità funzionali residue per persone con
disabilità, come appunto il centro diurno "Myosotis".
Partendo dalle necessità di soddisfare appieno le esigenze degli
utenti, si è lavorato nell'ottica di implementare le prestazioni
del centro a seguito di preziosi confronti svolti con
l'Associazione dei familiari che sono diventati sempre più
frequenti e regolari nel tempo. L'attività interdipartimentale
dell'Assessorato ha portato all'evoluzione del
setting
assistenziale del centro diurno; si è passati quindi da una presa
in carico prettamente socio-assistenziale a una risposta
socio-sanitaria che vede l'intervento di figure professionali
sociali e sanitarie qualificate, oltre naturalmente al personale
già presente e ciò in adempimento della disciplina dei LEA, medici
specialisti, neuropsichiatria infantile, psicologi professionisti
della riabilitazione, terapisti occupazionali, esperti nelle
attività espressive, assistenti sociali. Tale evoluzione del centro
ha richiesto quindi un attento monitoraggio e un dialogo costante
con i familiari degli utenti con il gestore del centro medesimo,
con il Dipartimento di salute mentale dell'Azienda USL. Il fatto
che una struttura passi da socio-sanitaria a socio-assistenziale
appunto prevede l'intervento dei LEA e di tutte quante queste
figure professionali di matrice sanitaria. Il monitoraggio e i
conseguenti miglioramenti adottati hanno permesso ad oggi di
disporre di un servizio efficace per il quale l'Assessorato ha
ricevuto ritorni sempre più positivi e un apprezzamento anche da
parte dell'Associazione ANGSA nazionale.
Veniamo agli aspetti legati anche alle parti più finanziarie. Il
percorso partecipato con i familiari è stato anche volto
all'introduzione e alla condivisione di una tariffa per il servizio
del centro, che, secondo le disposizioni che normano i LEA, deve
essere posta in capo al servizio sanitario regionale per il 70
percento e all'utenza per il 30. Le tariffe, che sono state
definite nella DGR 1051/2020, sono state quantificate a seguito di
specifici confronti con i referenti competenti del Ministero della
salute e a seguito di un attento confronto con i modelli
organizzativi e le tariffe adottate da parte di altre Regioni. Le
tariffe deliberate sono le seguenti: giornata intera euro 118,
mezza giornata con pasto euro 70, mezza giornata senza pasto euro
47. Il 30 percento in carico agli utenti è pertanto pari a giornata
intera euro 35, mezza giornata con pasto euro 21, mezza giornata
senza pasto euro 14.
Veniamo alla parte che, secondo me, è da capire in maniera più
chiara per far comprendere come io abbia risposto assolutamente no
rispetto al fatto che le tariffe sono aumentate. Per quanto
riguarda la quota assistenziale del 30 percento, che sarebbe a
carico dell'utente, la Regione riconosce un contributo, ai sensi
dell'articolo 19 della legge 23/2010, a sostegno del pagamento
della retta applicata dalla struttura semiresidenziale, così come
già avviene per tutte le strutture socio-assistenziali,
socio-sanitarie e riabilitative. Tale contributo tiene conto
dell'ISEE, l'importo dell'assegno di invalidità e dell'indennità di
accompagnamento percepita dalla persona inserita nella struttura.
L'importo del contributo è pertanto variabile in funzione
dell'importo complessivo dei sostegni finanziari percepiti dagli
utenti nel corso dell'annualità precedente. Nel caso di
riconoscimento di arretrati o conguagli per queste indennità
citate, l'assegno di invalidità e indennità di accompagnamento,
l'importo del contributo può subire modifiche, che, in alcuni casi,
possono essere anche rilevanti.
Quanto descritto ha comportato... collega Manfrin, io capisco,
però lei poi dopo avrà la possibilità di replicare, è possibile che
dica che quanto ho detto non è così, ma siccome, per fortuna,
invece c'è la possibilità, perché adesso arriviamo alla parte più
interessante, di capire che in realtà stiamo parlando del fatto che
il 30 percento a carico delle famiglie è suscettibile di un
ulteriore contributo che arriva da un'altra legge e questa legge
deve tener conto, come previsto, tra l'altro, di tutti quanti gli
altri contributi che in una qualche maniera una famiglia in
difficoltà ottiene. Tra l'altro, come adesso evidenzierò, anche con
una serie di franchigie che comunque vengono prese in
considerazione.
Quanto descritto ha comportato che sull'annualità 2023 vi sia
stata una rideterminazione annuale dell'importo del contributo in
funzione dell'ammontare degli assegni percepiti dagli utenti nel
2022. Per alcuni di loro infatti nel 2022 ci sono state altre somme
a conguaglio, quindi in più, per gli assegni di invalidità e per
l'indennità di accompagnamento, l'importo del contributo regionale
erogato direttamente al centro "Myosotis" si è ridotto, quindi se
nel 2022 si sono ricevute altre somme, è possibile che il
contributo per la "Myosotis" si sia ridotto ma perché si sono
ricevute altre somme. Questo ha determinato, di fatto, una maggiore
quota per il servizio posto a carico dell'utente, a tale maggior
costo ha corrisposto però, come poc'anzi detto, un incremento dei
sostegni percepiti dall'utente nell'anno precedente, quindi se nel
2022 si sono ricevuti più fondi, è possibile che nel 2023 ci sia la
parte a carico dell'utente più bassa.
Non si è trattato pertanto di un incremento tariffario, ma di
una diminuzione del contributo per il pagamento della retta che è
stato determinato da una maggiore capacità contributiva dell'utente
perché nel 2022 aveva ricevuto più fondi. Adesso arriviamo a un
altro dato che rende ancora più forte quanto le sto rappresentando:
è bene precisare che, per determinare tale capacità contributiva,
al beneficiario viene riconosciuta una franchigia annua variabile
da euro 1.500 a euro 9.500 per provvedere alle esigenze personali.
Per alcuni utenti la Struttura competente del Dipartimento
politiche sociali sta appurando la rispondenza del calcolo del
contributo spettante rispetto alle indennità percepite nel 2022,
mentre per il 2023 sono già stati confermati i conteggi relativi
agli importi concessi. Il tema, tra l'altro, è già stato affrontato
nel corso dell'interlocuzione con l'Associazione dei familiari
AGNSA VdA e sarà iscritto all'ordine del giorno del prossimo - che,
tra l'altro, si sta convocando - tavolo tecnico autismo, che sarà
convocato a breve.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Ringrazio l'Assessore per il quale
anche adottare delle espressioni facciali è un'interruzione
rispetto al suo intervento, io rivendico questo diritto, perlomeno
l'espressione facciale di poterla fare.
Mi sono reso conto che l'intervento dell'assessore Marzi avrebbe
detto qualcosa di importante, ovviamente l'assessore Marzi mi ha
contestato le mie espressioni facciali, poi non considera quello
che dico io dandomi le spalle, quindi va bene, prenderò atto e farò
la stessa cosa quando poi interverrà lui nelle prossime iniziative,
però dicevo che il preludio a quel suo intervento era il richiamo e
quella frase rivolta al Presidente: "ascolta ascolta", come se
dicessi: guarda che sto per dire una cosa importante, non farti gli
affari tuoi come al solito, non ignorarmi, come io faccio adesso
con il collega Manfrin", quindi immaginavo che quello che dovesse
dire fosse una cosa importante, peraltro lei mi ha fatto
preventivamente i complimenti, complimenti all'opposizione
ovviamente perché lei non fa mai i nomi delle persone, giusto così
ma rientra nel suo stile, e quando lei fa dei complimenti, io so
benissimo che non sono gratis ma, anzi, nascondono un pedaggio
abbastanza alto e il pedaggio che lei richiede era sostanzialmente
quello di dire: "va beh, ma tutto quello che avete detto non è
vero".
In realtà non è così, Assessore, perché quando lei ha contestato
il fatto che io le avessi fatto un cenno quando parlava, è perché
lei effettivamente ha confermato quello che io ho esposto, ma
banalmente mi collego e mi attacco a un'unica cosa che ha detto,
cioè che in questo momento ci sono dei conteggi in atto per
verificare le franchigie, quindi mi dice che le cifre che sono
state calcolate e preconizzate probabilmente potrebbero non essere
quelle. Io mi attacco solo a questo dispositivo rispetto a quella
che è stata la sua esposizione, per il resto lei, Assessore, ha
confermato esattamente
in toto
quello che io ho esposto e
cioè che ovviamente una persona con disabilità, se percepisce
un'indennità e quell'indennità aumenta, gli viene fatto pagare di
più in base all'indennità. A questo punto si va a plafonare
completamente l'indennità che prende e l'aumento che percepisce e
questo è un problema, perché noi, come le ho detto, parliamo
ovviamente di persone che hanno una disabilità ma ha spesso anche
ISEE zero, quindi parliamo di persone che sono sotto la soglia
economica di sussistenza che mi pare la delibera di Giunta che deve
essere fatta annualmente stabilisca in circa fra i 400 e i 500 euro
al mese, questa più o meno è la cifra del cosiddetto "minimo
vitale". Il problema quindi è questo, Assessore, quindi io capisco
che lei dica: "c'è un meccanismo che lo collega all'ISEE, c'è un
meccanismo che lo collega all'indennità", però questo meccanismo
non va bene perché se io percepisco e recepisco un aumento rispetto
a quello che percepisco, in questo caso... guardi, assessore
Sapinet, mi rivolgo a lei, così almeno l'assessore Marzi può fare
quello che ritiene più opportuno, quindi nel caso in cui io
percepissi questa parte di indennità superiore, evidentemente mi
troverei a pagare di più. Se io quindi prendo 100 euro in più e la
retta mi viene aumentata di 100 euro, io non ho nessun beneficio,
ma se viene deliberato che io debba percepire 100 euro in più, è
perché io con quello che attualmente mi danno non riesco ad
arrivare alla fine del mese, non percepisco una cifra sufficiente.
Capisce, assessore Sapinet, quello che le sto dicendo? Si rende
conto? Ecco. A fronte di questo quindi è evidente che se io
recepisco un aumento e poi questi soldi mi vengono tolti, allora è
chiaro che il meccanismo non funziona, perché ci dovrebbe essere
una percentuale che mi rimane in tasca e che io posso utilizzare a
mio beneficio. Se il meccanismo invece all'aumentare dell'indennità
mi aumenta la retta, a quel punto non mi avanza niente e a quel
punto tanto vale che io abbia un aumento. A fronte di questo quindi
obiettivamente le chiedo, assessore Sapinet, di far sapere
all'assessore Marzi che, quando ci sarà la prima opportunità
disponibile, quando se ne parlerà in Giunta, si possa considerare
che il meccanismo così come congegnato non funziona e che quello
che si chiede alle persone che frequentano i centri diurni, e a
questo punto mi par di capire che questo meccanismo è esteso a
tutte le persone con disabilità, evidentemente non va bene e non è
calibrato sulle loro necessità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK