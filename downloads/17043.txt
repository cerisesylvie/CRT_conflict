Consiglio Regionale della Valle d'Aosta - Oggetto del Consiglio n. 353 del 13 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 353 del 13 gennaio 1999 - Resoconto
SÉANCE DU 13 JANVIER 1999 (APRÈS-MIDI)
OGGETTO N. 353/XI Riapprovazione ai sensi dell'articolo 31
ultimo comma dello Statuto speciale, del disegno di legge regionale
concernente: "Proroga degli organi delle aziende di promozione
turistica, di cui all'articolo 10 della legge regionale 29 gennaio
1987, n. 9 (Riforma dell'organizzazione turistica della
Regione)".
Articolo 1 (Proroga)
1. In considerazione della necessità di procedere ad una riforma
della vigente legislazione regionale in materia di organizzazione
turistica in ambito locale, gli organi delle Aziende di promozione
turistica (APT), di cui all'articolo 10 della legge regionale 29
gennaio 1987, n. 9 (Riforma dell'organizzazione turistica della
Regione), scaduti o in scadenza nel corso del 1998, sono prorogati
fino al 31 dicembre 1999.
Articolo 2 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Con nota protocollo n. 1546 del 30 dicembre 1998 il
Presidente della Commissione di Coordinamento per la Valle d'Aosta
ha rinviato a nuovo esame del Consiglio regionale la legge indicata
in oggetto avendo lo stesso rilevato che all'articolo 1 la proroga
degli organi delle aziende di promozione turistica regionale fino
al 31 dicembre 1999 si pone in contrasto con l'articolo 3 della
legge n. 444/94 secondo cui gli organi amministrativi sono
prorogati per non più di 45 giorni decorrenti dal giorno della
scadenza del termine.
Secondo la Giunta regionale tale rinvio non pare corretto né dal
punto di vista formale né dal punto di vista della fondatezza dello
stesso. Il rinvio non pare formalmente corretto perché la
disposizione secondo cui gli organi amministrativi sono prorogati
per più di 45 giorni decorrenti dal giorno della scadenza del
termine è contenuta nell'articolo 3 del decreto legge 16 maggio
1994, quindi l'articolo 3 è riferito ad un decreto legge che poi è
stato convertito con legge il 15 luglio 1994 n. 444 che consta di
un solo articolo. Per quanto attiene la fondatezza, non si ritiene
lo stesso fondato in quanto il principio desumibile dalla norma
sopra citata è quello del divieto della "prorogatio" degli organi
amministrativi ovvero della loro tacita permanenza in carica.
Tutt'altra cosa è la proroga disposta con legge regionale di
organi di enti regionali per un tempo definito e con precise
motivazioni, in questo caso espressamente indicate nel testo di
legge. Il legislatore nazionale è intervenuto con una serie di
disposizioni contenute nel decreto 293/94 tra cui quella indicata
dall'organo di controllo per fare in modo che non potessero
continuare a verificarsi casi di organi amministrativi che, a
seguito dell'inerzia di altri organi che dovevano procedere al loro
rinnovo, continuavano senza alcuna ragione ad operare validamente
anche dopo la loro scadenza per periodi di tempo lunghi e talvolta
illimitati, creando di fatto potenziali situazioni di favore per i
soggetti membri di certi organi rispetto a quelli che ad essi
avrebbero potuto subentrare.
La legge regionale in oggetto non contrasta con le finalità che
si è posto il legislatore nazionale, ma tende esclusivamente ad
evitare, come si evince chiaramente dal testo della relazione di
accompagnamento, che si rinnovino organi che si ha intenzione di
modificare entro il 1999.
A testimonianza della correttezza di questa tesi vengono
prodotte tutta una serie di leggi vistate dalle Commissioni di
Coordinamento delle Regioni Liguria, Campania, Sardegna,
Basilicata, Lombardia, Provincia autonoma di Trento, Sicilia,
Toscana; addirittura poi la legge della Liguria citata fa
espressamente riferimento ad una proroga di scadenza degli organi
delle aziende di promozione turistica ubicate nelle Province di
Imperia, Savona, La Spezia e riferite alle APT di Bordighera, San
Remo, Imperia, Alassio, Finale Ligure, Savona.
Tra l'altro la proroga prevista da questo testo di legge non
viene motivata, mentre nel testo di legge regionale viene
motivata.
Per quanto sopra illustrato, si suggerisce al Consiglio
regionale di riapprovare la legge in oggetto nello stesso testo ai
sensi dell'articolo 31, ultimo comma, dello Statuto speciale.
Président La discussion est ouverte. La parole au Conseiller
Tibaldi.
Tibaldi (FI) La relazione che ha fatto l'Assessore Lavoyer da un
punto di vista giuridico ci convince perché, a nostro avviso,
l'assunto della Commissione di Coordinamento sembra infondato.
Tuttavia in sede di prima lettura il nostro gruppo aveva
espresso il voto contrario dandone una motivazione di carattere
politico che in sintesi era la seguente: quest'intervento con il
contagocce nel settore del turismo per quanto concerne la riforma
delle aziende di promozione turistica che peraltro ricalca altri
interventi a spizzichi e bocconi che l'Assessore ha dimostrato di
portare avanti in questo primo semestre di mandato, ci aveva
convinto e ci ha convinto di questa sua attività di intervento
amministrativo alquanto disordinata e scarsamente organica.
Quindi, pur condividendo l'assunto giuridico, ma non
condividendo il piano politico, ribadiamo il nostro voto contrario
come gruppo di Forza Italia.
Président La parole au Conseiller Collé.
Collé (Aut) A differenza del collega Tibaldi non entreremo nel
merito dell'assunto giuridico, ma faremo una valutazione
politica.
Su questa legge siamo entrati nel merito la scorsa volta,
abbiamo fatto le nostre valutazioni che possono essere
condivisibili o meno, oggi diversamente ci troviamo di fronte ad un
discorso completamente diverso e la nostra interpretazione viene
data in base all'articolo 31, quindi sulla base dell'articolo 31 il
gruppo degli Autonomisti voterà favorevolmente.
Président La discussion générale est fermée. La parole au
Conseiller Curtaz pour déclaration d'intention.
Curtaz (PVA-cU) La posizione del nostro gruppo è analoga,
casualmente, a quella espressa da Forza Italia quanto meno dal
Consigliere Tibaldi, adesso non so come
individuarli…
(ilarità dell'Assemblea)
…. Non vorrei essere offensivo o
frainteso accennando a Tibaldi e associandolo a Forza Italia.
Ritengo effettivamente convincenti dal punto di vista giuridico
le argomentazioni che sono state fatte proprie dall'Amministrazione
e viceversa infondate le osservazioni della Commissione di
coordinamento fra l'altro motivate o meglio sarebbe dire non
motivate, nel senso che è stata una bocciatura con una motivazione
estremamente scarna e per certi versi è anche strana questa carenza
di motivazione. Tuttavia, pur condividendo l'aspetto giuridico,
nella scorsa occasione e già nella scorsa legislatura il nostro
gruppo aveva fatto tutta una serie di osservazioni sull'attuale
stato delle APT che non condividiamo e di proposte anche concrete
per superare questa situazione.
Avevamo giudicato negativamente il fatto che l'Amministrazione
rinviasse tout court di 12 mesi questo problema.
Ho già detto l'altra volta che rispetto all'articolo 31 mi
sembra che ci sia una sorta di conformismo; se ritengo
condivisibile un'espressione unanime del Consiglio quando sia in
gioco l'autonomia della Valle d'Aosta o dei principi generali, su
delle questioni di scarso significato politico in senso ampio, dico
politico rispetto ai rapporti Stato - Regione, mi sembra che ogni
gruppo debba e possa avere la libertà di esprimersi secondo le sue
convinzioni sull'oggetto specifico, quindi ribadiremo nel merito e
sul merito il nostro voto negativo nei confronti del disegno di
legge.
Président Je soumets au vote la réapprobation de la loi en
question:
Conseillers présents et votants: 33
Pour: 27
Contre: 6
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK