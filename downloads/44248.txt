Consiglio Regionale della Valle d'Aosta - Oggetto del Consiglio n. 1307 del 23 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Professioni turistiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1307 del 23 febbraio 2022 - Resoconto
OGGETTO N. 1307/XVI - Interpellanza: "Introduzione di misure
volte alla valorizzazione delle professioni di montagna e al
miglioramento dell'offerta turistica della Regione".
Bertin (Presidente) -
Punto n. 26. Illustra
l'interpellanza la consigliera Minelli, ne ha facoltà.
Minelli (PCP) -
Grazie Presidente. Nella nostra Regione
la legge che disciplina la figura e i compiti delle guide
naturalistiche risale al 2003, si tratta più precisamente della
legge 1/2003 che si occupa, oltre che di questi professionisti,
anche di guide turistiche, accompagnatori turistici, accompagnatori
del turismo equestre, maestri di mountain bike.
A livello nazionale invece la legge 4/2013, che fornisce le
disposizioni in materia di professioni non organizzate, che
riguardano i professionisti senza albo o ordine di categoria,
quindi anche le guide escursionistiche, è una legge assai più
recente alla quale la normativa regionale doveva da tempo essere
adeguata, se non proprio abrogata, alla legge nazionale come è
avvenuto in altre Regioni. Non è stata fatta l'abrogazione,
ovviamente, ma nemmeno l'adeguazione della legge e crediamo che sia
ormai tempo di rivedere quel testo.
In Valle d'Aosta, sul territorio regionale, come ha ricordato in
Aula l'Assessore al turismo il 10 febbraio 2021 in risposta ad
un'interrogazione, operano centoquaranta guide escursionistiche
naturalistiche, di queste un centinaio circa sono socie di Agenva,
l'associazione delle guide escursionistiche della Valle d'Aosta, e
trentacinque sono aderenti a Aigae, cioè l'associazione italiana
guide ambientali escursionistiche. In Agenva sono dodici - quindici
circa le guide su cento che svolgono la professione a tempo pieno,
in Aigae sono una decina su trentacinque, quindi in termini
percentuali abbiamo un 12 - 15% di guide Agenva a tempo pieno e un
28,5% di guide Aigae a tempo pieno.
In risposta invece ad un'interpellanza circa la definizione
allora di misure specifiche a favore delle professioni della
montagna, nella seduta del 18 novembre del 2020 l'assessore
Guichardaz affermava tra l'altro "Stiamo ragionando con le
rappresentanze delle guide escursionistiche e delle guide alpine
anche in relazione all'annosa questione della figura degli
accompagnatori di media montagna e della necessità, su questo io
garantisco una rapidità quantomeno nel presentare alle Commissioni
e a chi di dovere le opportune valutazioni, di riformare la figura
ormai diciamo anacronistica della guida escursionistica, quindi di
valutare dei percorsi e delle modalità diverse da qui in
avanti".
Ora io non so con esattezza quale sia il concetto di rapidità
dell'Assessore, però rilevo che è passato oltre un anno, cioè
quindici mesi, e non mi pare che nelle Commissioni sia arrivato
alcunché a questo riguardo.
Ma al di là di questo, mi sono chiesta che cosa ci sia di
anacronistico in una figura, così è stata definita, anacronistica,
una figura che esiste ed opera in Valle d'Aosta ufficialmente dal
1993, ma che operava già alcuni anni prima in maniera non
codificata, e che conta oggi centoquaranta professionisti che, fino
a dodici anni fa, erano formati e facevano degli aggiornamenti
organizzati dalla Regione.
La figura della guida escursionistica esiste in tutta Italia, è
rappresentata da varie associazioni, due delle quali sono
riconosciute dal Mise, una è l'Agap, l'altra è appunto l'Aigae che
nel 2021 contava tremilacento iscritti.
A me sembra invece che se c'è qualche cosa di anacronistico, lo
è di più la figura dell'accompagnatore di media montagna che è
presente solo in alcune Regioni, non è pienamente rappresentativa
di una categoria professionale che, lo ricordo, non opera soltanto
in ambiente montano ma in tutti gli ambienti lacustri, costieri,
marini, di pianura, fluviali e in tutte le aree protette tipiche di
questi ambienti. Invece l'accompagnatore di media montagna è più
associato ai collegi delle guide alpine; e poi non mi pare che sia
una figura anacronistica, cioè fuori dal tempo, anche perché se si
va semplicemente sul sito di Aigae della Valle d'Aosta, si può
vedere che solo loro, quindi solo quest'associazione, ha circa
quindicimila clienti all'anno.
Abbiamo però appreso che nella prima parte del 2021 è stato
attivato presso l'Assessorato al turismo un gruppo di lavoro che ha
coinvolto i rappresentanti sia di queste guide escursionistiche
operanti sul nostro territorio, sia le guide alpine, al fine di
disciplinare nel modo più opportuno l'attività dei vari
professionisti nel rispetto della normativa, sia nazionale che
regionale, e poi in un'ottica di promozione e di migliore fruizione
del territorio, allo scopo finale di valorizzare al meglio credo
ogni professionalità.
Quello che vorremmo sapere è quali sono stati i risultati di
questo gruppo di lavoro che si è riunito nello scorso anno e poi
che cosa si intenda concretamente fare per tutelare le varie
professionalità che operano nel settore e per migliorare
complessivamente l'offerta turistica nella nostra Regione.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega, grazie
Presidente.
Nella sua rappresentazione lei mi sembra si dia una risposta da
sola, nel senso che ha elencato una serie di elementi che
evidentemente le sono stati forniti da una parte del tavolo e che
dicono della difficoltà di comprendere appieno le funzioni, le
prerogative e le rappresentatività delle varie figure, lei fa un
po' di confusione ma la capisco, nel senso che è un tema talmente
complesso che se lei si ricorda già nel 2013, quando diventai
Consigliere regionale per la prima volta lo affrontai con diverse
interrogazioni, interpellanze e altre iniziative perché è un tema
che nella sua anacronisticità è talmente complesso e oramai
arrivato ad una difficoltà di comprensione dei meccanismi, lei sa
che ci sono stati ricorsi su ricorsi da parte tanto delle
associazioni quanto di alcune associazioni anche delle guide alpine
che in un certo periodo della storia bloccarono la discussione e
ricorsi che oggi, in questo anno di confronti con le guide alpine e
le associazioni rappresentative, perché come lei sa esiste una
rappresentatività che è deliberata, non ce la inventiamo noi,
esiste per legge una definizione di rappresentatività che viene
deliberata annualmente sulla base di parametri che non prevedo io
ma che sono previsti direttamente dalla norma che lei cita. Poi si
può sentire chiunque, ci si può fare mille idee, ma se lei già
lamenta una certa lentezza rispetto alla definizione, può
immaginare che cosa significhi una prassi che probabilmente le è
cara che è quella della consultazione di la qualunque, quindi di
qualunque tipo di rappresentatività che sia più o meno
numerosa.
Lei chiede quali sono stati gli esiti di tale gruppo di lavoro,
le assicuro che ci siamo dovuti riunire più volte, proprio per la
complessità della tematica; tra l'altro ci siamo riuniti unitamente
all'assessorato del collega Bertschy perché il tema non è di così
facile risoluzione, perché trattandosi di professioni di montagna,
richiedono un approccio che è relativo alla formazione, è un lavoro
nel vero senso della parola. Lei ha citato dei numeri, poi di
questi numeri, come lei ha poi ben rappresentato, non sono
tantissime ad oggi le cosiddette guide escursionistiche o le altre
guide facenti parte delle denominazioni variamente diverse,
richiedono una messa a punto.
Il gruppo di lavoro ha definito un percorso di riforma della
legislazione regionale in materia che prevede alcune modifiche sia
della legge regionale 7/1997 che lei non ha citato ma che va
comunque modificata e va riattualizzata, sia della legge 1/2003 che
disciplina, tra le altre, come lei ha spiegato, la professione
della guida escursionistica naturalistica che è una denominazione
che è tipicamente valdostana, poi se lei vede nelle altre Regioni
c'è una fantasia di denominazioni che fanno riferimento a sigle che
sono più o meno legittimate.
Gli obiettivi fissati di questo lavoro prevedono l'istituzione
anche in Valle d'Aosta della figura di accompagnatore di media
montagna, quello che lei definisce anacronistico ma che è figura
riconosciuta in ambito nazionale ed internazionale e come tale
esercitabile anche al di fuori della Valle d'Aosta, in particolare
in Francia, cosa che non è possibile con la figura per esempio
della guida escursionistica e ciò con conseguente ampliamento delle
opportunità di lavoro offerte dal mercato.
La previsione di un meccanismo agevolato di transito
dell'attuale ruolo di guide escursionistica naturalistica al nuovo
di accompagnatore di media montagna perché bisogna prevedere una
passerella e il mantenimento del vigente
status
, quindi su
questo la tranquillizzo e tranquillizzo chi l'ha sollecitata a fare
questa iniziativa, e relativa disciplina della guida
escursionistica non interessate a confluire nell'elenco speciale
degli accompagnatori di media montagna.
In relazione a questi obiettivi condivisi - e anche qua sta la
difficoltà - perché condividere con le associazioni delle guide
alpine, con le associazioni maggiormente rappresentative delle
guide escursionistiche, quelle individuate dalla DGR 557/2021, sono
stati individuati i seguenti elementi fondamentali del progetto di
riforma individuati dal gruppo di lavoro nei seguenti:
1) istituzione presso l'UVGAM, collegio regionale delle guide
alpine, dell'elenco speciale degli accompagnatori di media
montagna, così come previsto dall' articolo 22 della legge 2
gennaio 1989 n. 6 che è la legge quadro nazionale sull'esercizio
della professione guida alpina non mi pare così anacronistica ma è
la legge che detta la disciplina della guida alpina;
2) definizione degli ambiti di esercizio delle condizioni di
accesso alla professione di AMM, requisiti di iscrizione,
organizzazione di percorsi abilitanti, di aggiornamento eccetera,
previsione di inserimento degli AMM quale componente costitutiva
del l'UVGAM;
3) previsione della facoltà per le guide escursionistiche
naturalistiche regolarmente iscritte presso l'elenco regionale di
cui alla legge regionale 1/2003 di richiedere il trasferimento
presso l'elenco speciale degli AMM previo aggiornamento;
4) mantenimento della vigente disciplina di cui alla legge
regionale 1/2003, questo per confortare quelli che in questo
momento evidentemente sono un po' agitati, nei confronti della
gente che non intendono effettuare il trasferimento di cui
sopra.
Inoltre, in fase di approfondimento, il tema della pratica
dell'attività di AMM e di guida naturalistica, anche su terreni
innevati, perché lei ha dimenticato di citare quest'aspetto, che
oltre ad essere delle figure che possono lavorare solo in Valle
d'Aosta, e quindi non possono fare per esempio i tour che
sconfinano in Francia o che sconfinano in Svizzera, le guide
escursionistiche non possono nemmeno lavorare su terreni innevati,
di fatto non potrebbero neanche fare accompagnamento con le
ciaspole o altri tipi di lavoro, sulla base di un previo percorso
di formazione di abilitazione conforme agli standard definiti a
livello internazionale dall'UIMLA che è
l'Union of International
Mountain Leader Associations
che è l'Associazione mondiale che
definisce gli standard per la percorribilità su terreni innevati e
che è volta ad accertare, sulla base di una piattaforma comune a
livello internazionale, le conoscenze e capacità degli interessati
nella prevenzione dei rischi nivologici e nella gestione delle
operazioni di soccorso.
Il disegno di legge che si rende a tal fine necessario
sottoporre le competenti Commissioni e al Consiglio regionale è in
fase di elaborazione, le dico che è già scritto da parte dei
competenti uffici dell'Assessorato, e sarà presto sottoposto alle
associazioni per una valutazione finale prima dell'avvio del
relativo iter legislativo.
In sintesi significa che il lavoro che non si riusciva a fare di
messa in comune con le associazioni rappresentative per vari motivi
che lei immagino conosca benissimo perché avrà seguito credo tutto
l'iter e tutta la cronistoria di ciò che è successo, finalmente
hanno trovato un punto di incontro, l'AMM non è una figura
assolutamente anacronistica, è una figura che unita al protocollo
internazionale UIMLA consentirà agli accompagnatori di media
montagna che sono iscritti all'interno dell'UVGAM, quindi
dell'associazione, con tutti i vantaggi, anche di tipo assicurativo
e di altro genere, cosa che oggi non hanno, perché accompagnatori
di media montagna in Valle d'Aosta - come lei ha citato - non ci
sono, le guide escursionistiche che accompagnano i clienti sulla
neve per esempio vorrei capire come fanno ad essere assicurati, ma
se a voi va bene così, poi alla fine risponderete probabilmente con
chi vi chiederà com'è che oggi è possibile effettuare delle
attività del genere senza avere né la copertura legislativa né
tantomeno quella assicurativa.
Presidente -
Per la replica consigliera Minelli, ne ha
facoltà.
Minelli (PCP) -
Grazie Presidente. Assessore, lei
ha utilizzato circa la metà del tempo per la sua risposta per fare
delle presunzioni riguardo a ciò che io penso, cioè lei presume
quello che io penso, quello che io faccio, le persone con cui io
parlo. Mi sembra una cosa quantomeno un po' particolare! E mi ha
addirittura detto che mi sono già data una risposta da sola.
Io le avevo chiesto quali erano gli esiti del lavoro, e
fortunatamente qualche cosa lei ci ha detto, perché le domande che
io ho fatto erano due: quali sono gli esiti del gruppo di lavoro e
come si intenda concretamente fare per tutelare queste
professioni.
Ora lei ci dice che c'è un disegno di legge in fase di
elaborazione, anzi, ci ha detto che è pronto; bene, anche perché
lei ci aveva detto il 18 novembre 2020 che avrebbe presentato alle
Commissioni in maniera rapida le prime valutazioni, non avremo le
prime valutazioni, avremo un pacchetto che dovremo esaminare.
Su quello che riguarda la confusione che io avrei fatto, non so
a che cosa lei si riferisce. Io ho parlato di professionalità e mi
sono concentrata sulle guide escursionistiche naturalistiche che
hanno uno status ben definito, non c'è niente di confuso in questa
figura professionale, tant'è vero che è disciplinata da una legge
nazionale che è arrivata ben dieci anni dopo quella regionale e che
quindi ha sicuramente definito in maniera più puntuale e precisa
quali sono gli ambiti in cui questi professionisti operano.
Poi ha fatto riferimento a ciò che si può fare nel territorio
valdostano e ciò che invece si può fare oltralpe. Io ricordo che
chi fa parte e si inserisce in questa figura professionale di guida
escursionistica naturalistica, lo fa anche in questo Paese, lo fa
in Italia, tant'è vero che le ho citato alcuni dei dati che
riguardano il numero di persone che lavorano anche a tempo pieno in
questo settore.
Sull'anacronisticità, ora lei dice che gli AMM, gli
accompagnatori di media montagna, non sono anacronistici. Io le ho
detto che non è anacronistica la figura della guida naturalistica
escursionistica, al limite - ed è una valutazione che posso fare io
- è quella dell'accompagnatore di media montagna che è
anacronistica nel senso che si riferisce soltanto ad un pezzo di
quello che è il lavoro di un accompagnatore di questo tipo, ma la
mia valutazione era su quanto lei ha riferito rispetto alle guide
naturalistiche che di anacronistico, abbia pazienza, non hanno
proprio nulla visto il lavoro che svolgono in tutto il paese.
Poi lei dice che non sono tante le guide escursionistiche, beh,
centoquaranta persone che operano in Valle d'Aosta a me non
sembrano poche e credo addirittura che potrebbero essere
potenziate, dire che non sono tantissime... non saranno un
esercito, ma non sono nemmeno un numero così modesto!
Mi fa comunque piacere che questo gruppo ha lavorato e ha
definito un percorso di modifica, sia della legge 7 che lei ha
citato e soprattutto della legge 1/2003.
Mi sembra di aver intuito, da quello che lei ha detto, che il
disegno di legge che ci verrà però presentato istituisce in Valle
d'Aosta la figura dell'accompagnatore di media montagna, ora io mi
auguro che questo disegno di legge sia adeguato e in linea con la
normativa nazionale.
Soprattutto dal tono che lei ha utilizzato, e mi preoccupa un
po', sembra che ci sia difficoltà ad avere una reale collaborazione
tra tutti coloro che operano nel settore.
Poi lei mi ha detto che ci sarà un mantenimento dello status di
chi non è interessato a transitare nel nuovo tipo di professione,
però io mi augurerei soprattutto che ci sia una collaborazione a
livello di chi è interessato e non ad una esclusione di altre
professionalità perché, soprattutto dal tono che lei ha utilizzato,
mi sembra di aver capito qualche cosa del genere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK