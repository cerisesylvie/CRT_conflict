Consiglio Regionale della Valle d'Aosta - Oggetto del Consiglio n. 299 del 16 dicembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 299 del 16 dicembre 1998 - Resoconto
SÉANCE DU 16 DÉCEMBRE 1998 (MATIN)
OGGETTO N. 299/XI Iniziative per fronteggiare la situazione di
crisi economica ed occupazionale dell'Azienda dolciaria "Feletti"
di Pont-Saint-Martin. (Interpellanze)
Interpellanza Appreso della fallimentare situazione economica e
finanziaria che attraversa la Società Feletti di Pont St
Martin;
Appreso, altresì, della conseguente minaccia di licenziamento
per 63 unità lavorative;
Visto l'appello rivolto alla Regione dall'Amministrazione
comunale di Pont St Martin;
i sottoscritti Consiglieri regionali
Interpellano
la Giunta regionale per conoscere:
1) quali iniziative intende mettere in atto per impedire la
chiusura dell'Azienda dolciaria "Feletti" e quindi salvaguardare il
posto di lavoro ai 63 lavoratori e lavoratrici dipendenti.
F.to: Beneforti - Curtaz - Squarzino Secondina
Interpellanza Vista la precedente interpellanza presentata dai
sottoscritti in merito alla crisi economica ed occupazionale
attraversata dall'azienda Feletti di Pont-Saint Martin;
Venuti a conoscenza, tramite gli organi d'informazione, dei
ripetuti tentativi di salvataggio dell'azienda, che potrebbe essere
rilevata da una società per azioni la quale però, per intervenire,
chiede la dismissione di almeno trenta unità lavorative;
Tenuto conto dell'importanza, sia dal punto di vista economico,
sia da quello occupazionale, dell'industria dolciaria della Bassa
valle, nonché del prestigio accumulato dalla Cioccolato Feletti nel
corso dei suoi 116 anni di incessante attività produttiva;
i sottoscritti Consiglieri regionali
Interpellano
la Giunta regionale per sapere:
1) se è a conoscenza della reale situazione economica,
gestionale ed occupazionale della Feletti;
2) quali azioni sono state intraprese o si intendono
intraprendere al riguardo da parte dell'Amministrazione regionale
attraverso la propria finanziaria Finaosta spa, anche alla luce
delle affermazioni dell'Assessore regionale all'industria in base
alle quali il ruolo che deve svolgere il suo assessorato è quello
di fornire, in caso di crisi, tutto il supporto necessario alle
aziende valdostane in difficoltà per trovare soluzioni
adeguate.
F.to: Lanièce - Comé - Marguerettaz - Viérin M.
Président Pour permettre au collègue Beneforti de se reposer un
peu, je donnerais en premier la parole au collègue Lanièce pour
l'illustration de l'interpellation.
Lanièce (Aut) Quest'interpellanza, a firma del gruppo degli
Autonomisti, è stata presentata quando "all'orizzonte" della
Feletti si era presentata la Cedrinca che aveva prospettato, come
intervento a sostegno della situazione di crisi della Feletti, una
riduzione pesante delle maestranze. Il gruppo degli Autonomisti,
tenuto conto che aveva già presentato nel luglio 1998
un'interpellanza sul problema della Feletti e della Nord
Elettronica, ha ritenuto opportuno richiedere qual è la situazione
economica gestionale ed occupazionale reale per conoscere
l'evolversi della situazione, tenuto conto - come già ribadito
nella precedente interpellanza - dell'importanza di questo
Stabilimento non solo dal punto di vista occupazionale ed
economico, ma anche promozionale, visto che questo Stabilimento ha
sempre legato il suo nome a Pont-Saint-Martin, ad un paese della
nostra Regione. Era quindi necessario fare in modo che
quest'importantissima ditta valdostana sopravvivesse.
Oggi, alla luce delle ultime novità, prospettate sugli organi di
informazione, relative all'intervento di una multinazionale, la
Dufour, "per salvare" la Feletti, chiediamo e speriamo che
l'Assessore possa darci delle risposte in merito alla situazione
reale, dalle quali risposte speriamo possa emergere una soluzione
positiva di questo delicatissimo problema. Anche perché, come
l'Assessore aveva ribadito già nella precedente interpellanza e
come noi abbiamo scritto nella nostra interpellanza, il ruolo che
deve svolgere l'Assessorato dell'industria è fornire, in caso di
crisi, il supporto necessario alle aziende valdostane in difficoltà
per cercare di trovare soluzioni adeguate per far sì che queste
possano - se ci sono le condizioni - andare avanti mantenendo i
livelli occupazionali e garantendo un livello economico importante
per la nostra economia.
Aspettiamo con particolare attenzione la risposta che ci darà
l'Assessore in merito alle trattative di questi ultimi giorni, alla
situazione di quest'importante fabbrica e in merito alla posizione
tenuta da Finaosta, sperando che le risposte siano positive in modo
da poter augurare un buon Natale ai dipendenti della Feletti.
Président La parole au Conseiller Beneforti.
Beneforti (PVA-cU) Ha già detto abbastanza il Consigliere
Lanièce, io aggiungo solo questo: da parte sindacale eravamo stati
informati dei pericoli che correva la ditta Feletti di
Pont-Saint-Martin, poi abbiamo avuto la conferma di questa
situazione di crisi tramite gli organi di informazione. Per questo
abbiamo presentato l'interpellanza, appunto per conoscere qual era
la reale situazione perché sono convinto che l'Assessore abbia
seguito l'evolversi della situazione occupazionale sia della bassa
Valle che direttamente di quest'impresa. Sessantatré unità
lavorative sono tante per cui, quando la notizia si è divulgata,
come dicevo abbiamo presentato quest'interpellanza per conoscere la
verità su quest'azienda che per anni nel passato è stata un fiore
all'occhiello della nostra economia regionale occupando anche una
notevole importanza nel settore dolciario.
Dagli organi di informazione abbiamo appreso la notizia che i
licenziamenti sono stati scongiurati, che la crisi è stata risolta,
che sarà la ditta Dufour, azienda dolciaria di Novi Ligure, a
rilevare la Feletti, che Finaosta ha abbandonato la strada della
ditta Cedrinca di Salò. Se si salva l'azienda e si salva
l'occupazione, credo che ci possiamo dichiarare soddisfatti vista
anche la situazione occupazionale che nel settore dell'industria
esiste nella nostra Regione, ma saremo ancora più soddisfatti se
non ci saranno blocchi dell'attività produttiva; le interruzioni
delle attività produttive sono sempre pericolose.
Devo dire che siamo anche soddisfatti per l'apporto, il
contributo che ancora quest'azienda - almeno stando agli organi di
informazione - può continuare a dare all'economia e alla politica
occupazionale nella nostra Regione con particolare riferimento alla
basse Valle dove quest'azienda è collocata.
Fatta questa premessa, riteniamo utile avere notizie più precise
dall'Assessore competente per quanto riguarda il ruolo che ha
svolto o che svolgerà la Regione insieme a Finaosta, i livelli
occupazionali che saranno mantenuti e gli investimenti che saranno
effettuati dalla Dufour o da un'altra azienda che rileva la
Feletti, gli investimenti della Regione che tramite Finaosta si
renderanno necessari.
Inoltre vogliamo conoscere i tempi di realizzazione del
passaggio di proprietà visto che occorre anche un concordato
giudiziale che deve essere omologato dal tribunale.
C'è comunque un aspetto di cui dobbiamo prendere atto: che
ancora una volta si è dovuto ricorrere a privati esterni alla
Regione per la mancanza di un'imprenditoria locale. Non ne faccio
colpa a nessuno, ma dobbiamo prendere atto come Consiglio regionale
che ancora una volta abbiamo dovuto ricorrere a capitale esterno
della Valle d'Aosta per salvare la nostra azienda, di questo
dobbiamo tenere conto quando discuteremo il piano triennale del
lavoro.
Restiamo in attesa, Assessore, di una sua risposta per conoscere
quello che mi sono permesso di richiedere.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Ringrazio gli interpellanti che mi
consentono di dare alcuni chiarimenti rispetto alla situazione
Feletti.
Innanzitutto della situazione di questo stabilimento già se
n'era parlato nel mese di luglio, come veniva ricordato, nei mesi
successivi la situazione è progressivamente peggiorata.
Lo stabilimento si trova ad avere ormai una situazione di
indebitamento superiore al fatturato che verrà realizzato nel corso
di quest'anno.
L'unica soluzione possibile al momento, visto che la società è
in stato di liquidazione, era quella di intervenire - su questo si
è attivata Finaosta - per concludere questa vicenda attraverso la
definizione di un concordato preventivo giudiziale e questa è la
situazione che oggi si sta delineando, nel senso che rispetto a due
ipotesi che si erano presentate: l'ipotesi Cedrinca in un primo
tempo e l'ipotesi Dufour in un tempo successivo, il Consiglio di
amministrazione di Finaosta, che si è riunito negli scorsi giorni,
sulla base delle proposte che sono state fatte sul piano
industriale, sul piano degli investimenti, sul piano finanziario e
sul piano della occupazione, ha ritenuto che la proposta migliore
fosse quella della Elah Dufour, che non è una società
multinazionale, è una società italiana con sede a Genova che ha nel
tempo riorganizzato marchi, quali Elah e Dufour che hanno segnato
la storia dell'industria alimentare del nostro Paese.
Dicevo che questa è stata giudicata la proposta migliore perché,
dal punto di vista dell'occupazione, come veniva ricordato nei
vostri interventi, non ci sarà il ricorso ai licenziamenti. La
proposta della Cedrinca invece prevedeva la messa in mobilità e
quindi il licenziamento di 29 dipendenti, mentre la proposta della
Elah Dufour prevede l'assunzione di tutti gli attuali dipendenti;
prevede inoltre un confronto con il sindacato per gestire la fase
di ristrutturazione tale da consentire la realizzazione degli
investimenti e comunque un organico alla fine della fase di
ristrutturazione di 50-60 persone.
Attualmente ci troviamo con un organico dello stabilimento di 63
persone di cui oggi però 48 lavorano e 15 sono in cassa
integrazione a zero ore, quindi dal punto di vista occupazionale la
proposta della Elah Dufour è la migliore e lo è anche dal punto di
vista degli investimenti.
L'impegno della società è quello di investire dai 5 ai 6
miliardi per la ristrutturazione degli impianti delle produzioni
Feletti; le produzioni che attualmente si fanno nello stabilimento
verrebbero mantenute; verrebbe portato nello stabilimento Feletti
un impianto per tostatura e macinatura delle fave di cacao,
impianto attualmente installato nella sede di Novi, con un
investimento di 4-5 miliardi.
Per quanto riguarda le prospettive dello stabilimento, in
termini di fatturato le proposte che vengono fatte dalla Elah
Dufour prevedono un fatturato a fine della fase di ristrutturazione
di 22-23 miliardi.
Sulla base delle proposte sul piano occupazionale, sul piano
degli investimenti, sul piano della rete di distribuzione, anche
questa non secondaria, e sul piano della vocazione dello
stabilimento, la proposta della Elah Dufour, che è una delle prime
venti aziende del settore a livello nazionale, è un'azienda che è
passata da 108 miliardi di fatturato nel 1995 a 160 miliardi nel
1997 - attualmente il fatturato della Cedrinca era intorno ai 15
miliardi con una specializzazione di produzione prevalentemente nel
settore delle caramelle, mentre la Elah Dufour è una società
specializzata nella produzione, vendita e distribuzione di
cioccolato - va in coerenza con la vocazione dello
stabilimento.
Quanto agli impegni di Finaosta in questa vicenda, oltre a
quello di trovare un partner industriale (perché il problema di
fondo era trovare un partner che assumesse la gestione e lo
sviluppo dello stabilimento), la finanziaria regionale parteciperà
all'acquisto dell'immobile - questa è una delle condizioni per
realizzare il concordato preventivo - in una partecipazione con la
società che acquisirà l'azienda del 70 percento: quindi il 70
percento dell'acquisto dell'immobile sarà a carico di Finaosta e il
30 percento a carico di Elah Dufour.
Verrà costituita anche una società a maggioranza di Elah Dufour
per l'acquisto degli impianti, dei macchinari e del marchio che
quindi gestirà la società in una prima fase con l'affitto del ramo
di azienda e poi successivamente al concordato preventivo assumerà
l'azienda nel suo complesso.
Queste a grandi linee sono le questioni. L'ultimo tassello che
va a concludere la vicenda sarà la decisione che dovrà essere
assunta dal Consiglio di amministrazione e dall'Assemblea della
Feletti che si terrà venerdì prossimo perché la proposta di
eventuale concordato deve essere fatta dalla proprietà
dell'azienda. Finaosta ha creato le condizioni perché si trovasse
una soluzione, ma la decisione ultima avverrà in settimana.
Président La parole au Conseiller Comé.
Comé (Aut) Ringrazio intanto l'Assessore per la risposta. Come
aveva già detto l'Assessore, noi già nel mese di luglio avevamo
presentato una nostra interpellanza e l'Assessore aveva dichiarato
che da parte sia dell'Assessorato che di Finaosta ci sarebbe stato
sempre un attento monitoraggio nei confronti di questa società
perché era un'azienda di grossa rilevanza economica e occupazionale
nella zona di Pont-Saint-Martin. Purtroppo questa situazione, come
ha detto l'Assessore, è progressivamente andata peggiorando, gli
indebitamenti sono nettamente superiori al fatturato
dell'azienda.
Con grossa soddisfazione prendiamo atto che c'è già un certo
accordo con la Dufour, dove viene garantito soprattutto il
mantenimento degli occupati, quindi non ci sarà un danno
occupazionale. Sicuramente da parte nostra ci sarà ancora una certa
attenzione al prosieguo di questa vicenda, vedremo quali saranno
gli ultimi esiti e cercheremo di essere vigili su questa
situazione.
Président La parole au Conseiller Curtaz.
Curtaz (PVA-cU) Allo stato dichiariamo la nostra soddisfazione
per le risposte dell'Assessore e riteniamo anche noi che i
presupposti per quest'accordo con la Dufour siano significativi
perché evitano l'aggravarsi e il drammatizzarsi di un problema
grosso.
Continueremo a seguire la vicenda fino al suo epilogo, che ci
auguriamo positivo, anche nei prossimi mesi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK