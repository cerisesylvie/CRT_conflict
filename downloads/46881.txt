Consiglio Regionale della Valle d'Aosta - Oggetto del Consiglio n. 3229 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3229 del 7 febbraio 2024 - Resoconto
OGGETTO N. 3229/XVI - Interpellanza: "Motivi delle
incongruenze nelle informazioni fornite relative al ricovero di un
paziente al Pronto soccorso dell'Ospedale Parini".
Bertin (Presidente) -
Punto n. 40. Assessore Marzi, ne ha
facoltà.
Marzi (SA) -
Mozione d'ordine per richiamo al
regolamento, ai sensi dell'articolo 45 comma 2, chiediamo che il
Consiglio si esprima sulla trattazione di quest'iniziativa in
seduta segreta.
Presidente -
C'è un richiamo, con una mozione d'ordine,
al Regolamento, pertanto si applica l'articolo 45 comma 2 con il
quale il Consiglio può deliberare di riunirsi in seduta segreta. Si
applica l'articolo 60, pertanto vi è un intervento a favore e un
intervento contro la possibilità. Consigliere Manfrin, a lei la
parola.
Manfrin (LEGA VDA) -
Contrario. Per informare quest'Aula
che dovrà esprimersi nel merito o meno della secretazione della
seduta e che nel corso della presentazione della mia iniziativa non
farò ovviamente alcun riferimento a nomi o a fatti che possano far
risalire alla persona in questione. Credo che il collega
Sammaritani, presiedendo l'Aula la scorsa seduta, o due sedute fa,
abbia ben spiegato che il regolamento chiarisca come ci si debba
astenere e si debba fare la seduta segreta quando ci si esprime nel
merito di comportamenti o intendimenti di persone. Qui si chiede la
secretazione semplicemente perché riguarda una persona ma, a
beneficio di quest'Aula, ritengo che sia opportuno ricordare che
cos'è accaduto, in maniera che così ognuno possa esprimersi
compiutamente.
Qui ci troviamo a che fare con una persona molto anziana che è
stata parcheggiata su una barella per diverso tempo, anzi, per
diversi giorni, a cui non è stato dato da mangiare, anche con
giustificazioni puerili. Dopodiché quando il sottoscritto ha
chiesto spiegazioni...
Presidente -
Consigliere, la richiamo al Regolamento. Il
Regolamento!
Manfrin (LEGA VDA) -
No, devo spiegare le motivazioni,
Presidente... quindi è stata data una motivazione che diceva che
non era stato dato da mangiare a questa persona perché le
secrezioni non gli consentivano di mangiare e bisognava fare delle
aspirazioni, in realtà il figlio, che ha risposto, ha evidenziato
che evidentemente queste aspirazioni non c'erano state.
Mi sembra quindi assolutamente assurdo pensare di secretare
questa seduta, d'altra parte anche i parenti sono concordi - anzi,
sono concordissimi - nel fatto che si parli di questo
disservizio.
Ritengo che sia assolutamente opportuno votare contro la
secretazione di questa seduta.
Presidente -
Consigliere Marguerettaz, a favore.
Marguerettaz (UV) -
Molto brevemente, non si tratta di un
obbligo ma di una facoltà, quindi giustamente, ai sensi
dell'articolo 45, citando il secondo comma: "Il Consiglio può",
quindi il Consiglio è sovrano.
L'Assessore ritiene che, a prescindere dalla volontà
dell'interpellante, nella sua risposta dovrà in qualche modo, per
dare una risposta compiuta, parlare dei dati sensibili, quindi
votiamo a favore della seduta segreta.
Presidente -
Mettiamo in votazione, votazione che deve
essere fatta a scrutinio palese. La votazione è aperta. La
votazione è chiusa.
Presenti: 31
Favorevoli: 18
Contrari: 13
La mozione d'ordine è approvata.
Passiamo pertanto in seduta segreta.
Dalle ore 18:38 fino alle ore 19:09 si prosegue in seduta
segreta.
Bertin (Presidente) -
Possiamo riprendere. Il punto n. 41
all'ordine del giorno è rinviato a domani. Ha chiesto la parola il
consigliere Sammaritani per mozione d'ordine. A lei la parola.
Sammaritani (LEGA VDA) -
È soltanto per fare un po' di
ordine e per riferire sull'argomento su cui ha ragionato la
minoranza: l'articolo 45 sulle sedute pubbliche e le sedute
segrete.
La maggioranza in quest'ipotesi ha utilizzato il comma 2
dell'articolo 45, che concede la facoltà al Consiglio di trattare
in seduta segreta determinati argomenti senza specificare
particolarmente quali siano le circostanze che giustifichino tale
scelta.
È evidente che nel caso di specie il capogruppo dell'Union
Valdôtaine ha motivato dicendo che si trattava di un argomento
riguardante persone e che quindi si utilizzava il comma 2; in
realtà, quando si tratta di questioni riguardanti persone, come
abbiamo già avuto occasione di valutare un paio di Consigli fa, si
tratta d'applicare il comma 3 e non il comma 2 dell'articolo 45,
anche perché, ragionando al contrario, se si applicasse il comma 2
in modo esteso, teoricamente tutte le sedute del Consiglio
potrebbero essere secretate, dal numero 1 all'ultimo degli ordini
del giorno come argomenti, quindi, in sostanza, il tema è questo:
c'è il principio fondamentale che è sancito dall'articolo 45 che le
sedute del Consiglio regionale sono pubbliche, dopodiché
naturalmente bisogna motivare, nel momento in cui si andrà ad
applicare l'articolo 2, per quale motivo si chiede la trattazione
segreta.
Nel caso poi più specifico ancora, quindi si tratta di una lex
specialis rispetto a quella generale del comma 2; se si tratta di
persone, addirittura si è detto - e come avevo detto quel giorno in
cui presiedevo - se si discute di persone, siccome il comma è stato
modificato nel tempo, prima si diceva tout court che se si tratta
di persone si doveva discutere in seduta segreta, dopo invece è
stata aggiunta la specificazione "Nel momento in cui ci siano
trattazioni che indichino apprezzamenti sulla condotta privata o
sui meriti o demeriti di una persona". È chiaro che bisogna
assolutamente demandare a chi tratta la questione - che può essere
il Consigliere o l'Assessore che risponde, chiunque lo faccia - di
trattare la cosa nel modo adeguato e, nel momento in cui dovesse
fare degli apprezzamenti, in quel momento si dovrebbe fermare per
dire: "Adesso secretiamo da qui in poi la trattazione" perché
altrimenti il principio che si va a enunciare è quello di trattare
in seduta segreta tutte le volte che la maggioranza vuole. È
evidente che sarebbe illegittimo e poco democratico.
Questo lo dico a livello proprio di disciplina che dobbiamo
darci, cioè dobbiamo trovare, visto che sono sorti dei contenziosi
più di una volta ormai, anche di recente, su questa questione,
probabilmente la Commissione regolamento o comunque anche l'Ufficio
di Presidenza dovrà prendere atto di questa criticità che
obiettivamente sorge da una norma che è un po' generica, quindi
dovremo assolutamente arrivare a una soluzione tecnicamente
accettabile.
Presidente -
Ovviamente riferendosi al comma 2, la
discussione può essere secretata su determinati argomenti, non
ovviamente in termini generali su tutto il Consiglio, deve essere
comunque limitato a determinati argomenti e non a tutto il
Consiglio, riguardo alle considerazioni che evidenziava il
consigliere Sammaritani, ovviamente quello è un paradosso per
mettere in evidenza la questione, ma non è praticabile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK