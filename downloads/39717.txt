Consiglio Regionale della Valle d'Aosta - Oggetto del Consiglio n. 2809 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2809 del 20 giugno 2017 - Resoconto
OGGETTO N. 2809/XIV - Interpellanza: "Interventi per la
soluzione delle problematiche relative alle prenotazioni presso il
Poliambulatorio di Donnas".
Rosset (Presidente)
- Punto n. 14 dell'ordine del giorno.
Ha chiesto la parola il Consigliere Cretier per l'illustrazione; ne
ha facoltà.
Cretier (PD-SIN.VDA) -
Mi scuso con l'Assessore Bertschy
per la sequenza così cadenzata delle richieste.
L'interpellanza ha per oggetto l'annoso problema delle
prenotazioni agli sportelli, nella fattispecie quelli del
Poliambulatorio di Donnas. Alcuni cittadini si lamentano del fatto
che a volte le linee - a detta degli incolpevoli operatori allo
sportello - non funzionano o vanno a rilento, quindi non si può
procedere con la prenotazione. Le postazioni sono almeno quattro,
ma gli addetti il più delle volte sono solo due, il che comporta
tempi di attesa piuttosto lunghi, e purtroppo di pazienza in giro
ne è rimasta poca. Se poi pensiamo che la presenza del cittadino
allo sportello indichi che vi siano in corso accertamenti di
routine
o verifiche dello stato di salute del cittadino,
dovremmo cercare in qualche modo di migliorare il servizio e di
gestire meglio il tempo.
Lei può ben capire che si tratta di un banale problema, ma deve
essere risolto, anche perché se ogni tanto sulle richieste manca
qualche codice il cittadino deve tornare dal medico e completare la
documentazione. Qui il cittadino è "colpevole" di non aver
controllato bene tutti i dati, ma se l'errore è altrui e la colpa
della linea che non funziona non è sua, gli rimane solo il disagio
di ripassare successivamente o di aspettare. Gli addetti, molto
gentilmente e in grande difficoltà, in nome e per conto
dell'azienda chiedono di tornare successivamente o di aspettare
pazientemente il ripristino della linea o dei collegamenti con
Aosta.
Ora io non conosco bene quale sia problema di fondo: se le linee
sono sovraccariche, i programmi gestionali delle prenotazioni
troppo farraginosi o obsoleti, o quali altri problemi di
connessione esistano, ma alla fine non si riesce a chiudere la
richiesta al primo tentativo, cosa che in generale non succede agli
sportelli qui ad Aosta. Un'altra difficoltà riguarda i lavoratori
che devono comunque richiedere i permessi al datore di lavoro
durante gli orari blindati del contratto per accedere agli
sportelli negli orari stabiliti. Il disagio inoltre tocca anche le
persone che si muovono con i mezzi pubblici, in generale le persone
anziane, che vivono magari nelle tre vallate laterali e che
rientrano nel distretto di Donnas. I ritardi si concretizzano poi
con mancate coincidenze tra le linee delle navette e gli autobus;
purtroppo non tutti hanno un familiare disponibile ad
accompagnarli.
Non conoscendo bene l'organizzazione degli organici dell'azienda
USL, non entro nel merito della gestione del personale, che non mi
compete, ma sarebbe importante trovare una soluzione, che a volte
vuol dire prendersi in carico magari la parte cartacea e chiudere
successivamente la prenotazione, pur sapendo che bisogna mettere in
relazione la disponibilità della prestazione con il giorno, l'ora e
con le necessità del cittadino; quindi nell'immediato la cosa non è
sempre possibile.
Avendo appreso anche dalle delibere del Presidente che alcuni
finanziamenti del Programma di sviluppo rurale sono stati dirottati
per la banda larga e la necessità è stata annunciata da più enti e
organizzazioni - come ad esempio il convegno con la Banca d'Italia
che abbiamo avuto venerdì - la richiesta va in questo senso: "da
più parti si evidenzia come l'attrattività della Valle d'Aosta
necessita anche di una rete tecnologica avanzata per una
connessione veloce e globale; la volontà generale è di dotare di
fibra ottica tutta la regione". Ho letto diverse delibere di Giunta
in cui le linee sono state date in concessione a varie società di
telecomunicazione per dieci anni. Ora non entro nel merito
dell'aspetto tecnologico, perché tra fibra ottica e banda larga non
sono così competente. La domanda, però, seppur con le mie modeste
conoscenze tecnologiche, era se queste linee non possano servire a
migliorare l'apparato tecnologico dell'USL, in particolare quello
degli sportelli del territorio, anche in funzione delle nuove
strategie e obiettivi espressi come priorità dal nuovo Direttore
generale su diversi articoli di giornale.
Presidente -
Ha chiesto la parola l'Assessore Bertschy
per la risposta; ne ha facoltà.
Bertschy (UVP) -
Ringrazio il collega Cretier che credo,
anche per appartenenza al territorio, sia sensibile alla situazione
della Bassa Valle, presidio che, al di là dell'aspetto sanitario,
ha necessità di essere mantenuto efficiente, anzi, di essere
implementato, perché chi abita lontano da Aosta ha comunque da
sostenere costi e disagi diversi.
La segnalazione non solo è pertinente, ma è coerente con quello
che immagino politicamente un po' tutti noi vogliamo sostenere. In
particolare l'azione di questo Governo è quella di ragionare sul
Poliambulatorio di Donnas per rilevare le attuali criticità - non
bisogna nasconderle - ma di lavorare anche ad un progetto di sua
implementazione, pure tenendo conto del fatto che nel Canavese
ormai tutta una serie di servizi sanitari sono venuti a mancare.
Questo potrebbe quindi diventare un presidio importante al confine
da far crescere e da valorizzare, anche in funzione di una mobilità
attiva in qualche maniera da proiettare sulla nostra azienda. Al di
là della segnalazione puntuale sulla COUP, sul Poliambulatorio sono
in corso dei ragionamenti e noi sicuramente coinvolgeremo chi avrà
voglia di farsi coinvolgere in questa direzione. Rispetto alla
segnalazione, ho chiesto all'attuale Direttore di distretto se ne
era a conoscenza; non era a conoscenza di segnalazioni dirette,
anche se è incaricato da poco, però anche con lui sarà importante
istruire un percorso di lavoro, perché a volte, non conoscendo la
cosa, diventa difficile intervenire.
Sulla questione delle linee mi viene segnalato che il 23
settembre 2016 si è dato corso ad un servizio di connettività di
molto superiore a quello precedente attraverso la partecipazione di
INVA. La connessione avviene con ponte radio tra Donnas e la
Pépinière
di Pont-Saint-Martin ed è in fibra ottica. Nelle
intenzioni c'era proprio l'aumento della velocità dei collegamenti.
Questo come premessa generale.
"Se è a conoscenza della reale situazione delle inefficienze
degli altri sportelli delocalizzati sul territorio valdostano".
Rispetto a questo non vengono rilevate particolari situazioni,
comunque è un lavoro che si sta cercando di portare avanti nella
direzione da lei suggerita.
"Se è a conoscenza delle motivazioni per cui gli operatori non
riescono a procedere alle prenotazioni". A noi sono state segnalate
due grosse interruzioni da inizio anno: una, martedì 14 marzo dalle
11,37 alle 12,17 e, un'altra, lunedì 22 maggio dalle 10,00 alle
12,50. Qui probabilmente si è trattato di interruzioni forti che
non hanno permesso proprio di operare, mentre altre segnalazioni
non ne appaiono. Sarà quindi importante andare a verificare, come
probabilmente ha fatto lei tramite la voce di qualche cittadino,
cosa sta succedendo.
Sul sistema di monitoraggio degli interventi informatici,
dall'inizio dell'anno sono state registrate 55 chiamate associate
al Poliambulatorio di Donnas, delle quali solo una è riconducibile
a problemi di connessione di rete (la problematica del 22 maggio).
Da un lato c'è un percepito, dall'altro forse i dati non raccolgono
nella loro interezza. Sappiamo che, oltre al problema della
connessione, per la COUP conta molto anche la qualità di risposta
degli operatori in servizio. A volte bisogna pertanto anche
prendersi carico di un problema di tipo tecnico, magari proprio
come diceva lei: raccogliamo la segnalazione, la teniamo, la
inseriamo e facciamo in modo da non dover tornare un'altra volta.
Con il sopralluogo che andremo a fare nei prossimi giorni
valuteremo insieme al Direttore di distretto la segnalazione che
lei ci fa, in modo da capire anche con gli operatori dello
sportello di che rilevanza si tratta.
"Quali eventuali soluzioni pratiche si intendono adottare per
risolvere definitivamente le ripetute sospensioni allo sportello" e
"se vi è intenzione di intervenire sulla gestione delle linee".
Come abbiamo detto, da maggio la connessione tra Aosta e Donnas non
utilizza solo più il vecchio Back Font Topix che rimane come
backup
, ma è su una nuova dorsale, sempre in fibra, dedicata
completamente al Progetto VdA. Questo dovrebbe migliorare - proprio
come si diceva prima - la velocità di trasporto, ma soprattutto le
interruzioni che ci sono state. Rispetto alla problematica del 22
maggio è stato attivato un gruppo di continuità che protegge gli
apparati critici nella nostra sede; pertanto si permetterà che
eventuali mancanze di corrente vengano supplite da questo gruppo di
continuità. Con tali miglioramenti si dovrebbe garantire una
continuità del servizio.
Ciò detto, io credo che la cosa più importante sia formare il
più possibile gli operatori che stanno al servizio, anche rispetto
alle azioni di investimento, perché credo che le persone che
ricevono le segnalazioni dei cittadini debbano essere a conoscenza
degli investimenti e dei lavori che si fanno, in modo che
l'informazione non sia solo un "non funziona niente". È vero, ci
sono probabilmente dei disagi, ma si sta lavorando per risolverli:
questo è il lavoro che deve fare un'azienda che, dalla base alla
testa della piramide, sa trasferire le giuste informazioni, i
propri servizi e li sa coinvolgere in un progetto di attenzione e
di presa in carico delle necessità dei cittadini.
Presidente -
Ha chiesto la parola il Consigliere Cretier
per la replica; ne ha facoltà.
Cretier (PD-SIN.VDA) -
L'interpellanza aveva proprio
questa funzione: segnalare i disservizi che si creano. Sicuramente
occorrerà che l'utenza formalizzi più spesso le segnalazioni
all'URP, in modo che possiate raccogliere i dati e verificarli
direttamente.
Le segnalazioni che mi sono giunte sono di quest'anno, però,
quindi il potenziamento delle linee che lei datava al 23 settembre
al momento crea ancora qualche disagio. Io credo che la capacità
sia anche di risolvere questi piccoli problemi, in modo da creare
comunque sinergie, in un'ottica di decentramento razionale, perché
migliorando a piccoli passi penso che si conferisca una credibilità
al sistema sanitario. Di mancanze e di problematiche ce ne sono
ancora tante, quindi pian piano spero che si risolvano. Non volevo
farle un
assist
calcistico, ma era semplicemente per
segnalare la disponibilità del territorio a risolvere questi
problemi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK