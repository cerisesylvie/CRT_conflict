Consiglio Regionale della Valle d'Aosta - Oggetto del Consiglio n. 1424 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1424 del 24 marzo 2022 - Resoconto
OGGETTO N. 1424/XVI - Reiezione di mozione: "Impegno a
reperire risorse finanziarie per sostenere gli interventi di
ristrutturazione degli alloggi di edilizia residenziale
pubblica".
Bertin (Presidente) -
Punto n. 48. Per l'illustrazione
della mozione, il consigliere Baccega.
Baccega (GM) -
Eccoci alla mozione, una mozione condivisa
con i colleghi della Lega Vallée d'Aoste.
Su questo tema avevamo iniziato con un'interrogazione con
risposta immediata nella quale comunicavamo all'Assessore che a
Morgex e in alcune vie di Aosta vi erano presenti alcuni alloggi di
edilizia residenziale pubblica liberi da più di un anno.
Per fortuna, grazie al nostro intervento, pare ci sia stata
immediata risposta.
ARER si è precipitata a sistemare gli alloggi a Saint-Pierre e
spero li possa assegnare al più presto, su questo sicuramente
vigileremo con attenzione.
Successivamente avevamo posto all'attenzione del Consiglio
regionale e dell'Assessore un'interrogazione che chiedeva conto di
quanti alloggi erano nelle condizioni d'inoccupabilità a seguito
d'interventi di ristrutturazione che si dovevano effettuare.
Non abbiamo certo chiesto da quanto tempo erano in quello stato,
ma assicuro che di molti sappiamo che erano liberi anche da oltre
un anno.
Facendo il percorso a ritroso di questi mesi, abbiamo messo a
confronto il Piano triennale con il Piano operativo annuale, con la
relazione dell'ARER e riscontriamo alcune incongruenze che mano a
mano che noi incalzavamo sui vari temi, trovavano aggiornamenti
messi a sistema che poi sulla relazione dell'ARER - richiesta
dall'Assessore e pervenuta ai componenti della V Commissione -
trovavano spazio, ma l'interrogazione riguardante gli alloggi
gestiti dall'ARER che erano inoccupati ha portato alla luce un
fatto che avevamo in qualche modo anticipato ed evidenziato, ovvero
che tra Quartiere Cogne, Quartiere Dora, Viale Europa e alloggi nei
Comuni, ci sono ben 133 alloggi sfitti in manutenzione, che
richiedono interventi tra i più svariati, ovviamente per poter
essere assegnati; un blocco che vede proprio alloggi che è da più
di un anno che sono vuoti. Va detto comunque che sette di questi, a
seguito delle nostre azioni ispettive, hanno iniziato a essere
ristrutturati.
Tenuto conto della risposta dell'Assessore, che ci ha fornito
questo elenco, che è necessario attendere le risorse statali del
Piano nazionale di rilancio e resilienza e del fondo complementare
alla riqualificazione degli alloggi ERP relativi al programma
"Sicuro verde e sociale", programma che assegna alla Valle d'Aosta
2.703.657 euro, queste risorse sono ripartite nelle annualità dal
2021 al 2026.
Il Decreto legge 6 maggio 2021 n. 59 convertito dalla legge 1
del luglio 2021 - che finanzia 2 miliardi di euro per la
riqualificazione dell'edilizia residenziale pubblica - prevede per
la Valle d'Aosta, appunto un importo di 2.703.000 euro, ripartiti
in sei anni, tali risorse assegnate per ristrutturare gli alloggi
non bastano.
Infatti questo significa che ogni anno avremo circa 473 mila
euro da investire per sei anni a partire dal 2021 e, fatto il conto
degli importi necessari per ristrutturare questi 333 alloggi,
andiamo a un importo totale di 4 milioni, secondo la tabella
indicata.
Quindi non bastano le risorse nazionali del programma PNRR,
servono ulteriori risorse regionali spendibili in tempi brevissimi
che abbiamo stimato in un milione e mezzo, che potrebbero essere
investiti in diversi lotti da quattro o cinque alloggi per poi
essere assegnati nel giro di sei-nove mesi, anziché attendere tutti
questi anni e dando risposte anche al mondo delle imprese
artigiane.
Sulla base di queste considerazioni noi chiediamo di sostenere
con un intervento regionale il comparto, oltre alle risorse che
sono state assegnate dal Governo nazionale, impegnando il Governo
regionale a predisporre nella prossima variazione di bilancio, o di
assestamento di bilancio, l'importo di un milione e mezzo di euro
per sostenere interventi di ristrutturazione di circa cinquanta
alloggi individuati nell'elenco a nostra disposizione.
Presidente -
La mozione è stata illustrata. Apriamo la
discussione generale. La discussione generale è aperta. Se qualcuno
vuole intervenire in discussione generale, è bene che si prenoti.
Non vedo richieste d'intervento, pertanto chiudo la discussione
generale. Per il Governo replica l'assessore Barmasse.
Barmasse (UV) -
Come avevo già comunicato in sede di
discussione dell'interrogazione presentata dal consigliere Baccega,
che ha ricordato sull'argomento nel corso della precedente riunione
del Consiglio regionale, a brevissimo il Ministero delle
infrastrutture e della mobilità sostenibile dovrà esprimersi
sull'ammissione al finanziamento degli interventi in
ristrutturazione di alloggi di ERP sulla base della manifestazione
d'interesse presentata da ARER nell'ambito dell'avviso pubblico per
raccolta delle manifestazioni di interesse a valere sul piano
nazionale per gli investimenti complementari al PNRR di cui al
Decreto legge 59/2021 articolo 1 comma 2 lettera C punto 13 "Sicuro
verde e sociale, riqualificazione dell'edilizia residenziale
pubblica".
La manifestazione d'interesse presentata da ARER si riferisce
alla riqualificazione di settantacinque alloggi situati in diverse
unità immobiliari del Comune di Aosta e di ventuno alloggi situati
in altri Comuni della regione.
L'importo finanziabile ammonta a euro 2 milioni e 700
corrispondente alla quota di ripartizione spettante alla Regione
Valle d'Aosta nell'ambito del richiamato programma "Verde sociale e
sicuro".
Da cronoprogramma, così come previsto dal Dpcm del 15 settembre
2021, il Ministero delle infrastrutture e della mobilità
sostenibile dovrà pronunciarsi sull'effettivo finanziamento degli
interventi di cui alla manifestazione d'interesse presentata entro
il prossimo 31 marzo, cioè tra pochi giorni, cui seguirà, in caso
di esito positivo, l'erogazione delle risorse, in particolare il
30% a titolo di anticipazione entro trenta giorni dalla data di
adozione del Decreto di approvazione del piano degli interventi; a
seguire i trasferimenti avverranno sulla base dello stato di
avanzamento dei lavori.
Tenuto conto di quanto sopra, in attesa del pronunciamento del
Ministero competente sull'effettiva ammissione al finanziamento del
progetto presentato da ARER, non ritengo la mozione ammissibile. Le
chiedo eventualmente di ritirarla o propongo l'astensione da parte
della maggioranza.
Presidente -
Consigliere Baccega ne ha facoltà.
Baccega (GM) -
Siamo in attesa di una decisione dello
Stato per finanziare i 2 milioni e 700, altrimenti non so cosa
succederà. Abbiamo detto con chiarezza che servono 4 milioni per
tutti questi interventi, per centotrentatré alloggi, l'altro
milione e mezzo da qualche parte sarà da recuperare, a meno che non
si voglia fare nulla.
Io anticipo delle cose, il cronoprogramma che è stato presentato
la settimana scorsa non sarà assolutamente rispettato, questo è un
dato di fatto e su questo poi vi chiederemo conto; così come, nel
periodo in cui abbiamo fatto tutta una serie di attività ispettive
per arrivare alla conclusione oggi con questa mozione e definire
qual è l'attenzione che questa maggioranza dà all'edilizia
residenziale pubblica, avevo già annunciato che i grattacieli
avranno un costo di abbattimento e di smaltimento che sarà almeno
raddoppiato e così sarà. Sono più di 3 milioni e mezzo, ammesso che
si riesca a smaltirli in Italia, altrimenti se devo andare a
smaltire in Germania, il costo sarà ancora più alto. Meno male che
queste cose rimangono poi.
A oggi, Assessore, abbiamo 569 nuclei familiari in graduatoria
del bando che aspettano e si fanno gli aggiornamenti del bando anno
dopo anno creando aspettative a tutte quelle famiglie.
Io non so quanti nuclei familiari avremo in graduatoria il
prossimo anno, un bando che ogni anno si rinnova facendo spendere
energie, impegno e soldi ai nuclei familiari che non vedranno mai -
mai - la soddisfazione di vedere una casa popolare.
Non c'è la volontà d'investire nell'edilizia residenziale
pubblica che, a sua volta, va anche a investire nell'edilizia.
Io credo che una risposta questo Governo la debba dare, su
questo ci ritorneremo sicuramente.
Io ho esaurito il dossier, nei mesi ho raccolto tutta la
documentazione che serve per darvi conto di quello che su questo
tema avete fatto.
L'unico passaggio che potrò fare sarà quello di presentare un
emendamento in assestamento di bilancio.
Non ritiro la mozione e la porto al voto, perché deve essere un
atto significativo che dice quanta attenzione mettete a questo
dossier e a queste famiglie che sono lì che aspettano una casa da
anni.
Presidente -
Consigliere Manfrin ne ha facoltà.
Manfrin (LEGA VDA) -
Ringrazio ovviamente il primo
firmatario, il collega Baccega, per non aver ritirato
quest'iniziativa, ritengo anch'io che sia importante stabilire con
un voto effettivamente qual è l'attenzione che attualmente viene
data al tema e al settore dell'edilizia residenziale pubblica e
credo che una risposta assolutamente centrata sia quella che ha
appena fornito l'Assessore: l'attesa.
Siamo in perenne attesa di qualcosa di meraviglioso, siamo in
attesa che il bando affitti venga finalmente pubblicato, perché ci
sarà un meraviglioso sistema che permetterà di poterlo fare tramite
il sito; siamo in attesa di ristrutturazioni fantasmagoriche,
perché ci saranno dei progetti che daranno dei fondi a disposizione
e siamo in attesa di veder realizzato quel cronoprogramma che è
stato presentato, che è imbarazzante. Un cronoprogramma che penso
nemmeno nel più sfarzoso quartiere di Dubai possa essere realizzato
nei tempi in cui voi avete ritenuto opportuno dire che verrà
realizzato e mi è venuta la curiosità di sapere se c'è anche un
rendering di quello che è il progetto di questa ristrutturazione
che avete fatto del Quartiere Cogne: vedevo piazze, spazi, zone
verdi...
Io vi inviterei, quando parlate di queste cose, del quartiere
per esempio, o piuttosto quando illustrate i sogni che applicate ad
alcuni quartieri, soprattutto quartieri che come il quartiere Cogne
hanno una altissimo tasso di famiglie che hanno dei gravi problemi
economici, sociali e che quindi nel tempo non hanno ricevuto una
programmazione e che oggi si trovano affastellate una sull'altra,
vi inviterei a illustrare in quel quartiere, ad andare lì con il
vostro progettino magari una sera, magari dopo le dieci, e allo
spacciatore dell'angolo illustrare il vostro progetto con rendering
e fargli vedere che meraviglia questo quartiere diventerà una volta
realizzato e ripulito.
Io sarei davvero curioso e ansioso di vederlo presentato ma so
che il coraggio non verrà mai e a oggi a quel problema dello
spaccio si aggiunge quello delle baby gang, quindi immagino che i
piedi lì non li metterete mai.
Detto questo però, venendo al tema che viene proposto con questa
mozione, rimango assolutamente basito di fronte al fatto che ci
siano più di cinquecento nuclei familiari in attesa di un alloggio,
cinquecento nuclei familiari che, attenzione, devono rispettare dei
criteri ben precisi, e dei criteri di reddito che sono molto
stringenti, parliamo di 8.500 euro di Isee. Ci sono più di
cinquecento nuclei che hanno un Isee inferiore a 8.500 euro che
attendono un alloggio e la risposta che viene data loro oggi è: "Ma
no, ma aspettiamo il progettino, vediamo, facciamo, però al posto
dei grattacieli verrà una bella piazza con spazio verde, facciamo
la cosa sotterranea, la proiezione dei film, vendiamo i lecca
lecca, il baracchino con l'acqua".
Io credo che sia veramente assurda la risposta che viene data
oggi, ringrazio il collega per non aver ritirato la mozione,
abbiamo sottoscritto con forza e con convinzione quest'iniziativa e
la voteremo con altrettanta forza e convinzione e ritengo che
effettivamente si sia fatto un lavoro di approfondimento rispetto a
un settore come l'edilizia residenziale che è fondamentale,
soprattutto in un momento di crisi, e che evidenzia quali sono le
mancanze e i limiti.
Le mancanze e i limiti sono sul tavolo, sono sotto gli occhi di
tutti, le soluzioni le abbiamo proposte, siete voi che non le
accettate. Ne prendiamo atto e ne prenderanno atto anche le
famiglie che aspettano.
Presidente -
Altri interventi? Dichiarazioni di voto?
Mettiamo in votazione la mozione. La votazione è aperta. La
votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet e Testolin).
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK