Consiglio Regionale della Valle d'Aosta - Oggetto del Consiglio n. 2876 del 26 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2876 del 26 luglio 2017 - Resoconto
OBJET N° 2876/XIV - Communications du Président du
Conseil.
Rosset (Presidente)
- Con 30 presenti, possiamo iniziare
i lavori con il punto n. 1 all'ordine del giorno.
Je vous communique que les projets de loi suivants ont été
déposés à la Présidence du Conseil:
- projet de loi n° 113, présenté par le Gouvernement régional le
18 juin 2017 (Secondo provvedimento di variazione al bilancio di
previsione finanziario della Regione per il triennio 2017-2019), à
l'examen de la 2
ème
Commission;
- projet de loi n° 114, présenté par le Gouvernement régional le
18 juin 2017 (Disposizioni collegate al secondo provvedimento di
variazione al bilancio di previsione finanziario della Regione per
il triennio 2017-2019), à l'examen de la 2
ème
Commission.
Je vous informe aussi qu'à partir du 13 juillet les réunions
suivantes ont eu lieu:
Bureau de Présidence: 2
Conférence des Chefs de groupe: 1
1
ère
Commission: 1
2
ème
Commission: 4
3
ème
Commission: 1
5
ème
Commission:1
Ha chiesto la parola il consigliere Cognetta, ne ha facoltà.
Cognetta (M5S) -
In merito ai disegni di legge n. 113 e
n. 114, volevo far presente che il Governo e la maggioranza sono
stati del tutto incapaci di gestirli in Commissione. In
particolare, Presidente, è accaduto che questi due disegni di legge
sono stati presentati e votati nel giro di due giorni e non è stato
permesso a nessuno, a noi dell'opposizione in particolare, di fare
gli approfondimenti giusti e corretti che andavano fatti. Ma oltre
al danno anche la beffa, perché sapete benissimo che dovrete
presentare un nuovo ordine del giorno e richiedere un Consiglio
straordinario, proprio per l'approvazione di questi due disegni di
legge, perché il CELVA non ha dato il suo parere. Però, siccome
avete già votato in Commissione questi due disegni di legge, non è
possibile proseguire con il lavoro. Ci avete impedito di lavorare e
in più non li presentate in questo Consiglio.
Presidente, mi rivolgo a lei. Credo che lei debba far passare
un'informazione ai consiglieri di maggioranza: di gestire i lavori
in maniera più corretta, completa e soprattutto rispettosa
dell'opposizione. In particolare, non so se lo ricorda, quando ci
fu l'approvazione in quest'aula della "legge scuola" e la
maggioranza di allora forzò i tempi, venne approvata una
risoluzione con la quale si diceva che mai più sarebbe accaduto che
si forzassero i tempi in quella maniera. Invece arriviamo qui e,
oltre ad averli forzati, in più non abbiamo la possibilità di
approfondire e di fare i giusti rilievi. Quindi la prego, per
cortesia, di rivestire il ruolo di correttezza e di imparzialità e
di informare la maggioranza di comportarsi in maniera più corretta.
E soprattutto vorrei chiederle, a questo punto, come poter fare gli
approfondimenti del caso rispetto a queste leggi, visto che non c'è
più modo di farlo in Commissione.
Presidente -
L'unica promessa che posso fare è di
sollecitare che l'operato sia corretto nel più breve tempo
possibile. Ovviamente posso fare delle comunicazioni nel momento in
cui mi arrivano i documenti: non è che posso prendermi delle
competenze di altri. Chiaramente ho già esternato il mio pensiero e
mi auguro che questo possa non avvenire in futuro.
Ci sono altri interventi? Ha chiesto la parola il consigliere
Marguerettaz, ne ha facoltà.
Marguerettaz (UV) -
Credo che sia stato detto molto bene
qual è l'approccio che ha avuto questa maggioranza. Però
permettetemi: siamo andati un po' oltre, perché chi lavora è
possibile che sbagli, ma qua c'è stata proprio una volontà! In
Commissione l'assessore Chatrian, in modo candido, ci ha detto
"abbiamo voluto arrivare all'ultimo momento", giustificando questo
fatto con l'armonizzazione del bilancio e con la necessità di fare
degli approfondimenti. E diceva: guardate che non è semplice.
Assessore Chatrian, forse gli unici che pensavano che la cosa fosse
semplice eravate lei, Marquis e questa maggioranza, perché questa
cosa è difficilissima. È chiaro che quando si è seduti nei banchi
dell'opposizione, sembra tutto facile, ma qua avete sottovalutato i
problemi e, nella sottovalutazione dei problemi, avete poi adottato
un atteggiamento che fa carne da porco delle istituzioni e delle
regole.
La presidente Morelli, che teneva la II Commissione, ha fatto
poi un comunicato stampa, dicendo: ci rendiamo conto di avere un
po' forzato la mano, ma lo facciamo per il bene della comunità. Io
rimango veramente basito. I paladini della centralità del Consiglio
vengono qua e ci dicono: noi siamo il verbo, noi abbiamo a cuore il
bene dei cittadini e quindi possiamo permetterci di forzare la
mano.
Ho letto oggi un'intervista in cui si dice che non cambia la
sostanza, ma noi non entriamo in tale questione: ne discuteremo poi
quando sarà il momento. Che ci sia la coda di paglia lo dimostra il
fatto che, dopo l'audizione del presidente del CELVA - con un po'
di buon senso, che io le riconosco sempre, e con un po' di garbo -
la collega Morelli si è scusata con il CELVA stesso per
l'atteggiamento tenuto.
Io credo che ci sarà modo nel prossimo Consiglio di entrare nel
dettaglio, però credo che sia stata scritta veramente una gran
brutta pagina. Probabilmente all'interno dei documenti ci sono
anche delle cose positive, ma che vengono assolutamente umiliate e
annacquate da questo atteggiamento. Non abbiamo avuto modo di fare
nessun tipo di approfondimento. Probabilmente qua e là qualche
intervento migliorativo poteva essere concordato. Pertanto mi
associo veramente all'invito che si fa al Presidente del Consiglio,
affinché delle leggi così importanti non possano neanche essere
immaginate con un percorso di tre giorni! Lunedì scaricati in
Commissione, due o tre giorni di audizioni e via andare. Ma
mettetevi veramente una mano sulla coscienza: se un atteggiamento
del genere fosse stato preso dalla precedente maggioranza, avremmo
dei bonzi che bruciano!
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Intervengo per aggiungere anche
la mia indignazione, che ho già espresso in Commissione, per questo
iter che - uso un termine più forte - è stato un po' scandaloso. Un
iter che credo non si sia mai avuto o che non sia mai stato
replicato da nessuna maggioranza, neanche quelle che sono state
accusate di autoritarismo da chi oggi peraltro siede nei banchi
della maggioranza. Io lo dico, perché da settimane gli uffici
avevano nei loro cassetti o sulle scrivanie le variazioni di
bilancio; da settimane la documentazione era già predisposta e si
aspettava solo che la politica desse il via, perché questa potesse
trasformarsi poi in un provvedimento organico. Quindi non è vero
che i tempi sono stati necessariamente brevi, perché bisognava
limare - come ci è stato detto - i provvedimenti dirigenziali, per
cercare di fare i trasferimenti. Questo per quanto riguarda la
parte finanziaria.
In più, io credo che ci sia da rilevare anche il fatto che la
legge di variazione del bilancio - quantomeno il testo votato in
Commissione - presenta anche degli interventi di tipo normativo su
leggi sulle quali era, a nostro parere, necessario fare altro che
degli approfondimenti! Cito una per tutte la legge n. 18 del 2015
sull'inclusione attiva, che il progetto di variazione di bilancio
modifica sostanzialmente e profondamente. Io ho chiesto in
Commissione com'è stato possibile che siamo stati un anno sulla
legge n. 18 del 2015 a romperci la testa per cercare di trovare
delle mediazioni che andassero bene a tutti, mentre oggi voi
arrivate con un provvedimento buttato lì. Qualcuno ha parlato -
forse il collega Marguerettaz - di due o tre giorni di audizioni:
una mattina, collega! Non due o tre giorni. Lei è sempre gentile,
ma io dico che in una mattina noi ci siamo "panati" tutti gli
assessori, dal primo all'ultimo, e quello è stato il "grande
confronto". Sulla legge per l'inclusione, per esempio, a me sarebbe
interessato sentire le organizzazioni sindacali e avere dei dati.
Visto che era una legge che tra l'altro fissava anche un tempo
sperimentale e un tempo di verifica degli effetti, c'era da cercare
di capire attraverso i dati degli uffici: quei famosi dati che
qualcuno della maggioranza invocava quando non voleva votare la
legge. Lo stesso vale per esempio per altre normative: l'entrata
dell'ARER nel comparto unico. Ci sono tutta una serie di
disposizioni normative che voi avete infilato dentro questo
provvedimento
omnibus
, che richiedevano un'analisi
individuale di ogni provvedimento. C'erano delle leggi che andavano
analizzate, prese in Commissione e magari passate addirittura in
commissioni diverse. La legge n. 18 doveva essere trattata in V
Commissione, non in II Commissione, per gli effetti inclusivi che
la legge doveva avere. Così come molti altri provvedimenti. Quindi
io credo che questa modalità e la "casa di vetro", come qualcuno
l'ha chiamata, voi l'avete tradita completamente.
Presidente -
Ha chiesto la parola il consigliere Baccega,
ne ha facoltà.
Baccega (EPAV) -
Semplicemente per condividere quanto è
stato detto dai colleghi di minoranza Cognetta, Marguerettaz e
Guichardaz. Questa vostra Giunta era nata con dei motivi guida
molto forti: la "casa di vetro", la trasparenza, la condivisione,
elementi forti che avete in qualche modo evidenziato in ogni
ambito. Vi siete presentati, invece, a questo appuntamento
importante con una legge
omnibus
significativa, che
coinvolge tante e ulteriori strutture, tante leggi e tante
modifiche, senza nessun confronto, nessun approfondimento e nessuna
possibilità di entrare nel merito. Abbiamo anche ricevuto come
capigruppo una nota da parte dell'ARER, dove all'articolo 8 si
evince chiaramente che non c'è stata nessuna condivisione: nemmeno
il contatto con la struttura dell'ARER! Quindi è chiaro che questo
è il vostro metodo, che questo è il vostro modo di agire e avremo
modo di approfondire molto meglio nel prossimo Consiglio
straordinario, che sarà convocato sui vari punti messi in
discussione dalle due leggi.
Presidente -
Se non ci sono altri interventi, posso
proseguire con le comunicazioni.
Scuso l'assenza dell'assessore Chantal Certan alla seduta
mattutina di oggi, in quanto impegnata a Roma per un incontro con
il Ministro dell'istruzione. Sarà presente nel primo
pomeriggio.
Legge Severino. Comunico che il 21 luglio è pervenuta alla
Presidenza del Consiglio la rinuncia del Consigliere Perron al
ricorso al Tar della Valle d'Aosta, contro gli atti consiliari del
10 marzo scorso per "sopravvenuta carenza di interesse",
conseguente all'ordinanza del Tar stesso, che il 9 maggio scorso ha
rigettato l'istanza cautelare.
Informo inoltre che nella giornata di lunedì 17 luglio la
Conferenza dei Presidenti delle Assemblee legislative regionali,
alla quale ho partecipato, si è soffermata sulla tematica
dell'efficacia della sospensione di diritto dalla carica di
Consigliere regionale, ai sensi della cosiddetta "legge Severino".
Infatti a seguito di alcune problematiche scaturite dai primi casi
concreti di applicazione di tale legge nelle Assemblee regionali,
la Conferenza ha conferito un incarico al professore Nicola Lupo,
ordinario di Istituzioni di diritto pubblico presso l'Università
Luiss di Roma, per la redazione di un parere
pro veritate
.
In particolare, dal parere emerge che la giurisprudenza ormai
consolidata dalla Suprema Corte di Cassazione, da ultimo la
sentenza di aprile 2017, ha chiarito che è la notifica al Consiglio
regionale a determinare l'efficacia della sospensione di diritto
del consigliere. Nel corso dell'assemblea plenaria della
Conferenza, il parere è stato esaminato e condiviso dai Presidenti,
i quali hanno concordato di trasmetterlo alla Presidenza del
Consiglio dei Ministri, chiedendo di recepire l'orientamento della
Suprema Corte di Cassazione nell'ambito dei futuri provvedimenti
volti ad accertare la sospensione di diritto, in modo da evitare
che ci possano essere incertezze interpretative sulla decorrenza
dell'efficacia della sospensione, come successo nei decreti dove si
parlava di retroattività della data del provvedimento di condanna,
da cui discende la sospensione. La soluzione indicata avrebbe,
quindi, il vantaggio di evitare ulteriori dubbi e contenziosi
nell'espletamento, da parte dei consiglieri regionali, dei
conseguenti adempimenti di legge. Dal parere del professore emerge
inoltre che le disposizioni della legge Severino in materia di
quorum
prevalgono sulle eventuali difformi discipline
regionali, anche qualora di rango costituzionale, come nel caso del
nostro Statuto speciale.
Detto questo, si conclude definitivamente una vicenda che, per
certi versi, è stata molto sgradevole, sia per gli attacchi contro
la mia persona, politicamente comprensibili, sia per le accuse
assolutamente incomprensibili rivolte ai dirigenti del Consiglio,
dimostrando così di non percepire la distinzione dei ruoli fra
organo politico e apparato amministrativo. Dirigenti dei quali ho
sempre avuto piena fiducia per il percorso suggerito riguardo
all'interpretazione delle norme, prima in merito alla decorrenza
dell'efficacia della sospensione e dopo in ordine al quorum per la
validità della seduta del Consiglio. La bontà del percorso è stata
confermata dal parere del professore, oltre che dall'ordinanza
cautelare del Tar, attestando così che l'insediamento di questo
Governo è avvenuto nel rispetto del Consiglio, del suo regolamento
e delle norme vigenti. Ritengo pertanto che un ringraziamento, e
forse delle scuse, siano quindi doverose nei confronti dei
dirigenti che hanno dovuto gestire tematiche di difficile
interpretazione in una fase politicamente convulsa. Non posso
quindi che accogliere con favore la rinuncia al ricorso al Tar, che
dimostra senso di responsabilità politica e rispetto istituzionale
in una delicata fase della nostra Regione. Concludo infine che
copia della documentazione è stata trasmessa al Presidente della
Regione, ai capigruppo consiliari e all'Ufficio di Presidenza.
Ci sono richieste di intervento? Non ci sono richieste.
Non ci sono comunicazioni del Presidente della Regione, per cui
passiamo al punto successivo all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK