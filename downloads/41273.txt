Consiglio Regionale della Valle d'Aosta - Oggetto del Consiglio n. 433 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 433 del 20 febbraio 2019 - Resoconto
OGGETTO N. 433/XV - Interpellanza: "Indicazioni della Regione
per la regolarizzazione delle assunzioni nelle società
partecipate".
Rini (Presidente) -
Alla presenza di 31 Consiglieri
possiamo riprende i lavori.
Siamo al punto 28 all'ordine del giorno. La parola al collega
Cognetta per l'illustrazione. Per cortesia fate un po' di silenzio,
perché si fa fatica a seguire.
Cognetta (MOUV')
- Grazie Presidente per aver richiamato
all'ordine l'Aula.
Questa interpellanza fa seguito a quanto già discusso in questo
Consiglio rispetto alle assunzioni, alle stabilizzazioni fatte
dalla società Monterosa. Cos'è successo? Era partito tutto da una
richiesta di accesso agli atti, sono state fatte delle assunzioni,
delle stabilizzazioni all'interno della società Monterosa e pareva
che tali assunzioni non fossero state fatte in maniera corretta, in
quanto sostanzialmente mancavano della parte di selezione. Gli
uffici si sono mossi e so che è stato richiesto un parere rispetto
a questa situazione ma, più in generale, rispetto alle assunzioni
effettuate da tutte le partecipate. Il quesito qual era alla fine?
Era: "è corretto stabilizzare persone che hanno un contratto a
tempo determinato senza una selezione?". Viene quindi chiesto un
parere agli uffici, gli uffici lo producono, l'ho qui tra le mie
mani, ma è citato anche all'interno dell'interpellanza, e questo
parere dà ovviamente ragione a quanto dicevo io: non è possibile
fare le stabilizzazioni senza una preventiva selezione. È un parere
molto lungo e articolato, di nove pagine, dove c'è tutta una serie
di premesse, ma le conclusioni sono quelle che riporto in breve:
non si possono fare queste stabilizzazioni senza che venga fatta
una selezione.
A questo punto si apre chiaramente un enorme problema, perché
sostanzialmente non è da ieri che si fanno stabilizzazioni nelle
società partecipate senza le dovute selezioni. In particolare, il
quadro normativo parte già dall'articolo 18, comma 2, del decreto
legge 112 del 2008, convertito poi nella legge 133, sempre del
2008, che stabiliva una cosa molto semplice, ossia l'obbligo di
rispettare nelle procedure di reclutamento - senza peraltro
distinguere quelle preordinate all'assunzione a tempo determinato
da quelle dirette all'assunzione a tempo indeterminato, quindi in
entrambi i casi - i principi anche di derivazione comunitaria di
trasparenza, pubblicità e imparzialità, cose che poi sono state
riprese anche dalla nostra legge, fatta però diversi anni più
tardi, e che sostanzialmente aprono a questo punto una serie di
discorsi.
Ora io con questa interpellanza vorrei capire sostanzialmente il
Governo che cosa ha intenzione di fare, perché è pur vero che le
società partecipate fanno capo a Finaosta, ma è anche vero che,
essendo il parere stato trasmesso a Finaosta, chiedo innanzitutto
quante sono le situazioni di stabilizzazione fatte senza le
opportune selezioni e, seconda cosa, se il Governo è intenzionato a
dire a Finaosta - ovviamente dopo le opportune verifiche - di
chiedere alle partecipate che hanno effettuato selezioni di questo
tipo di annullare tali contratti e di svolgere regolari selezioni.
Naturalmente - vorrei che fosse chiaro, così lo lasciamo a verbale
- non è una questione che uno fa perché ce l'ha con qualcuno in
particolare, no, perché qui dobbiamo anche chiarirci su alcuni
aspetti della vicenda. Sembra quasi che uno lavori o
pro domo
sua
perché magari gli hanno fatto qualcosa di personale o
perché ce l'ha con qualcuno a livello personale. Ebbene, nel mio
caso non è vero né l'uno, né l'altro. Qui la questione è che per
decenni - perché parliamo di una cosa che comincia nel 2008,
essendo oggi nel 2019 parliamo di 11 anni fa - si è utilizzato un
sistema che, ahimè, si è poi rilevato non corretto. Non do la colpa
a nessuno di questo, per carità, tutti possiamo sbagliare, però
adesso, che abbiamo scoperto che c'è stato un grosso errore, forse
è il caso di sistemare la questione. So benissimo anch'io che fare
le selezioni non è di per sé il modo migliore per avere equità di
trattamento, perché anche le selezioni si possono fare come uno
crede meglio. È capitato in tanti casi, non solo in Valle d'Aosta,
però almeno dare una parvenza di equità! Almeno far vedere che
facciamo le selezioni, perché nel mucchio statisticamente,
cominciando a farle, può capitare anche che entra qualcuno
piuttosto bravo rispetto alla selezione. Capisco benissimo che
negli anni magari tante situazioni si sono accavallate e capisco
benissimo che non bisogna mai lavorare guardando nello specchietto
retrovisore, ma bisogna guardare avanti. Noi dobbiamo guardare
avanti, perché il futuro è migliore. Però neanche chiuderla con un:
"chi ha avuto ha avuto e chi ha dato ha dato", che detto in un
linguaggio che non va bene per il Consiglio regionale risulta un:
"chi ha avuto ha avuto e chi ha dato ha dato, dimentichiamoci ciò
che è accaduto", perché non è così che funziona.
È vero che il sistema sta cambiando, ma secondo me cambia anche
se cominciamo ad applicare le regole dal momento in cui bisognava
applicarle. Vorrei pertanto capire qual è l'intenzione del Governo
rispetto a questa situazione.
Presidente
- La parola all'Assessore Testolin per la
risposta.
Testolin (UV)
- Parto dalle richieste dell'interpellanza:
"
per quante persone complessivamente e in quali società
partecipate sono state fatte stabilizzazioni senza le opportune
selezioni
" e "
se è intenzione del Governo regionale di dare
indicazioni a Finaosta affinché, dopo le opportune verifiche,
chieda alle società partecipate che hanno effettuato assunzioni non
regolari di annullare tali contratti
". Al fine di approfondire
la questione sollevata a seguito della presentazione della
precedente interpellanza alla quale, come già anticipato dal
collega Cognetta, aveva risposto il Presidente nella seduta del 20
dicembre scorso, il Dipartimento legislativo e aiuti di Stato della
Regione ha rilasciato, in data 31 dicembre 2018, un parere in
merito alle assunzioni stabili del personale effettuate da
Monterosa S.p.A. nel giugno 2018. Tale parere, dopo aver esaminato
il quadro normativo di riferimento - in special modo a seguito
dell'entrata in vigore del decreto legislativo n. 175 del 2016,
recante "Testo unico in materia di società a partecipazione
pubblica" e di regolamenti adottati da Monterosa S.p.A. -,
evidenziava una problematicità rispetto alla stabilizzazione per
effetto dell'applicazione per così dire automatica del diritto di
precedenza di cui all'articolo 24, comma 1, del d.l. n. 81 del
2015, in favore dei dipendenti già assunti a tempo determinato,
così come previsto dai regolamenti di assunzione delle varie
società. In maniera più ampia veniva esaminata sul punto la
compatibilità dei regolamenti di assunzione delle società
funiviarie in questione, peraltro analoghi a quelli di altre
società aventi medesima attività con le previsioni di cui al
decreto legislativo 175 del 2016. Il parere in questione, come
ricordato nell'interpellanza, veniva inoltrato a Finaosta per le
opportune valutazioni e per gli approfondimenti evidentemente del
caso.
In merito allo specifico quesito n. 1, posto in relazione alle
persone complessivamente stabilizzate senza le opportune selezioni
nelle diverse società partecipate, da una richiesta effettuata alle
strutture regionali, alle società partecipate e al credito e
previdenza integrativa alle diverse società partecipate è emerso
come negli anni 2017 e 2018 - quindi dopo l'entrata in vigore del
decreto legislativo n. 175 del 2016 e per le sole fattispecie
adesso riconducibili, escluse dunque le società non controllate -
sono state effettuate complessivamente n. 13 assunzioni a tempo
indeterminato sulla base del diritto di precedenza di cui
all'articolo 24, comma 1, del decreto legislativo n. 81/2015.
L'iter di stabilizzazione è stato svolto nel rispetto di quanto
disposto dai regolamenti interni. Oltre alle dieci unità relative
alla società Monterosa, assunte a tempo indeterminato secondo le
modalità previste dal regolamento di assunzioni, la società Funivie
Monte Bianco ha comunicato che nel corso degli anni 2017 e 2018 ha
stabilizzato n. 3 risorse che godono del diritto di precedenza ai
sensi dell'articolo 24, comma 1, del dl n. 81/2015, così come
previsto dal regolamento interno per la modalità di selezione e
gestione operativa del personale dipendente.
Per quanto concerne la domanda "
se è intenzione del Governo
regionale di dare indicazioni a Finaosta affinché, dopo le
opportune verifiche, chieda alle società partecipate che hanno
effettuato assunzioni non regolari di annullare tali
contratti
", si rileva che, a seguito della trasmissione del
parere, Finaosta S.p.A., in attesa degli esiti e delle verifiche
necessarie, anche in relazione ai pareri di segno opposto acquisiti
dalla società Monterosa, ha trasmesso in data 31 gennaio 2019 alla
società stessa ed alle altre società funiviarie una nota
invitandole ad astenersi dall'effettuare trasformazioni di
contratti di lavoro subordinato a termine in contratti di lavoro a
tempo indeterminato, nonché di effettuare assunzioni a tempo
indeterminato in applicazione del diritto di precedenza e, in
generale, assunzioni a tempo indeterminato in assenza di procedure
selettive pubbliche. Infine, Finaosta ha provveduto ad affidare un
incarico ad un soggetto terzo al fine dell'esame delle
problematiche connesse agli attuali regolamenti di assunzione delle
società di impianti a fune, al fine di permettere poi le
determinazioni del caso.
Presidente
- La parola al collega Cognetta per la
replica.
Cognetta (MOUV')
- Assessore, mi sembra chiaro che non
vogliamo riparare all'errore fatto. Bene! Come al solito dobbiamo
sempre andare in altri uffici che non sono il nostro Consiglio e la
nostra Regione per far valere i diritti di chi non ha diritti. Bene
anche questo. Mi fa anche piacere che la società Monterosa abbia
avuto dei pareri di senso opposto, perché qui ragioniamo
sull'assurdo se volessimo parlare di questo caso specifico.
Noi siamo, attraverso Finaosta, la proprietà di una società. La
proprietà quindi dice a chi gestisce la società: "guarda che forse
hai fatto delle assunzioni che non sono in regola e quindi è il
caso che sistemi la cosa" e chi gestisce la società, anziché dire:
"sì, hai ragione, scusami, adesso cerco di sistemare", ti fa fare
un parere opposto rispetto alla proprietà per difendere ciò che ha
fatto, che è palesemente in contrasto con quanto dettogli. Bene, mi
fa piacere! A questo punto, che ci stiamo a fare noi? Se chi viene
nominato da noi decide come se niente fosse e decide anche a
dispetto dei pareri fatti dai nostri funzionari, possiamo anche
mandare a casa i nostri funzionari e tenerci chi sta a dirigere le
società partecipate che nominiamo noi. È bello questo discorso, sa?
Perché qui, almeno per quanto mi riguarda, non mi sento superiore a
nessuno, ma invece ci sono sceriffi in giro per la Valle che si
sentono superiori a chiunque e decidono loro cosa fare e come fare,
si fanno fare i pareri e allora quello che diciamo noi qua sono
tutte stupidaggini, anche quando ci sono pareri scritti da
dirigenti regionali.
Io credo che la sua risposta non sia affatto esaustiva e,
soprattutto, che non tenga presente il fatto delle assunzioni
irregolari. L'unico modo per porre rimedio a queste assunzioni è
mandare a casa queste persone e fare le selezioni pubbliche,
trasparenti e far partecipare chiunque. Eguali diritti bisogna
avere, eguali diritti, è questo che ci rende migliori. Metterci un
tappo non serve e non solo non serve, ma è dannoso. Se poi questo
tappo viene messo da qualcuno che gioca a fare lo sceriffo, questo
è ancora più divertente (mi riferisco a chi dirige certe società
partecipate, non a chi sta qua dentro). Sinceramente, a questo
punto, non capisco poi perché non si attiene a quanto gli viene
detto. È incredibile questa cosa! Davvero, io non riesco a capire
come può essere ancora difeso in certe posizioni... ma lo nominiamo
noi o chi? Lo nominate voi o chi? È pazzesca questa cosa, davvero.
Qui c'è uno che viene nominato e che non si attiene a quanto gli
dice la proprietà? Guardate, non c'è proprio niente da dire. È
molto chiaro quello che siete, veramente chiaro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK