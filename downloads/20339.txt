Consiglio Regionale della Valle d'Aosta - Oggetto del Consiglio n. 325 del 14 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
TURISMO E INDUSTRIA ALBERGHIERA
Professioni turistiche
Precedente
Successivo
Resoconto integrale del dibattito dell'aula
Oggetto del Consiglio n. 325 del 14 gennaio 2004 - Resoconto
OGGETTO N. 325/XII - Contenuti del bando per la partecipazione
al corso di formazione all'esame di abilitazione all'esercizio
della professione di guida escursionistica naturalistica.
(Interrogazione)
Interrogazione
Letto il "Bando per la partecipazione al corso regionale di
formazione e al successivo esame di abilitazione all'esercizio
della professione di Guida escursionistica naturalistica, ai sensi
della L.R. 1/2003", allegato alla DGR n. 4023 del
3/11/2003;
Osservato che i contenuti di tale bando destano diverse
perplessità;
Ritenuto opportuno conoscere le motivazioni che hanno
condotto alle scelte espresse nel citato provvedimento
amministrativo;
il sottoscritto Consigliere regionale
Interroga
L'Assessore competente per sapere:
1) quale esperienza, in campo ambientale, vanta la
"Fondazione per la formazione turistica", organizzatrice del corso
di formazione, e con quali criteri verranno scelti i
docenti;
2) in che cosa consiste concretamente la preselezione
(definita "prova" all'articolo 2 ed "esame orale" all'articolo 5
del bando) per l'accesso al corso;
3) quali sono state le linee ispiratrici nella scelta della
sede, dei requisiti per l'ammissione al corso e della sua durata,
della quota di partecipazione e delle materie di
insegnamento.
F.to: Curtaz
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Vorrei rispondere puntualmente alle domande che
sono state poste dal Consigliere Curtaz.
La Fondazione per la formazione professionale turistica è stata
istituita con legge regionale 28 giugno 1991, n. 20 e ha per scopo
lo svolgimento in Valle d'Aosta dell'attività di formazione e di
riqualificazione professionale nei diversi settori del turismo,
anche attraverso la gestione di una scuola alberghiera, di corsi di
formazione professionale anche di natura non ricorrente, nonché di
attività di ricerca applicata e di assistenza tecnica alle unità
produttive dei diversi settori.
Per quel che riguarda il caso specifico, vale a dire la
formazione professionale, la Fondazione realizza due percorsi di
qualificazione di base post-obbligo - obbligo formativo - e un
percorso di formazione continua - riqualificazione professionale -
rivolto ai lavoratori impiegati nell'ambito delle attività legate
agli impianti di risalita (pisteur-secouriste, direttori delle
piste, macchinisti, soccorritori in linea ed altre figure
correlate). Dal 1993 ad oggi sono state qualificate o riqualificate
1.772 persone.
La Fondazione - questo è il nodo centrale della risposta -, con
provvedimento dirigenziale n. 5135/2003, è stata ufficialmente
iscritta all'albo pubblico delle sedi accreditate presso la Regione
Valle d'Aosta per le seguenti tipologie formative: obbligo
formativo e apprendistato in esso ricompreso e formazione continua
e permanente. Tale accreditamento, che si rifà a una serie di
criteri che sono di fonte europea - Fondo sociale europeo -, viene
concesso solo agli enti formativi che rispondono positivamente a
determinati requisiti di qualità richiesti dalle norme europee e
questi enti devono dimostrare capacità programmatoria,
organizzativa e realizzativa dei corsi di formazione. Si
sottolinea, infatti, che il compito e il ruolo di un ente formativo
consiste nel possedere le capacità organizzative, le strutture, il
personale, i contatti con i potenziali docenti e gli enti che
possono fornire il proprio personale per la tenuta delle lezioni e
quindi saper organizzare e gestire lo svolgimento dei corsi a
prescindere dall'ambito e dal settore che tali corsi hanno ad
oggetto, non nel possedere una propria esperienza o attività svolta
nel particolare settore oggetto del corso stesso. La gestione dei
contenuti, delle materie affrontate, la tenuta delle lezioni è
affidata al corpo docente selezionato proprio in relazione alle
tematiche del corso, che possono essere le più disparate, e non è
una competenza che deve appartenere ad un ente formatore, il quale
deve invece essere in grado di affrontare l'organizzazione
generalista di un corso di formazione, indipendentemente dalle
tematiche oggetto dello stesso.
I docenti sono stati scelti secondo i seguenti criteri: per le
materie di carattere generale e non specifiche del settore, sono
stati individuati docenti qualificati, i quali già precedentemente
avevano collaborato con la fondazione, sempre in relazione alle
medesime materie, e che hanno avuto un riscontro positivo anche in
relazione al questionario di gradimento che la fondazione sottopone
agli allievi dei propri corsi; per le materie specifiche di
carattere ambientale, la selezione dei docenti è avvenuta in
collaborazione con l'AGENVA (Associazione di categoria
rappresentante le guide escursionistiche naturalistiche) e con
altri enti operanti nel settore ambientale i quali hanno fornito le
proprie indicazioni relativamente a nominativi di comprovata
competenza ed esperienza nel settore.
Si è deciso di utilizzare la fondazione con la logica di
ottimizzare una struttura che possiamo considerare come afferente
all'Amministrazione regionale e che, fino ad oggi, non è stata
sufficientemente adoperata. La nostra logica sarà di locare lì
tutti i corsi che hanno a che fare con la formazione turistica, con
i diversi operatori turistici del settore, sempre che sia
consentito, perché sappiamo che alcuni fondi del Fondo sociale
europeo devono andare a bando, quindi si faranno i bandi e chi
vince vince.
In relazione al secondo punto, la preselezione per l'accesso al
corso si è resa necessaria in conseguenza del grande numero di
richieste pervenuto - oltre 300 - e dell'oggettiva impossibilità di
organizzare un corso per un numero di allievi superiore a 60. La
preselezione è stata prevista all'articolo 5 del bando ed è
consistita in un preliminare accertamento orale della conoscenza
delle lingue ufficiali della Valle, italiano e francese,
consistente in una presentazione del candidato e nella
conversazione su argomenti attinenti la professione. Superata
questa fase, la preselezione è avvenuta per titoli secondo quanto
previsto al suddetto articolo 5 e quindi, considerando il titolo di
studio finale, la residenza in uno dei comuni compresi nel
territorio dei parchi o delle aree protette della Valle d'Aosta, le
specializzazioni professionali nella materia, le iscrizioni negli
elenchi dell'Ufficio del lavoro, lo svolgimento di un lavoro part
time, al fine di poter redigere una graduatoria ed individuare i
primi 60 della stessa che avrebbero potuto quindi partecipare al
corso di formazione.
Sappiamo che vi sono state parecchie persone che sono state
escluse e dispiace che quelli che teoricamente avrebbero potuto
partecipare al corso siano 202. Nella riunione della Giunta di
lunedì proporrò ai colleghi di organizzare un secondo corso per
guide naturalistiche, che tenga conto degli esiti di questa
preselezione quindi, oltre ai 60 che potranno svolgere nei prossimi
giorni il corso, ce ne saranno 60 che potranno partecipare al
corso. Questo non soddisferà ma, a fronte della massa enorme che
non prevedevamo, mi pare una soluzione ragionevole.
In relazione al terzo punto, vorrei esprimere queste
considerazioni. Sede di svolgimento del corso: si tratta della sede
dell'ente formatore che ha a disposizione le aule e le attrezzature
necessarie per l'esecuzione del corso. Requisiti per l'ammissione
al corso: i requisiti sono fissati dalla legge regionale n. 1/2003,
non sto qui ad elencarli perché sono noti. Durata: la durata del
corso è stata ampliata, rispetto ad un'ipotesi iniziale di 180 ore,
in seguito ad incontri con l'AGENVA che ha richiesto una formazione
più elevata. Teniamo conto che le vecchie guide naturalistiche
avevano una formazione di circa 100 ore, noi ne abbiamo proposte
180, la durata finale del corso è risultata, pertanto, pari a 255
ore di lezioni teoriche e pratiche e a 4 giornate di stage. Quota
di partecipazione: lo svolgimento di un corso di formazione per
l'abilitazione all'esercizio di una professione, il quale comporta
per l'Amministrazione regionale il sostenimento di notevoli costi
finanziari e di un grande lavoro organizzativo, ha la finalità di
consentire l'abilitazione di futuri professionisti che andranno ad
operare sul territorio e non semplicemente il soddisfacimento di
esigenze culturali, che poi non verranno tradotte in attività
professionale. Una quota di partecipazione per l'iscrizione al
corso quindi ha proprio la finalità di responsabilizzare i
candidati che intendono iscriversi, di avere quali candidati
persone effettivamente motivate alla partecipazione e non iscritte
solo perché il corso è gratuito ed interessante. Materie di
insegnamento: come già detto, sono state considerate le materie di
base generali e specifiche volte a costruire la competenza
professionale della figura della guida escursionistica
naturalistica e, ripeto, tutto ciò è avvenuto, come previsto per
legge, in concertazione con l'associazione rappresentante di
categoria.
Président - La parole au Conseiller Curtaz.
Curtaz (Arc-VA) - Intanto ringrazio l'Assessore per la sua ampia
e dettagliata risposta sulla interrogazione.
Devo darle, Assessore, un elemento personale relativamente a
questo corso: nella mia non più brevissima attività consiliare -
sono circa 6 anni - non ho mai ricevuto tante segnalazioni di
protesta rispetto al bando, in particolare sui criteri di
preselezione. Mi limiterò a replicare su questo punto perché,
secondo me, il bando "fa acqua" da molte parti, ma la preselezione
è la goccia che fa "traboccare il vaso".
Come lei giustamente ha riferito, una volta superata la prova di
conoscenza delle due lingue ufficiali, si è andati ad una
preselezione per titoli, attraverso dei criteri che mi permetto di
definire, con molta moderazione, discutibili; dei criteri peraltro
illegittimi, come quello che privilegia la residenza in alcuni
comuni rispetto agli altri. Ormai, dal punto di vista legale, è un
dato acquisito che la residenza non può costituire impedimento
all'accesso ad una professione; qui venivano avvantaggiati, con una
logica assai discutibile i residenti nei comuni dove vi sono dei
parchi naturali o aree protette; così che, gli abitanti in comuni
di media montagna, che non hanno la fortuna di rientrare in un
parco naturale e in un'area protetta, non hanno le stesse
condizioni di partenza rispetto agli altri. Questo è un primo
punto. Vi sono poi, sempre fra la valutazione dei titoli, dei
punteggi che favoriscono sfacciatamente alcune categorie a scapito
di altre, in maniera del tutto immotivata. L'esempio più clamoroso
è quello dei maestri di sci, i quali ottengono, per il solo fatto
di avere quella abilitazione, un punteggio superiore agli altri. Si
è detto: "i maestri di sci hanno conoscenze di nivologia" - credo
che si chiami così - ma cosa c'entra? Potrebbero esserci candidati
fra i più grandi esperti in Europa di nivologia, senza essere
maestri di sci, e che non hanno potuto accedere al corso; questo è
tanto vero che 15 dei 300 e oltre candidati erano maestri di sci e
11 di loro sono entrati nei primi 60.
Non si è poi data alcuna importanza alla preparazione di base e
alle motivazioni. Credo che, se deve esserci uno sbarramento -
perché capisco che, con 300 domande per 60 posti, si debba trovare
un criterio di selezione: un test attitudinale, un test di
conoscenza di base, un test motivazionale -, non ci si può mettere
a tavolino ed inventarsi una tabella sulla base di criteri
discutibili, ma questo è tanto vero che faccio un esempio di quanto
sia assurda questa preselezione e spero di non offendere
l'interessata. Se si fosse iscritta a questa preselezione la
Prof.ssa Augusta Cerutti, docente universitaria, glaciologa di fama
mondiale, massima esperta in Valle d'Aosta di questioni
naturalistiche, sarebbe arrivata fra le ultime, non sarebbe entrata
nei primi 200 perché non fa il maestro di sci, perché non è guardia
forestale, perché non abita a Rhêmes, ma ad Aosta o a Courmayeur,
eccetera. Si sono infatti definiti dei criteri cervellotici! Non so
poi se dietro la scelta di questi criteri vi fosse lo scopo di
favorire qualcuno o solo imperizia, negligenza, dabbenaggine. Fatto
sta che le nostre osservazioni critiche su questa preselezione e
questo bando rimangono intatte. Apprendiamo oggi che verrà fatto un
secondo bando in cui verranno recuperati altri 60 candidati, i
primi esclusi. Certo è che si tratta di altri 60 candidati - dal
60° al 120° - selezionati sulla base degli stessi discutibili
criteri di preselezione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK