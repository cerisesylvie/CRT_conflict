Consiglio Regionale della Valle d'Aosta - Oggetto del Consiglio n. 841 del 5 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 841 del 5 novembre 2014 - Resoconto
OGGETTO N. 841/XIV - Interpellanza: "Prosecuzione dell'iter
legislativo del disegno di legge in materia di impiego di organismi
geneticamente modificati sul territorio della Regione".
Presidente -
Per l'illustrazione, chiede la parola il
Consigliere Roscio, ne ha la facoltà.
Roscio (ALPE) -
Grazie Presidente.
Questo disegno di legge era stato presentato qualche tempo fa e
recava delle disposizioni in materia di organismi geneticamente
modificati sul territorio della Regione. Ricordo che già il gruppo
ALPE aveva presentato in passato una proposta di legge su cui si
era discusso, su cui all'epoca...come dire? pur concordando
sull'importanza del tema...e anche nel merito della questione poi
non si era voluto dare seguito politico a questa legge. Forse oggi
i tempi sono più maturi, ma sono più maturi perché forse c'è più
consapevolezza del fatto che la Regione se vuole puntare anche ad
avere un futuro di eccellenza...dati i nostri numeri, dobbiamo
puntare sui prodotti tipici e sponsorizzare le nostre tipicità.
Anche il Consigliere Grosjean ha già ricordato prima nel
question time
il
Salone del gusto-Terra Madre
che si
è appena tenuto a Torino. Su questo il dibattito anche a livello
internazionale è ampio e ci sono trattati internazionali in fase di
discussione, come il Trattato transatlantico, che è ancora molto
oscuro, su cui si stanno facendo delle elucubrazioni di qualunque
tipo, ma la differenza fondamentale tra Europa e Stati Uniti è che
l'Europa ha il principio di precauzione, per cui se io metto in
commercio qualche cosa, lo posso fare solo dopo aver comprovato
l'assoluta...come dire? liceità e non pericolosità delle cose.
Mentre negli Stati Uniti è tutto ribaltato questo concetto, è il
concetto che io posso continuare a commercializzare prodotti finché
non ne dimostro la pericolosità. È una differenza di opinioni e di
visione del mondo molto netta, ma se noi non tuteliamo le nostre
tipicità, c'è il rischio che con questi trattati la fontina non
venga più fatta solo in Valle d'Aosta, ma anche a Detroit, le
jambon
de Bosses anche a Denver e tutti i DOP e i DOC
possono essere fatti tranquillamente in ogni parte del mondo con un
danno per noi, visti i nostri numeri, che sarebbe però mortale,
insomma. Pensiamo solo che addirittura grandi multinazionali sono
arrivate a brevettare la vita...cioè si brevettano i semi delle
piante, che è una cosa praticamente folle, creando una serie di
problemi, come l'azzeramento della biodiversità, le colture sterili
che danneggiano molto i contadini, famoso era il prodotto
diserbante della Monsanto, che azzerava qualunque forma di vita e
poi io andavo a piantare organismi geneticamente manipolati che
erano gli unici in grado di crescere su quel diserbante. Noi non
vorremmo che in Valle d'Aosta si possa anche solo lontanamente
presentare questo problema ed è per questo che noi eravamo rimasti
in commissione a confermare i lavori in attesa che ci fosse una
risposta da parte dell'Unione europea, come prevede la direttiva su
questo tema, cioè aspettavamo il parere della Commissione
europea.
Adesso è da un po' di tempo che siamo in
stand-by
, non
abbiamo più avuto notizie, salvo un breve cenno l'altro giorno da
parte del Presidente, ma ormai l'interpellanza era già stata
presentata e gradiremmo che su quest'iter che noi riteniamo
importante di questa legge... Tra l'altro, è una legge presentata
dalla maggioranza, quindi noi riteniamo che bisogna andare in
questa direzione per cercare di tutelare i prodotti valdostani,
volevamo sapere se è intenzione dell'Assessore relazionare in
commissione su cos'è avvenuto nel frattempo, noi avevamo fermato il
DL, volevamo sapere se questo DL ha avuto un responso da parte
della Comunità europea, se si può continuare l'iter legislativo per
riuscire finalmente ad arrivare ad una fase compiuta. Grazie.
Presidente
- Grazie collega Roscio. Ha chiesto la parola
l'Assessore per la risposta, ne ha la facoltà.
Testolin (UV)
- Merci Président.
Ringrazio il Consigliere Roscio per aver sottoposto questa
tematica, che è una tematica di sicuro interesse anche per la
maggioranza. Come ha sottolineato, il progetto di legge è stato
presentato appunto dalla Giunta, quindi è un tema che sta a cuore
penso a tutto il Consiglio regionale e a tutta la Valle d'Aosta per
quelle che sono le potenzialità da un punto di vista della
biodiversità, che dovrà essere mantenuta e custodita con qualsiasi
mezzo,
in primis
anche con questo tipo di provvedimenti.
Segnalo per una sorta di chiarezza i principali passaggi relativi a
questo disegno di legge n. 15:
- nel gennaio del 2014 è stato presentato il disegno di
legge;
- il 30 gennaio è stata poi inoltrata la richiesta di parere
alla Struttura Affari legislativi per le normali prassi all'interno
di quelli che sono gli iter autorizzativi;
- il 21 febbraio la Giunta regionale ha approvato la proposta di
disegno di legge da inviare al Consiglio;
- il 18 marzo 2014 si richiedeva al Presidente della III
Commissione consiliare la sospensione dell'iter legislativo
concernente la proposta di disegno di legge n. 15 al fine di poter
procedere, così come prevede la normativa comunitaria, alla
comunicazione alla Commissione europea ai sensi degli articoli 8 e
9 della direttiva 98/34 CE del Parlamento europeo e del Consiglio
del 22 giugno 1998, che prevede una procedura di informazione nel
settore delle norme delle regolamentazioni tecniche e delle regole
relative ai servizi della società di informazione;
- nei mesi di aprile e maggio del 2014 gli uffici competenti
hanno predisposto la documentazione di accompagnamento del DDL per
la comunicazione alla Commissione europea, consistente in un
riassunto del contenuto del progetto di regola tecnica, dei motivi
che giustificano l'elaborazione del progetto, evidentemente
evidenziando tutte quelle che sono le caratteristiche e le
peculiarità del nostro territorio e la relazione tecnica di
dettaglio con allegata cartografia;
- il 14 maggio 2014 la documentazione di cui sopra è stata
inviata al Ministero dello sviluppo economico per la comunicazione
alla Commissione europea ai sensi della direttiva sopracitata;
- il 9 giugno del 2014 abbiamo ricevuto la nota del Ministero
dello sviluppo economico, che dava conto dell'avvenuta notifica
alla Commissione europea e del numero attribuito alla pratica e
della scadenza del termine di astensione obbligatoria all'adozione
del decreto-legge n. 15, fissata per il 1° settembre;
- il 22 settembre, infine, anche a seguito di un sollecito da
parte degli uffici dell'Assessorato dell'agricoltura e risorse
naturali, è pervenuta la comunicazione del Ministero dello sviluppo
economico circa l'assenza di osservazioni da parte della
Commissione europea entro il termine previsto per il 1°
settembre.
Per rispondere al secondo quesito, dunque, si segnala che, a
seguito dei passaggi sopra elencati, nei giorni scorsi si è
trasmesso al Presidente della III Commissione permanente la
richiesta di riattivazione dell'iter legislativo del disegno di
legge, al fine di addivenire ad una tempestiva discussione della
norma e di poter procedere nell'iter di approvazione dello
stesso.
Presidente
- Grazie Assessore. Per la replica, chiede la
parola il Consigliere Roscio, ne ha facoltà.
Roscio (ALPE) -
Sì, grazie Presidente.
Grazie Assessore per aver ripercorso tutto l'iter e per aver in
qualche modo...come dire? risposto ad una sollecitazione, quindi
abbiamo fatto bene a sottoporre quest'interpellanza, se non altro
per riportare il tema e la risposta effettivamente è arrivata, la
scadenza era il 1° settembre, l'Europa non ha fatto pervenire
osservazioni, quindi è opportuno che noi andiamo avanti con la
prosecuzione dell'atto. Accogliamo con soddisfazione il fatto che
l'atto sia stato riassegnato alla commissione, come il Presidente
Borrello ha detto, ma è arrivato quando poi l'interpellanza era già
stata presentata, quindi speriamo che si riesca ad andare in questa
direzione per proprio l'ottica di tutelare i nostri prodotti
valdostani da questa pratica dell'OGM, che ci vedrebbe sicuramente
perdenti proprio per i nostri numeri, per le nostre tipicità.
Grazie.
Presidente -
Grazie. Punto 15 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK