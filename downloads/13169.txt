Consiglio Regionale della Valle d'Aosta - Oggetto del Consiglio n. 4125 del 27 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4125 del 27 gennaio 1993 - Resoconto
OGGETTO N. 4125/IX Illustrazione al Consiglio dell'esito
dello studio sulla produzione dei tipici sanguinacci valdostani
(baudin).
(Approvazione di mozione)
Mozione Vista la richiesta presentata dai Macellai-Salumieri
della nostra Regione che producono i tipici sanguinacci (baudin)
onde evitare di incorrere in una denuncia della Autorità
giudiziaria per la presenza nei sanguinacci stessi di nitrati in
quantità superiore ai limiti fissati dalla legge;
A seguito del confronto avvenuto in Consiglio regionale nella
seduta tenutasi nella seconda quindicina del mese di marzo
1992;
Preso atto dell'impegno assunto dall'Assessore in carica di
predisporre uno studio approfondito dei prodotti usati per
confezionare i sanguinacci;
Visto l'incarico conferito dalla precedente Giunta alla Soc.
ECOGEO di Quart di predisporre uno studio sugli ingredienti e
relative quantità da utilizzare per la produzione di sanguinacci
valdostani denominati "baudin" al fine della tutela della salute
delle persone per l'eccessiva presenza di nitrati in tali
prodotti;
Il Consiglio regionale della Valle d'Aosta con la presente
mozione
Invita
la Giunta regionale a riferire al Consiglio regionale entro
trenta giorni l'esito dello studio predisposto dalla Soc. ECOGEO di
Quart, a seguito del mandato conferitole dalla Giunta
regionale.
F.to Beneforti, Lanièce, Limonet, Bondaz, Ricco, Chiofalo e
Trione.
Presidente
Ha chiesto d'illustrare la mozione il
Consigliere Beneforti.
Beneforti (DC)
A seguito delle lamentele
presentate dai macellai e salumieri della nostra Regione, e anche a
seguito della interpellanza presentata allora dall'opposizione, in
questo Consiglio, nella mia veste all'epoca di Assessore alla
sanità, mi impegnai a far effettuare uno studio per chiarire le
cause della presenza nei sanguinacci di nitrati in quantità
superiori ai limiti fissati dalla norma. Si trat-tava quindi un
esame degli ingredienti usati per la loro confezione.
Dopo lo studio sarebbero state date ai produttori le indicazioni
necessarie, onde evitare le denunce alle autorità giudiziarie, come
era successo.
Lo studio era stato affidato alla società Ecogeo; il
disciplinare all'articolo 2 prevedeva la presentazione dello studio
all'Assessorato alla Sanità e Assistenza Sociale insieme ad
elaborati tecnici, che dovevano fornire indicazioni sulla
composizione dei sanguinacci valdostani (baudin).
In particolare, dovevano essere svolte determinate ricerche che
nel disciplinare venivano chiaramente indicate.
A distanza di mesi si viene a conoscenza che non è stato dato
seguito allo studio, nonostante che esistesse la delibera della
precedente Giunta, e nonostante i rischi che possono correre i
produttori di sanguinacci e soprattutto i rischi che possono
correre i consumatori.
In data 26 marzo 1992 il servizio chimico n. 1 della USL,
interes-sato allora da me al problema, ad una richiesta precisa
infatti ri-spondeva che i nitrati negli alimenti sono motivo di
preoccupa-zione, perché possono agire nell'organismo umano secondo
due meccanismi e precisamente: a) possono ossidare la emoglobina
nel sangue, dando origine alla metaglobina; b) tendono
nell'organismo a trasformarsi naturalmente in nitriti, i quali
hanno la possibilità di formare nitrosamine altamente
cancerogene.
In data 26 novembre 1992, essendo venuti a conoscenza che questo
studio non era andato avanti, avevamo presentato questa mozione,
richiedendo alla Giunta di riferire entro trenta giorni sull'esito
dello studio stesso.
La discussione su questa mozione è stata rinviata per diverse
volte e siamo arrivati a discuterla oggi. Pertanto attendiamo di
conoscere i motivi per i quali questo studio non è andato avanti e
cosa intende fare l'attuale maggioranza di fronte alla situazione
che si era presentata e che certamente continua tuttora, perché gli
ingredienti per fare i sanguinacci non sono stati modificati.
Presidente
Ha chiesto di parlare l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
Non farò altro che dichiararmi
d'accordo con il Consigliere Beneforti della necessità di
approfondire, per quanto possibile, uno studio sulla composizione
dei sanguinacci e sulla determinazione dei nitriti, nitrati,
umidità eccetera, che possono essere presenti, e sulla influenza
che può avere la barbabietola, che viene usata per il
confezionamento di questi prodotti, per ciò che riguarda la
presenza dei nitrati.
Nel tempo che è trascorso dal momento in cui è stata presentata
la mozione dai consiglieri del Gruppo della Dc, in diverse
occasioni ho fatto presente al Consigliere Beneforti alcune
difficoltà che si potrebbero riscontrare nello studio, così come è
impostato nel disciplinare che era stato preparato con
l'Ecogeo.
Il problema era di vedere di mettere in piedi un modo di
lavorare, che l'Ecogeo dovrebbe seguire, per avere i risultati
migliori; si tratterebbe di capovolgere l'impostazione, cioè invece
di prelevare dei sanguinacci già confezionati, per i quali è
difficile risalire alla composizione, sarebbe più opportuno partire
da una analisi della barbabietola, vedendo la percentuale dei
nitrati che è presente, e fare eventualmente uno studio di come
indicativamente vengono confezionati questi sanguinacci.
In seguito potremmo dare delle disposizioni ad alcuni macellai
di confezionare una serie di prodotti che servirebbero come
campione secondo percentuali diverse.
Ad esempio, se si usano due tipi diversi di barbabietola, una
con percentuale doppia di nitrati all'origine, e le mettiamo in
percentuali diverse o uguali, ma non conosciamo prima la
percentuale che vi è all'origine, non potremo dare dei risultati
sicuri. Tanto per dire, ci siamo trovati con la società Ecogeo, la
quale concorda che forse è opportuno definire esattamente come
bisogna partire con queste analisi.
Penso che, modificando questo modo di procedere, e non da solo
ma in accordo con l'Assessore all'Agricoltura, visto che più che
delle analisi per il controllo di quello che viene venduto, che
sono già fatte dal NAS, dobbiamo fare una cosa diversa che serva ai
prodotti valdostani, saremmo d'accordo e l'Ecogeo potrebbe svolgere
questo studio nel più breve tempo possibile.
Mi impegnerei quindi assieme all'Assessore Perrin a modificare
leggermente questa impostazione del disciplinare che era stato
preparato, e d'accordo con l'Ecogeo, con cui ci siamo già
incontrati, potremmo procedere. Non appena l'Ecogeo ci presenterà
questo studio, lo porteremo senz'altro in Consiglio.
Presidente
Ha chiesto di parlare il Consigliere
Beneforti.
Beneforti (DC)
Posso anche capire di modificare un
tantino le richieste che erano previste nel disciplinare allegato
allo studio che si richiedeva all'Ecogeo, però vorrei fare una
premessa, e cioè che dobbiamo dare delle indicazioni a coloro che
fabbricano questi prodotti, i quali ci hanno chiesto cosa dovevano
fare, quali ingredienti dovevano mettere per produrre questi
sanguinacci. Allora, pur in ritardo, ma delle indicazioni noi
dobbiamo darle.
Se si concorda che queste indicazioni dovranno essere date, per
evitare che in futuro i produttori di questi prodotti siano
denunciati alla magistratura, siamo d'accordo per modificare un po'
le richieste: ci mettiamo attorno ad un tavolo e vediamo quali
modifiche apportare. Però deve esserci l'impegno a risolvere il
problema, a dare indicazioni e a tenere presente quello che ha
detto l'ufficio chimico dell'USL in merito al danno fisico che può
arrecare alla persona il contenuto di nitrati che possono essere
presenti in questi prodotti.
Se si concorda una mozione finale, correggendo anche la mozione
che abbiamo presentato, non ho niente in contrario a
modificare.
Presidente
Ha chiesto di parlare l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
Farei una proposta di modifica
della mozione. È scritto qui: "Invita la Giunta regionale a
riferire al Consiglio regionale entro trenta giorni l'esito dello
studio predisposto dalla società Ecogeo di Quart, a seguito del
mandato conferitole dalla Giunta regionale"; direi che basterebbe
togliere "entro trenta giorni", e sostituire con "non appena
l'Ecogeo avrà preparato lo studio".
Presidente
La modifica dovrebbe essere solo
trascritta e presentata, come da rituale. Chi presenta la
modifica?
Ha chiesto di parlare il consigliere Beneforti, ne ha
facoltà.
Beneforti (DC)
Potremmo togliere "entro trenta giorni"
e sostituire con "nel più breve tempo possibile".
Presidente
Pongo in votazione la mozione nel testo
così emendato:
Mozione Vista la richiesta presentata dai Macellai-Salumieri
della nostra Regione che producono i tipici sanguinacci (baudin)
onde evitare di incorrere in una denuncia della Autorità
giudiziaria per la presenza nei sanguinacci stessi di nitrati in
quantità superiore ai limiti fissati dalla legge;
A seguito del confronto avvenuto in Consiglio regionale nella
seduta tenutasi nella seconda quindicina del mese di marzo
1992;
Preso atto dell'impegno assunto dall'Assessore in carica di
predisporre uno studio approfondito dei prodotti usati per
confezionare i sanguinacci;
Visto l'incarico conferito dalla precedente Giunta alla Soc.
ECOGEO di Quart di predisporre uno studio sugli ingredienti e
relative quantità da utilizzare per la produzione di sanguinacci
valdostani denominati "baudin" al fine della tutela della salute
delle persone per l'eccessiva presenza di nitrati in tali
prodotti;
Il Consiglio regionale della Valle d'Aosta con la presente
mozione
Invita
la Giunta regionale a riferire al Consiglio regionale nel più
breve tempo possibile l'esito dello studio predisposto dalla Soc.
ECOGEO di Quart, a seguito del mandato conferitole dalla Giunta
regionale.
Esito della votazione:
Presenti, votanti e favorevoli: 20
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK