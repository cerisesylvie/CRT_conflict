Consiglio Regionale della Valle d'Aosta - Oggetto del Consiglio n. 1896 del 9 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1896 del 9 marzo 2016 - Resoconto
OGGETTO N. 1896/XIV - Ritiro di mozione: "Determinazione per
gli anni 2017, 2018 e 2019 di un bonus economico da corrispondere a
privati cittadini possessori di auto elettriche o ibride".
Viérin M. (Presidente) -
Punto n. 43 dell'ordine del
giorno. La parola al collega Cognetta.
Cognetta (M5S) -
Grazie Presidente.
Con questa mozione vogliamo ancora una volta mettere l'accento
sulla mobilità elettrica e sulla mobilità pulita in Valle d'Aosta.
In particolare nella mozione abbiamo messo alcuni dati rispetto
alla situazione attuale dei veicoli elettrici, nel 2015 erano
cinque i veicoli in circolazione in Valle d'Aosta, mentre per
quelli ibridi parliamo di circa 177 veicoli. Non ho la distinzione
tra veicoli in capo ad enti privati o in capo semplicemente a dei
cittadini, però diciamo che tutto l'importo che viene ricavato dal
bollo auto rispetto a questi tipi di veicoli è stato per l'anno
scorso un importo di circa 37.700 euro. Non è un importo molto
elevato considerando che in Valle recuperiamo circa 19 milioni e
spiccioli dai bolli auto, però, proprio per questo motivo,
pensavamo che si potesse dare un segnale. Alla fine non è un
segnale economicamente molto importante ma di sicuro è un segnale
che va nella direzione dell'impegno che ci stiamo dando e che ci
siamo dati come Consiglio di sviluppare la mobilità elettrica. Da
qui quindi la possibilità di trovare una modalità di gestire un
bonus economico a favore di chi acquista un'auto elettrica o
ibrida, un bonus riferito al bollo auto stesso. Non possiamo
gestire direttamente i bolli perché non abbiamo la competenza
specifica su questa cosa, però possiamo prevedere una sorta di
rimborso rispetto semplicemente al bollo auto, cosa che succede già
in altre regioni, dove ricordo che spesso su auto dello stesso tipo
viene data l'esenzione del bollo addirittura per cinque anni.
A noi sembra una possibilità che dovrebbe essere percorsa,
chiaramente compatibilmente con le risorse che ci sono e
compatibilmente con tutti quanti quegli sforzi che si stanno
cercando di fare per riuscire ad aumentare la mobilità elettrica.
Tra l'altro, questo andrebbe anche a favore di alcuni progetti che
sono già in atto, che prevedono l'inserimento di colonnine, anche
perché questo è un po' un discorso del cane che si morde la coda:
se io metto le colonnine ma non ho le macchine, non servono, se io
ho le macchine senza le colonnine, non servono, comunque sia, noi
da qualche parte dobbiamo cominciare. Per quanto riguarda quelle
elettriche, sono solo cinque veicoli, quindi non penso che facciamo
uno sforzo considerevole, ma, proprio per questo, dovremmo, secondo
me, impegnarci il più possibile. Per quelle ibride chiaramente,
andando anche a benzina, il problema elettrico viene affrontato in
un momento successivo. Da qui quindi questa sollecitazione
attraverso questa mozione di impegnarci a trovare questo tipo di
risposte. Chiaramente siamo aperti anche altri tipi di soluzioni,
che magari sono venute in mente all'Assessore e al Governo e siamo
qui per verificare e discutere assieme di come possiamo trovare un
incentivo per questo tipo di mobilità.
Presidente -
Siamo in discussione generale. Non ci sono
altre richieste, la discussione generale è chiusa. Per la replica,
la parola all'Assessore Donzel.
Donzel (PD-SIN.VDA) -
Grazie Presidente.
Grazie collega. Intanto condivido completamente l'approccio da
lei usato rispetto a questo tema e devo richiamare all'attenzione
di tutti il fatto che giudico molto positivo che tutto il Consiglio
regionale sia molto attento a queste azioni che stiamo cercando di
fare rispetto alla mobilità elettrica. Lo ha richiamato anche
questa mattina il collega Assessore ai trasporti Marguerettaz nel
dire che tra le tante azioni di una mobilità sostenibile quella che
riguarda la mobilità elettrica è forse una da cui ci aspettiamo
delle risposte importanti. Rispetto quindi al tema, assolutamente
c'è la stessa percezione e la stessa necessità di impegnarsi e di
veicolare meglio la necessità di utilizzare questi veicoli. Io però
vorrei richiamare all'attenzione che dal 2015 esiste l'esenzione
per tutte le auto immatricolate da gennaio 2015 del bollo auto per
cinque anni. Per quanto riguarda la Valle d'Aosta, quest'esenzione
prosegue negli anni successivi con uno sconto che arriva al 75
percento, quindi sostanzialmente si arriva a pagare nulla del bollo
auto rispetto alle altre auto. Noi, da questo punto di vista
normativo, siamo allineati al Trentino-Alto Adige, alla Sardegna,
all'Emilia-Romagna, all'Abruzzo, altre Regioni hanno delle
situazioni anche meno interessanti della nostra, come il caso del
Friuli Venezia Giulia. Tra l'altro, in queste regioni che ho citato
c'è uno sconto anche per le auto ibride, che però personalmente
ritengo un po' meno interessante rispetto alle auto puramente
elettriche, perché si corre il rischio che in alcuni casi poi il
funzionamento della parte tradizionale possa diventare prevalente,
quindi crea qualche problema anche di gestione in generale.
Sull'ibrido c'è qualche perplessità e atteggiamento diverso, invece
sull'elettrico bisogna lavorare forte. Va detto che nel comune di
Aosta i veicoli elettrici sono esenti dalle tariffe previste per
l'accesso ZTL, quindi vuol dire che se sono proprietari di un
veicolo di tipo A, proprietari aventi disponibilità a qualsiasi
titolo di accesso per autorimessa, risparmiano 15 euro all'anno, ma
se sono titolari di un veicolo categoria B, coloro che per esigenze
lavorative necessitano di accedere alla ZTL hanno uno sconto di 120
euro all'anno. A ciò si aggiunge anche che per le auto
completamente elettriche c'è la totale esenzione dei parcheggi blu.
Sorrido perché in questo momento è di una certa attualità, quindi
poter dire che ad Aosta chi ha un'auto elettrica parcheggia
gratuitamente sulle strisce blu credo che sia un'ulteriore
esenzione a quella che abbiamo detto (bollo, ZTL, eccetera).
Noi abbiamo cercato di contattare anche il CELVA proprio per
dire che c'è piena sintonia e abbiamo cercato di vedere se queste
misure potrebbero essere estese in altri comuni della Valle.
Courmayeur, per esempio, non ha la ZTL, però non ci sono
agevolazioni per questi tipi di parcheggio. Non è una cosa che noi
ci sentiamo di imporre ai Comuni, però è un ragionamento che
vorremmo intraprendere con il CELVA, perché anche Saint-Vincent è
un comune dove non ci sono agevolazioni né per la ZTL, né per i
parcheggi,
idem
Châtillon, ma vorrei essere chiaro: non ne
faccio una critica a questi Comuni, ma è un ragionamento da
intraprendere perché potremmo estendere dei benefici esistenti
anche a questi comuni.
Lo sforzo maggiore è un po' quello che diceva lei: promuovere
questo tipo di auto sarà molto più facile nel momento in cui avremo
installato le colonnine. Sto cercando di capire qual è quel
funzionario ministeriale che, combinazione, in questo periodo è
stato sostituito e ha il dossier Valle d'Aosta sul tavolo e nessun
altro vicino di tavolo sembra volerlo prendere in mano e mettere
una sigla, quindi per dire che dobbiamo accelerare anche sulla
realizzazione di quest'attività.
Sono in essere altre iniziative che, secondo me, possono avere
un forte carattere promozionale per sviluppare e portare
l'attenzione dell'auto elettrica alla popolazione valdostana. Noi
vorremmo condurre queste iniziative naturalmente di concerto con il
Consiglio regionale, parlandone anche prima in Commissione se del
caso, laddove una volta decollino i primi lavori, si possa vedere
la prima colonnina, il primo via libera all'appalto che è già stato
redatto per essere presentato alla CUC...delle iniziative che
possono attrarre l'attenzione e insieme anche valutare se ulteriori
misure possano essere messe in campo. Mi sembra però prematuro per
la maggioranza prendere un impegno così specifico di questo tipo.
Facendo capire che degli incentivi non è che non ci sono, esistono
e una promozione va fatta, ma trovarci adesso a distanza della
legge di bilancio già a dire che metteremo il bonus sarebbe proprio
da
spot
elettorale, invece magari durante l'anno riusciamo a
far decollare l'appalto e insieme, senza dire: "lo fa l'Assessore",
ma lo fa il Consiglio regionale, valutare successivamente questi
possibili ulteriori incentivi. Direi quindi che in questo momento
c'è un atteggiamento di astensione rispetto a com'è scritta la
mozione, che spero che non venga interpretato come un rigetto, ma
come una voglia di collaborare insieme per dire che le misure
specifiche ci sono.
Président -
Merci. La parola al collega Cognetta.
Cognetta (M5S) -
Grazie Presidente.
Grazie Assessore. Solo due piccoli ragionamenti e poi
un'ulteriore proposta. Il primo riguarda il fatto che, come le ho
detto, i veicoli elettrici sono cinque. Capisco, magari non sono
stato chiaro, ma i veicoli ibridi sono 177, forse uno sforzo in
più... Tra l'altro, poi sugli ibridi abbiamo anche tutti quelli
nuovi che si chiamano
plug-in
, che hanno bisogno della
ricarica. Il confine tra elettrico puro e ibrido ormai si sta quasi
sovrapponendo, quindi c'è anche quest'ulteriore passaggio da tenere
presente, nel senso che lei dice che non vorrebbe che poi usassero
solo l'elettrico, ma se uno acquista una macchina con un motore
plug-in, è abbastanza propenso ad utilizzare la parte elettrica
proprio perché deve ricaricarla e perché ha una maggiore autonomia
rispetto all'ibrido che normalmente si conosce.
Seconda cosa: non c'era modo di fare uno
spot
elettorale,
si può anche decidere di prendersi un impegno per trovare i soldi
in finanziaria, ce lo possiamo prendere da adesso in avanti, non è
l'unica strada percorribile, glielo ho anche detto, si può decidere
insieme che altre misure trovare per riuscire sicuramente ad andare
in questa direzione. E qui arriviamo alla proposta: se lei si
impegna a nome del Governo a venire in Commissione e a fare un
percorso condiviso di ricerca, di sviluppo, anche di raccolta di
idee che possono esserci tra tutti quanti i Consiglieri, e anche da
altre parti della società civile, che hanno sicuramente delle idee
e degli atteggiamenti propositivi rispetto a questo problema, credo
che potrebbe essere una cosa accettata tranquillamente da tutti,
poi non so se i miei colleghi mi vogliono smentire, o se sono
d'accordo...sono d'accordo, meno male, a questo punto non vale
neanche la pena di metterla in votazione se lei si prende
quest'impegno.
Presidente -
La parola all'Assessore Donzel.
Donzel (PD-SIN.VDA) -
Davvero ringrazio per
l'atteggiamento costruttivo di tutti i gruppi politici che hanno
firmato la mozione, quindi mi prendo formalmente l'impegno di
venire in Commissione e di condividere le possibili agevolazioni
per sviluppare l'elettrico in Valle d'Aosta.
Presidente -
Grazie. Il punto n. 43 quindi è
ritirato.
Il Consiglio prende atto del ritiro.
Presidente -
Con questo punto si chiudono i lavori di
questo pomeriggio. I lavori riprenderanno domani alle ore 9.00
partendo dalle iniziative ispettive che abbiamo rinviato a domani
mattina. Grazie a tutti.
---
La seduta termina alle ore 20.01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK