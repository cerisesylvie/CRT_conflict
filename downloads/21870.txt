Consiglio Regionale della Valle d'Aosta - Oggetto del Consiglio n. 1581 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1581 del 9 novembre 2005 - Resoconto
OGGETTO N. 1581/XII - Disegno di legge: "Modificazioni alla
legge regionale 7 agosto 2001, n. 13 (Disposizioni in materia di
indicazioni geografiche protette e di denominazioni d'origine
protette), da ultimo modificata dalla legge regionale 15 dicembre
2003, n. 21".
Articolo 1
(Sostituzione dell'articolo 6)
1. L'articolo 6 della legge regionale 7 agosto 2001, n. 13
(Disposizioni in materia di Indicazioni geografiche protette e di
Denominazioni d'origine protette), come modificato dall'articolo 54
della legge regionale 15 dicembre 2003, n. 21, è sostituito dal
seguente:
"Articolo 6
(Interventi finanziari)
1. Al fine di contribuire alle spese sostenute dai produttori
per coprire i costi dei controlli effettuati a garanzia
dell'autenticità delle DOP o IGP, la Regione concede loro un
contributo annuale temporaneo e decrescente, ridotto
progressivamente in modo da essere azzerato nei sei anni solari
successivi all'attivazione dei sistemi di controllo.
2. I contributi previsti al comma 1 possono essere erogati
anche a favore dei Consorzi riconosciuti di cui all'articolo 10,
qualora rappresentino i propri associati e per conto di essi
sostengano le spese.
3. Il contributo di cui al comma 1 è concesso, nel primo
anno, fino ad un massimo del 100 per cento della spesa ammessa.
Negli anni successivi, la percentuale di intervento è ridotta
progressivamente fino al:
a) 90 per cento nel secondo anno;
b) 80 per cento nel terzo anno;
c) 70 per cento nel quarto anno;
d) 60 per cento nel quinto anno;
e) 50 per cento nel sesto anno, per poi essere ridotta a
zero.
4. Per poter accedere ai contributi di cui al comma 1, le
domande devono essere relative ai cicli di controlli effettuati
fino all'anno 2011. I contributi cessano nell'anno 2017.
5. Rientrano nella spesa ammessa i costi sostenuti dai
produttori per le visite ispettive effettuate dagli organismi
privati autorizzati o da autorità di controllo pubbliche designate.
La spesa ammessa non può superare l'importo massimo previsto dal
tariffario degli organismi privati autorizzati.
6. Le visite ispettive ammesse a contributo non possono
essere più di due all'anno.".
Articolo 2
(Disposizioni finanziarie)
1. L'onere derivante dall'applicazione della presente legge è
determinato complessivamente in euro 5.000 a decorrere dall'anno
2005.
2. L'onere di cui al comma 1 trova copertura, ai sensi
dell'articolo 14, comma 3, della legge regionale 27 dicembre 1989,
n. 90 (Norme in materia di bilancio e di contabilità generale della
Regione Valle d'Aosta), nello stato di previsione della spesa, sia
del bilancio pluriennale della Regione per il triennio 2004/2006,
sia del bilancio per l'anno finanziario 2005 e di quello
pluriennale per il triennio 2005/2007, nell'obiettivo programmatico
2.2.2.04 (Assistenza tecnica).
3. Al finanziamento dell'onere di cui al comma 1 si provvede
mediante la riduzione di euro 5.000 delle risorse iscritte al
capitolo 42360 "Spese per attività sperimentali, dimostrative e
divulgative (comprende interventi rilevanti ai fini I.V.A.)" dello
stesso obiettivo programmatico e degli stessi bilanci di cui al
comma 2.
4. Per l'applicazione della presente legge la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Président - La parole au rapporteur, le Conseiller Fey.
Fey (UV) - Modificazioni alla legge regionale 7 agosto 2001, n.
13 (Disposizioni in materia di indicazioni geografiche protette e
di denominazioni d'origine protette), da ultimo modificata dalla
legge regionale 15 dicembre 2003, n. 21.
Il disegno di legge n. 59 che mi accingo a sintetizzarvi vuole
introdurre alcune modifiche in materia di aiuti in favore delle
piccole e medie imprese regionali attive nel settore della
produzione, trasformazione e commercializzazione dei prodotti
agricoli. In particolare, si tratta di mettere in atto alcune
novità rispetto alla legge regionale vigente - la n. 13 del 2001
già modificata nel dicembre 2003 -; introducendo le ultime
indicazioni in materia di aiuti alle imprese concessi per
promuovere i controlli mirati a garantire l'autenticità delle "DOP"
e "IGP". Tali orientamenti sono espressi dal regolamento della
Commissione europea n. 1 del 2004 e sono, pertanto, obbligatori in
tutti i loro elementi e direttamente applicabili.
Il meccanismo che ha regolato fino ad oggi l'erogazione di
questi contributi finanziari è rimasto immutato nella sostanza.
Esso consiste nella concessione di aiuti fino alla copertura totale
delle spese ammesse nel primo anno, percentuale che decresce
progressivamente negli anni successivi fino a terminare del tutto
alla fine del sesto anno. La novità introdotta dal regolamento
europeo consiste nel fatto che viene stabilita in almeno 10 punti
percentuali la riduzione minima dell'importo annuo di aiuto. Tale
novità, riportata a livello regionale, ci offre oggi l'opportunità
di aumentare i contributi passando dall'attuale 15% di riduzione a
un più favorevole 10%. Le ricadute sono, quindi, positive non solo
per i soggetti che hanno già attuato i controlli, ma anche per
quelli che non abbiano ancora deciso di percorrere la via della
ricerca di un'alta qualità della produzione, una strada che si è
dimostrata tra le poche in grado di rendere competitivi i nostri
prodotti agricoli sul mercato.
Un'ulteriore modifica, anch'essa molto positiva, proposta in
questo disegno di legge prevede, sempre in ottemperanza alle
disposizioni europee, la proroga di 6 anni degli aiuti per "l'IGP"
e la "DOP", che, in ogni caso, non potranno più essere erogati dopo
il 2017. Un ulteriore periodo di tempo che permetterà,
verosimilmente, il riconoscimento di buona parte di quei prodotti
agricoli regionali potenzialmente interessanti proprio perché
legati alla nostra cultura e alla nostra tradizione.
Infine, vi informo che questo disegno di legge, proprio perché
interviene in materia di regime di aiuto esistente, dovrà essere
preliminarmente notificato alla Commissione europea seguendo
secondo i dettami della procedura semplificata. Vi ringrazio.
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - La relazione del collega Fey è stata molto
chiara, perché non vi sono interventi, quindi credo non vi sia
molto da aggiungere.
L'unica cosa che volevo illustrare è l'emendamento approvato in
III Commissione, che riguarda l'inserimento dopo l'articolo 2 della
disposizione transitoria, per cui le disposizioni della presente
legge si applicano anche a coloro che usufruiscono già degli aiuti
di cui alla legge regionale n. 13/2001, limitatamente agli anni
mancanti al compimento del periodo di 6 anni, con una riduzione
annuale della percentuale di intervento pari al 10%; questo fa sì
che i benefici di tale modifica legislativa intervengano anche per
chi in questo momento ne sta usufruendo.
Volevo citare i prodotti che in questo momento sono in fase di
riconoscimento per la "DOP". Siamo in dirittura di arrivo per il
riconoscimento per quel che riguarda le mele ed è un lavoro che era
già stato portato avanti dall'Assessore Vicquéry, essendo un
obiettivo che era emerso per venire incontro a una debolezza del
settore frutticolo. Un altro obiettivo, di cui ancora è da
verificare l'intenzione delle aziende, è quello del miele; anche
lì, a seguito di una manifestazione di valorizzazione che si è
svolta a Châtillon recentemente, credo vi siano delle istanze per
fare il passo ulteriore, andando verso il riconoscimento "DOP";
anche in questo caso per le aziende interessate vi sarà
l'opportunità di usufruire di tali vantaggi previsti dalla
legge.
Infine, per quanto riguarda la notifica, vi era stato un
rallentamento nell'iter legato alla stessa. A questo proposito vi è
da dire che la Commissione europea aveva chiesto dei chiarimenti
che gli uffici hanno prodotto; il 27 maggio è stato approvato dalla
Commissione europea, il disegno di legge prevedendo una
classificazione come aiuti di Stato era necessario questo
passaggio.
Presidente - Si passa all'esame dell'articolato.
La parola al Consigliere Frassy sull'articolo 1.
Frassy (CdL) - L'intervento dell'Assessore ci fa sorgere un
dubbio sull'emendamento approvato in III Commissione, perché,
rileggendo il disegno di legge, è un testo sintetico che ha
riferimento solo alla parte finanziaria. L'articolo 1 va a
rimodulare l'articolo 6 della legge n. 13/2001, dicendo che è
sostituito, perciò, quando il Consiglio regionale andrà ad
approvare questo disegno di legge, l'articolo 6 della legge n.
13/2001, come modificata successivamente, non esisterà più; di
conseguenza, quell'articolo non potrà più avere applicazione,
neppure per coloro che avevano avviato il finanziamento sulla base
del vecchio articolo 6.
Con l'emendamento che lei ha richiamato, salvo che ci sfugga
qualcosa, si crea una situazione di disparità, perché i soggetti
che avevano avviato in precedenza il piano di garanzia e
autenticità della "DOP" e "dell'IGP", in base all'articolo 1
avrebbero diritto alle nuove percentuali che sono quelle del comma
3 dalla lettera a) alla lettera e). Qui abbiano notato che nel
primo e secondo anno le percentuali erano 85 e 70 e diventano 90 e
80, perciò nei primi 2 anni aumentano le percentuali. Negli anni
successivi le percentuali diminuiscono e questo dovrebbe essere il
"trend" per tutti coloro che si trovano in tale situazione. Con
l'emendamento invece ci sembra di capire che coloro che si trovano
in questo momento al secondo piuttosto che al terzo anno si vedono
non applicata la previsione generale, ma la previsione
penalizzante. Non capiamo quale sia il senso logico di questa
previsione penalizzante e faccio un esempio: penso che ce ne
possano essere di soggetti che si "trovino" alla lettera b), questi
in base alla vecchia norma avrebbero avuto il 70%, in base alla
nuova avrebbero l'80%, con l'emendamento l'80% è diminuito del 10%.
Lei dice "poco male", perché comunque percepiscono sempre più di
quanto avrebbero percepito con la vecchia norma, ma, se andiamo
avanti nella sequenza temporale, dove vi è stato un abbassamento
della situazione, il 10% di abbattimento si riferisce alla nuova e
non alla vecchia misura; di conseguenza, vorremmo capire perché si
crea questa sperequazione fra quelli che hanno iniziato gli
interventi prima rispetto a quelli che la iniziano successivamente.
Da quello che leggiamo, deduciamo che con la disposizione
transitoria negli anni mancanti al compimento del periodo dei 6
anni chi per ipotesi sia quest'anno al 4° o al 5° anno si trova ad
avere un trattamento diverso rispetto a quelli che iniziano adesso.
Non capiamo quale sia la "ratio" di questo diverso trattamento,
perché, se l'articolo 6 è sostituito, dovrebbe essere sostituito
per tutti; per quale motivo viene sostituito per qualcuno
completamente e per qualcun altro con la norma transitoria? Ci
sfugge la ragione che sta alla base di quella che ci sembra di
poter definire una sperequazione che va a penalizzare coloro che
hanno iniziato prima e perciò sono stati dei pionieri nella ricerca
delle garanzie "DOP" e "IGP".
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - L'emendamento introdotto in III Commissione è
legato solo agli anni mancanti al compimento del periodo dei 6
anni...
(interruzione del Consigliere Frassy, fuori
microfono)
si applica il 10% rispetto al 15%.
Président - Je soumets au vote l'article 1er:
Conseillers présents et votants: 32
Pour: 32
Le Conseil approuve à l'unanimité.
Président - Je soumets au vote l'article 2:
Conseillers présents et votants: 32
Pour: 32
Le Conseil approuve à l'unanimité.
Président - Il y a l'amendement de la IIIe Commission, dont je
donne lecture:
Emendamento
Dopo l'articolo 2 è aggiunto il seguente:
"Articolo 3
(Disposizione transitoria)
1. Le disposizioni della presente legge si applicano anche a
coloro che usufruiscono già degli aiuti di cui alla l.r. 13/2001,
limitatamente agli anni mancanti al compimento del periodo di sei
anni, con una riduzione annuale della percentuale di intervento
pari al 10%.".
Je le soumets au vote:
Conseillers présents: 32
Votants: 30
Pour: 30
Abstentions: 2 (Frassy, Tibaldi)
Le Conseil approuve.
Président - La parole au Conseiller Frassy, pour déclaration de
vote.
Frassy (CdL) - Esprimeremo un voto favorevole su questa legge,
ma rimaniamo con il dubbio su quanto abbiamo sollevato in relazione
all'emendamento appena votato, sul quale da parte sua non vi è
stata una grande illustrazione dei contenuti della
disposizione.
Vorrei evidenziare nuovamente che limitatamente agli anni
mancanti al compimento del periodo di 6 anni si fa riferimento alla
riduzione annuale della percentuale di intervento del 10%, ma la
percentuale di riduzione è quella delle lettera da a) fino ad e),
di conseguenza è la riduzione di quegli importi. Se è così, penso
sia corretta l'interpretazione che abbiamo dato; comunque
esprimiamo con questo distinguo un voto favorevole all'intera
legge.
Président - Je soumets au vote la loi dans son ensemble:
Conseillers présents et votants: 32
Pour: 32
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK