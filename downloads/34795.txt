Consiglio Regionale della Valle d'Aosta - Oggetto del Consiglio n. 2484 del 21 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2484 del 21 giugno 2012 - Resoconto
OGGETTO N. 2484/XIII - Interpellanza: "Procedure adottate dal
Comune di Aosta in merito all'accreditamento del servizio di
assistenza domiciliare".
Interpellanza
Preso atto del positivo Accordo tra l'Assessorato alla
sanità, salute e politiche sociali e le OO.SS. avente per oggetto:
Linee guida inerenti alla procedura di accreditamento del servizio
di assistenza domiciliare da sperimentare nel Comune di
Aosta;
Constatato che nell'Accordo era previsto che "le OO.SS.
debbano essere interpellate nei successivi passaggi di pertinenza
del Comune, nell'interesse di tutti i soggetti che il progetto
contempla";
Rilevato che la Cooperativa Sociale Pro.Ges. trasferisce il
ramo d'azienda alla Cooperativa Sociale Leone Rosso di Aosta dal 1°
luglio 2012;
Constatato che tale trasferimento avviene in un periodo di
"proroga" particolarmente lunga del contratto di appalto scaduto a
dicembre 2011;
il sottoscritto Consigliere regionale
Interpella
l'Assessore competente per sapere se intenda chiarire se le
procedure messe in atto dal Comune di Aosta e dalla Cooperativa
sociale Pro.Ges. di Parma rispondano allo spirito e ai contenuti
dell'Accordo con le organizzazioni sindacali citato in
premessa.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, non è
mia abitudine discutere del titolo delle interpellanze, ma penso
che il titolo formulato dagli uffici non sia corretto, e vorrei
chiarire che la natura di questa interpellanza è leggermente
diversa da quella dell'interrogazione del collega. Non mi interessa
tanto sapere cosa fanno nelle sezioni dell'Union Valdôtaine, se da
uffici di collocamento per i giovani quelle sezioni stanno
evolvendo in società cooperative in affari, non è questo il mio
obiettivo, anche se questi risvolti non sono molto simpatici.
L'obiettivo dell'interpellanza è capire il ruolo che gioca
l'Assessorato in questa vicenda molto delicata, che è la gestione
dei servizi socio-assistenziali, compresi gli asili nido. Certo, la
vicenda si svolge nel Comune di Aosta, ma non avrei chiamato in
causa l'Assessore se non fosse che recentemente è stato stilato un
verbale di accordo con le organizzazioni sindacali, dove si
richiamano delibere in cui si fa esplicito riferimento al Comune di
Aosta, in particolare a come organizzare un servizio sperimentale
in quel Comune. Ricordo che questo verbale di accordo con le
organizzazioni sindacali è firmato, come primo firmatario,
dall'Assessore regionale, come è giusto che sia. Lei sta facendo un
ottimo lavoro - lo riconosco - in questo settore, quindi c'è un
grande stupore nel vedere che si cerca di dire questa vicenda è una
vicenda che riguarda il Comune di Aosta, sono loro che se ne
occupano...no, è lei che se ne sta occupando e, dagli atti in mio
possesso, se ne stava occupando bene.
C'è una delibera in cui si dice di dare atto che il Comune di
Aosta adotterà sperimentalmente il sistema di accreditamento di
assistenza domiciliare al fine di esternalizzare la gestione del
servizio di sua competenza, individuando nell'ambito dei soggetti
accreditati...quindi si dice quello che deve fare il Comune di
Aosta in via sperimentale, quindi una cosa molto interessante. Ecco
che, mentre con le organizzazioni sindacali si costruisce un
accordo, si lavora in una certa direzione che è quella
dell'accreditamento dei soggetti, quindi di avere dei soggetti che
siano veramente in grado di mostrare la loro capacità di eseguire
un determinato servizio, di aprirsi ad un mercato fra cooperative
che sia vantaggioso per l'utenza, perché l'obiettivo
dell'interpellanza è l'utenza, parliamo soprattutto dal punto di
vista dell'utenza e non degli interessi economici che ci sono
dietro queste iniziative, allora, mentre c'è una regia, la Regione,
l'Assessorato sta guidando verso un nuovo sistema di funzionamento
delle cooperative, c'è un filo diretto con l'Assessore Sorbara, c'è
Aosta Capitale, si lavora benissimo fra Comune e Regione, c'è piena
sintonia, si lavora insieme e si fanno le cose insieme...in questo
clima arriva, come un fulmine a ciel sereno, una raccomandata
anticipata via fax alle organizzazioni sindacali. Fra l'altro le
organizzazioni sindacali avevano tutti i loro dubbi, perché
resistevano anche un po' a questa idea di accreditamento, cioè i
sindacati sono testoni, vogliono vedere se i lavoratori sono
tutelati, quindi avevano fatto anche una certa resistenza e lei li
ha dovuti convincere e coinvolgere in questo processo.
In questo clima arriva come un fulmine a ciel sereno, ai
sindacati, una raccomandata in cui si comunica che una società
cooperativa, la Pro.Ges., dalla mattina alla sera ha deciso di
trasferire il suo ramo di azienda ai sensi dell'articolo 47 della
legge n. 428/1990 alla Cooperativa sociale Leone Rosso. E quali
sono le motivazioni per cui lo trasferisce? Io sono rimasto basito,
perché dice:
"il trasferimento del ramo di azienda è motivato
sostanzialmente dalla distanza fra la sede centrale della
cooperativa cedente, Parma, e la sede operativa di Aosta"
. Cioè
una società cooperativa di Parma che lavora in tutta Europa scrive
una lettera in cui dice: miseria, Aosta è lontana, io non sono mica
in grado di lavorare in Aosta! Scrive:
"I percorsi
decisionali
- pensate un po', con i computer, i cellulari,
eccetera, questa grande società cooperativa di livello europeo che
ha vinto la gara d'appalto in Valle d'Aosta, mettendo al tappeto
tutte le cooperative regionali -,
pur avendo la sede ad Aosta
una propria autonomia, si sono dimostrati lenti soprattutto in
situazioni che richiedono velocità di scelta, di conseguenza mentre
sotto il punto di vista tecnico-operativo i risultati ottenuti si
sono dimostrati di ottimo livello, i processi amministrativi hanno
dimostrato indecisione ed incertezze, elementi che rischiano di
compromettere l'efficienza e l'economicità delle attività".
Ma
non doveva essere un'interpellanza della minoranza, doveva essere
lei che si proiettava a verificare questa situazione, se è vera! È
drammatico quello che viene scritto in questa lettera firmata dalla
Pro.Ges.: ci sono decisioni che non sono in grado di prendere dal
punto di vista amministrativo! Ma a chi abbiamo affidato questo
appalto? Ma qual è la condizione strana? È che l'appalto era
scaduto a dicembre, ma guarda caso si opera in regime di proroga,
le si allunga un anno! Cioè: a uno che annaspa? Ma facciamo una
gara d'appalto immediatamente per affidare ad un'altra società!
Invece le si rinnova, le si dice di fare ancora un anno e sono
altre milionate di euro per la cooperativa Pro.Ges. che non è in
grado di svolgere il servizio!
Siamo in un momento di difficoltà, andiamo a cercare una
cooperativa che ci dia una mano, c'erano quelle che da anni
svolgono questo servizio. Invece no, andiamo a cercare una
cooperativa che non ha mai lavorato nell'assistenza domiciliare? Ma
stiamo scherzando! Una cooperativa che è appena nata, che ha cinque
dipendenti che si occupano di pulizie? Lo so, a casa di un anziano
bisogna anche passare uno straccio qualche volta, ma non è questa
l'assistenza domiciliare! Dai grandi livelli di assistenza della
Valle d'Aosta, che è l'eccellenza, noi curiamo l'eccellenza, siamo
ai vertici della qualità, cosa facciamo? Prendiamo una cooperativa
che ha cinque dipendenti che hanno lavorato tre-quattro mesi
(credo)? E, colmo dei colmi, cosa scopro? Che manco ha applicato
correttamente il contratto questa cooperativa Leone Rosso! Quando
ho letto questo nome, ho pensato: una "cooperativa rossa" in Valle
d'Aosta, è la volta buona! Poi, a sentire Louvin, è un "leone
rosso-nero"...ma no, è quasi un leone nero questo, perché ci sono
dei trascorsi di gioventù, ragazzi miei, che...
Ci troviamo in una situazione in cui neanche il contratto di
questi cinque lavoratori è corretto, neanche quello sono stati in
grado di fare; allora, cosa si dice? L'ultima invenzione che mi
arriva dalla riunione con le organizzazioni sindacali è che la
Pro.Ges. non se ne va mica, diventa socio della Leone Rosso, socio
sovventore. Allora il disastro è compiuto: questi dicono che non
sono in grado di fare il servizio, la società cooperativa nuova ha
dimostrato di non saper neanche applicare un contratto e noi
andiamo a dire che la cosa starà in piedi perché il know-how della
nuova cooperativa sarà quello di chi ha detto che non è capace di
fare il servizio? Ma ci volete prendere in giro? Questa cosa non
sta in piedi da nessuna parte ed è dovere dell'Assessore regionale
fermarla al più presto, e non accampare storie che questa è
competenza del Comune di Aosta, le procedure, gli uffici...è una
porcata, e si deve fermare subito!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Il Comune di Aosta ha recentemente avviato una procedura ad
evidenza pubblica per individuare un soggetto gestore dei servizi
per anziani diurni e domiciliari. Il bando risulta conforme agli
accordi assunti in sede di gruppo tecnico interprofessionale,
istituito con delibera di Giunta n. 396/2008 e con il sistema
approvato con delibera n. 2958/2011, al fine della sperimentazione
nel Comune di Aosta di requisiti aggiuntivi ulteriori, rispetto a
quelli minimi, individuati nella delibera n. 2957/2011, ai fini
della definizione di criteri per l'accreditamento dei servizi di
assistenza domiciliare. Come è noto, tale documento è stato oggetto
di condivisione e confronto con le organizzazioni sindacali, che
hanno offerto alcuni preziosi contributi di idee negli incontri,
puntualmente accolti dall'Assessorato ed inseriti nel documento
finale. L'iter autorizzativo, preliminare alla partecipazione alla
gara, è di competenza regionale; al momento nessuna cooperativa o
società ha presentato istanza per l'avvio delle pratiche
autorizzative per il servizio SAD.
Per quanto riguarda la cessione del ramo di azienda, mi dispiace
deluderla, ma ribadisco il concetto che ho già esternato prima: che
nessuna comunicazione è in possesso dell'Amministrazione regionale
relativamente alla cessione del ramo di azienda da parte della
cooperativa Pro.Ges. a Leone Rosso di Aosta. Tale ipotesi - da
quanto ci risulta informalmente - è stata presentata al Comune di
Aosta, che ha competenza diretta rispetto alla materia ed è tenuto
a valutare la legittimità dell'operazione rispetto al regime di
proroga attualmente vigente per il contratto d'appalto sottoscritto
con la stessa cooperativa. Grazie.
Presidente
- La parola al Consigliere Donzel.
Donzel (PD)
- Grazie Presidente. Di solito quando un
Consigliere di minoranza esagera, arriva la risposta cattiva
dall'altra parte...se questa non arriva sono molto preoccupato,
vuol dire che non ho esagerato!
Intanto le ribadisco che quel suo trincerarsi dietro "nessuna
informazione è arrivata" è gravissimo, cioè dov'è questo
collegamento fra Aosta Capitale e la sua Regione? L'Assessore
Sorbara si trova a gestire una patata bollente, una società
importante che gestisce tutti questi servizi, gli salta per aria
tutto il servizio domiciliare, e poi, una cosa che non ho potuto
dire per mancanza di tempo, ma guardi che non è solo l'appalto del
domiciliare che è abbandonato, viene abbandonato anche un altro
appalto! Ci sono due appalti in questione, c'è l'appalto degli
asili nido! Questi mollano gli asili nido...e chi si occupa di quei
bambini? Gente che non ha mai avuto un asilo nido! Ma come fa, lei,
a non preoccuparsi ed a dirmi "se ne occupa burocraticamente
l'Assessore del Comune di Aosta", il quale non ha ritenuto di dirle
che ad Aosta c'è un grosso problema? Fossi stato io l'Assessore,
sarei corso da lei a dirle: Dio mio, ho un guaio, gli asili nido di
Aosta...cosa facciamo? La Pro.Ges. ci molla a metà strada, riuniamo
tutte le cooperative, facciamo uno sforzo comune! Se questo non
c'è, vuol dire che l'operazione è preparata a tavolino, si è sereni
perché si dice: tanto la Pro.Ges. non va via, subentra e gestisce
dall'esterno, mentre il prestanome è il Leone Rosso, lo usiamo
magari a scopi utili per la Regione. Siccome la sede di Leone Rosso
è in Valle d'Aosta, con il meccanismo del riparto fiscale ne
traiamo dei vantaggi, ci possono essere queste motivazioni. Ma non
mi si venga a dire che non succede niente, perché qui sta
succedendo un disastro! Che l'Assessore regionale, che ha fatto un
buon lavoro sul tema dell'accreditamento, sia indifferente rispetto
a quello che sta succedendo, mi lascia esterrefatto.
Aosta è sempre stata usata come luogo di sperimentazione di
certi servizi che venivano applicati a livello regionale...di nuovo
lei sta tentando questo percorso, ma poi resta indifferente di
fronte ad una cosa incredibile! Per non dire poi dell'ultima cosa
che mi sta dando tanto fastidio, quando si dice: "ai lavoratori non
succede niente". Capisco che nel
Capitale
di Marx c'è
scritto che il lavoro è merce, ma questa è la mercificazione! Nel
mondo cooperativo lavorare per una cooperativa o per l'altra non è
la stessa cosa, si aderisce ad una cooperativa che ha uno spirito,
un suo mondo, una sua logica. Cosa significa dire: "tanto
licenziati da questo vanno sotto l'altro padrone, tanto il
contratto è quello"...ma siamo nel mondo delle cooperative, non
siamo nelle fabbriche di Marchionne! Nel mondo cooperativo uno
aderisce ad una cooperativa, condivide dei meccanismi sociali, si
lavora in una certa armonia. Cos'è questo: "tanto ti cambia il
capo, è tutto uguale, ti becchi il tuo stipendio, e via"? Ma non è
questo il mondo cooperativo! Di tutto questo sui giornali leggo: "i
lavoratori non perdono il posto di lavoro, cambia il padrone, si va
avanti lo stesso". Ma che roba è questa? Non è vero, lo abbiamo
visto l'altra volta nel passaggio da un'impresa all'altra, le
persone hanno sofferto e manifestato la sofferenza di dover uscire
da una cooperativa con cui avevano costruito un percorso
professionale per anni, per andare a lavorare per una cooperativa
di Parma che non sapevano cos'era. Alcuni hanno accettato, ma altri
no.
Allora, non si può dire: "non cambia niente"...e gli anziani che
si vedono stravolto il loro servizio o i piccoli degli asili nido?
Se qualcuno cambia chi se ne importa, tanto basta mandare avanti la
baracca ed i conti tornano: è questa la qualità del servizio? È
questo il disinteresse totale dell'Amministrazione di fronte ad un
fatto di questa gravità? Come siamo in possesso noi, di queste
lettere, è in possesso lei. Le ripeto: al suo posto mi sarei mosso,
e in ben altro modo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK