Consiglio Regionale della Valle d'Aosta - Oggetto del Consiglio n. 463 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 463 del 11 marzo 2014 - Resoconto
OGGETTO N. 463/XIV - Interpellanza: "Iniziative per evitare
l'aumento delle tariffe autostradali da parte delle società SAV e
RAV".
Président
- Pour l'illustration, la parole au collègue
Bertschy.
Bertschy (UVP)
- Merci.
Abbiamo discusso parecchio in questo periodo di autostrada, di
aumento dei costi. Abbiamo anche provato a trovare soluzioni
condivise per salvaguardare soprattutto le tasche dei cittadini,
dei turisti che arrivano da noi. A fine anno, siamo riusciti a
trovare un impegno comune, attraverso una risoluzione, per dare un
mandato chiaro ai nostri rappresentanti nei consigli di
amministrazione per far sì che potessero, da un lato, tutelarsi -
l'Assessore Marguerettaz, in quell'occasione, nelle vesti di
Presidente, perché era assente il Presidente Rollandin - da
eventuali azioni di risarcimento da parte dell'impresa per non
rischiare che, nel votare in modo contrario agli aumenti che
stavano deliberando SAV e RAV come superiori a quelle che erano le
indicazioni e alle decisioni del Ministero delle infrastrutture e
dei trasporti, per tutelarli eventualmente rispetto a un voto
contrario.
Una risoluzione che avrebbe e speriamo che abbia dato la
possibilità ai nostri rappresentanti di cominciare a fare un
percorso che è un percorso che politicamente abbiamo individuato e
cioè mantenere le tariffe, adeguare le tariffe agli standard
nazionali, soprattutto quelle delle autostrade di montagna come le
nostre, e cercare, sebbene ci sia stata anche un'evoluzione del
sistema degli sconti, formule più convenienti. Rispetto a questo,
le informazioni ufficiose che pervengono, invece, non ci danno la
stessa indicazione. Sono quindi a richiederle, Presidente, che cosa
sta succedendo, se queste indicazioni sono state date e se,
effettivamente, SAV e RAV stanno lavorando nella direzione politica
che qui è stata tracciata.
Président
- La parole, pour la réponse, au Président
Rollandin.
Rollandin (UV)
- Grazie.
Questa ulteriore richiesta di chiarimento sulla politica
tariffaria ci permetta di fare un po' di chiarezza anche rispetto a
quanto è successo.
I due riferimenti iniziali richiamano un impegno che era stato
preso in questo Consiglio per dare degli indirizzi che, in qualche
modo, portassero i rappresentanti nelle società SAV e RAV che,
voglio ricordarlo, in percentuali diverse, sono minoritari, quindi
non sono in grado di determinare le scelte, a rispettare quello
stesso impegno.
Credo che la risoluzione mirasse a bloccare gli aumenti
tariffari prospettati per il 2014, aumenti che i competenti
Ministeri delle infrastrutture e dell'economia avevano autorizzato
con decreti il 31 dicembre scorso, anche se in misura nettamente
inferiore, per fortuna, rispetto a quella annunciata. Ricorderete
che si paventava un aumento del 14,30 percento e qualcuno del 13
percento. Per fortuna, poi, a livello di Ministero, si è scelta una
via più ragionevole che è quella del 5 percento che, in effetti, è
stata attuata. Questo ha comportato delle problematiche interne
alle due società che avevano un piano economico e finanziario
approvato a suo tempo in cui, di fatto, si prevedeva che, negli
anni, ogni anno ci fosse questo aumento tariffario che ho
ricordato, aumento che, chiaramente, per noi era esagerato e
assurdo e, quindi, avevamo fatto qui in Consiglio quella
determinazione.
Sul discorso delle società...credo che ci sia stato sicuramente
un atteggiamento da parte delle due società non certo di
condivisione di quello che noi avevamo fatto - questo va detto - ma
c'è stata comunque una presa di posizione dei nostri rispettivi
responsabili nelle società interessate. Relativamente agli aumenti
tariffari per il 2014, la risoluzione importante è stata quella del
mese di luglio 2013 che abbiamo trasmesso ai Ministeri competenti,
ai presidenti delle due società e ai rappresentanti nominati dalla
Regione. La risoluzione del 18 dicembre costituisce sicuramente una
conferma, in qualche modo la richiamava. Quella di dicembre era
stata fatta nell'immediatezza perché dovevano uscire a giorni i
tabulati che poi, come ho detto, sono stati rivisti.
Credo, quindi, che ci sia stata comunque una posizione
importante che ha permesso di avere dei risultati notevoli. Sul
fatto che le società autostradali abbiano accettato le risoluzioni
imposte dal governo nazionale, posso dire che le società
concessionarie hanno applicato il 1° gennaio 2014 gli aggiornamenti
tariffari nella misura prevista dai rispettivi decreti. Quindi, è
stata data attuazione al decreto ministeriale. Vale la spesa
ricordare che, per quanto ci riguarda, le agevolazioni che lei
aveva ricordato hanno raddoppiato il precedente valore da 8 a 4
corse, quindi, la possibilità di avere la riduzione - praticamente
si paga solo l'andata e non il ritorno - si paga la metà, cioè un
notevole beneficio.
In effetti, soprattutto le persone che devono fare spostamenti
frequenti, per le ragioni che in quest'aula sono già state
ricordate, potranno godere di un beneficio sicuramente molto alto.
Credo, quindi, che benché sia vero che a questo proposito si potrà
sempre fare meglio, ma, oggi è stato fatto molto per un'arteria
autostradale che, oggi, a livello di trasporti, ha le difficoltà
minori, malgrado le saltuarie interruzioni - di riduzione di corsie
- cosa che noi abbiamo sottolineato in diverse occasioni, malgrado
i lavori che però sono necessari e che, attualmente, il sistema
autostradale offre una certezza per quanto riguarda i trasporti in
Valle d'Aosta.
Président
- Pour la réplique, la parole au collègue
Bertschy.
Bertschy (UVP)
- Credo che la risposta sia un po'
interlocutoria rispetto ad alcuni argomenti. Io, in effetti, le
chiedevo quali strategie e intendimenti abbiamo in atto ed è chiaro
che questi vadano pianificati insieme magari anche con una
convocazione dei rappresentanti della Regione nei consigli di
amministrazione. Se è vero che, come ricorda lei, siamo in
minoranza, è anche vero che queste due società risiedono qui in
Valle d'Aosta. Anzi, se poi una delle due piano piano sposterà di
nuovo i suoi interessi in Valle d'Aosta non avremo che da
beneficiarne e i conti li devono fare con noi anche se siamo in
minoranza, perché convivere in un territorio vuol anche dire
cercare di rispettarlo, al di là dei rapporti di forza.
La risoluzione del 18 dicembre dava continuità a quella...voglio
essere chiaro perché altrimenti poi non ci capiamo. La risoluzione
del 18 dicembre dava continuità a quella di luglio, ma,
soprattutto, tutelava i nostri rappresentanti perché a luglio non
avevamo parlato dei nostri rappresentanti. Era stato interrotto il
Consiglio per dire: "I nostri rappresentanti non possono prendere
posizioni contrarie rispetto alle società perché li mettiamo in
difficoltà": tesi sostenuta dal Presidente Marguerettaz, allora, e
sostenuta poi, a Consiglio interrotto, anche dall'Assessore
Marquis. Quel passaggio era importante per dar loro modo di
intervenire e a me non risulta che sia stato fatto un invio
ufficiale, però lo verificheremo insieme. Quello che, invece, mi
risulta è che ci sia stato un tentativo da parte delle società - e
questo, invece, lo andremo proprio a chiedere - di fare un ricorso
contro la posizione assunta dal Ministero, dal Governo.
Il 5 percento, quindi, non viene accettato probabilmente proprio
per i ragionamenti che il Presidente fa: abbiamo un piano in corso;
noi, con quel piano, chiedevamo il 14 percento d'aumento. E questa
è una posizione che è stata portata avanti anche, probabilmente,
dai rappresentanti di forze che qui si sono vantati di aver
contenuto questi costi.
Facciamo, quindi, un po' di chiarezza e cerchiamo solo di
capire, politicamente, se stiamo sostenendo le tesi che qui
discutiamo ufficialmente e poi, finita la discussione ufficiale, si
va da un'altra parte a sostenerne delle altre perché ci sono atti
che sono stati proposti in questo senso. Allora io spero che le
società capiscano che noi non stiamo ragionando per quote e per
azioni, ma stiamo ragionando di politica. E facciano attenzione a
non far finta di dover tutelare i propri interessi, facendo ricorso
allo Stato per portarsi a casa di nuovo l'aumento e vanificare quel
piccolo vantaggio che lei chiama "beneficio". Cosa che,
politicamente, posso capire perché riuscire a ottenerlo per i
residenti valdostani da società che hanno arterie che dissanguano,
è questo un sicuro risultato politico.
Se continuano ad aumentare i costi, questi benefici non ci
saranno più, ma vengono continuamente scongiurati. Ricordiamoci
bene che è stato ridotto il costo, perché si è passati da 8 a 4,
ma, per i multipli, non è cambiato assolutamente niente, per chi
arriva a un certo numero di passaggi (8, 16, 24) i multipli non
cambiano, ma cambiano solo per i piccoli passaggi.
Vi chiedo, quindi, solo di valutare e di seguire attentamente
che cosa sta succedendo nei consigli di amministrazione...
(interruzione di un Consigliere fuori microfono)
...va bene, facciamo dopo i conti con il foglio in mano, così
vediamo chi si sbaglia. È difficile parlare se ci parlate addosso.
Io non credo che sia corretto. Piuttosto, se c'è qualche cosa da
dire interrompiamo, ce lo ridiciamo, però quando uno parla,
ascoltatelo, anche se abbiamo ruoli differenti qui dentro. Può
anche non far piacere come a volte non fa piacere a noi, cerchiamo
però di essere educati nei confronti di chi sta dicendo una cosa
anche se sbaglia. Ripeto, allora, vi voglio solo chiedere che si
faccia attenzione rispetto a quanto sta succedendo dentro questi
consigli di amministrazione. Noi qui diciamo delle cose e poi fuori
ne succedono delle altre. Probabilmente i rapporti di forza mettono
in difficoltà i nostri rappresentanti. Tuteliamoli ancora di più,
facciamo in modo che le indicazioni politiche che escono da qui
vengano mantenute dentro quei consigli di amministrazione, negli
interessi degli utenti valdostani, negli interessi della nostra
economia e delle nostre società.
Président
- Question 15 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK