Consiglio Regionale della Valle d'Aosta - Oggetto del Consiglio n. 931 del 3 novembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 931 del 3 novembre 2004 - Resoconto
OGGETTO N. 931/XII - Disegno di legge: "Primo provvedimento di
variazione al bilancio di previsione della Regione per l'anno
finanziario 2004 e a quello pluriennale per il triennio
2004/2006".
Articolo 1
(Autorizzazioni di maggiori o minori spese recate da leggi
regionali)
1. Le autorizzazioni di spesa recate dalle leggi regionali,
ivi comprese le leggi regionali 15 dicembre 2003, n. 21 (Legge
finanziaria per gli anni 2004/2006) e 17 agosto 2004, n. 19
(Assestamento del bilancio di previsione per l'anno finanziario
2004, modifiche ed integrazioni a disposizioni legislative,
variazione al bilancio di previsione per l'anno finanziario 2004),
sono modificate, per gli anni 2004, 2005 e 2006 nelle misure
indicate nell'allegato A.
Articolo 2
(Finanza locale - Modificazione all'allegato A della legge
regionale 15 dicembre 2003, n. 21)
1. L'allegato A di cui all'articolo 4, comma 2, lettera c),
della l.r. 21/2003, già modificato dall'articolo 4, comma 3, della
l.r. 19/2004, è così modificato:
in diminuzione
cap. 37860 (legge regionale 18 gennaio 2001, n. 5)
euro 24.000
in aumento
cap. 67117 (legge regionale 26 maggio 1998, n. 36, articolo
2, comma 1, lettera c), come sostituita dall'articolo 20, comma 3,
della l.r. 14/2002)
euro 24.000
Articolo 3
(Variazioni allo stato di previsione della spesa)
1. Allo stato di previsione della spesa del bilancio per
l'anno finanziario 2004 e di quello per il triennio 2004/2006 sono
apportate le seguenti variazioni come indicate, in diminuzione,
nell'allegato B e, in aumento, nell'allegato C:
a) in diminuzione
anno 2004 competenza euro 17.440.448,90
cassa euro 11.866.426,70
anno 2005 competenza euro 10.089.500,00
anno 2006 competenza euro 12.433.200,00
b) in aumento
anno 2004 competenza euro 17.440.448,90
cassa euro 11.866.426,70
anno 2005 competenza euro 10.089.500,00
anno 2006 competenza euro 12.433.200,00
Articolo 4
(Dichiarazione di urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione sul bollettino ufficiale della Regione.
Allegati A, B, C
(Omissis)
Presidente - La parola al relatore, Consigliere Rini.
Rini (UV) - Questo primo provvedimento di variazione al bilancio
di previsione per l'anno finanziario 2004 e a quello pluriennale
per il triennio 2004/2006 ha un profilo esclusivamente "tecnico" in
quanto le risultanze finali non risultano modificate. Le variazioni
in aumento sono compensate con variazioni in diminuzione per cui
dalla parte delle entrate non sono previste variazioni. Le
variazioni in aumento più significative interessano: il
finanziamento ai comuni per la raccolta ed elaborazione dei dati
per l'adeguamento dei piani regolatori, le contribuzioni previste
dal "Piano di sviluppo rurale" per lo sviluppo ed il miglioramento
delle infrastrutture rurali, le contribuzioni a favore di imprese
artigiane per sostenere investimenti produttivi. Per quanto
concerne le variazioni in diminuzione, queste riguardano in modo
particolare: gli interventi di delocalizzazione degli edifici a
rischio idrogeologico, il settore zootecnico, la straordinaria
manutenzione di strutture ospedaliere, gli oneri non ripartibili
concernenti la quota interessi per ammortamento di mutui e prestiti
da contrarre.
Presidente - Dichiaro aperta la discussione generale.
La parola al Consigliere Tibaldi.
Tibaldi (CdL) - Se possibile, vorrei avere qualche ragguaglio
ulteriore da parte degli Assessori competenti, perché - come si
legge nella relazione - si tratta di una variazione dal profilo
esclusivamente tecnico, ma in realtà ci pare che gli interventi non
siano propriamente classificabili come meramente tecnici, perché, a
parte la loro consistenza finanziaria, vi sono alcune aree di
intervento che, a nostro avviso, meriterebbero più di
un'osservazione o perlomeno più di una risposta da parte
dell'Assessore competente. Faccio un esempio: si stanziano 582 mila
euro in variazione per il finanziamento ai comuni per la raccolta e
l'elaborazione dei dati per l'adeguamento del piano regolatore
generale comunale urbanistico e paesaggistico; mi sembra che
recentemente lo stesso Assessore Caveri, rispondendo ad alcune
nostre interpellanze sul SIRECT, quel sistema informatico complesso
che ci venne presentato qualche anno fa con la legge di
riorganizzazione del sistema turistico, ci abbia evidenziato come
vi siano distonie fra i sistemi informatici di alcuni comuni e il
sistema informatico regionale. Vorremmo capire allora se questi 582
mila euro sono orientati in una specifica direzione, cioè se
tendono ad attenuare le distonie paradossali che esistono nella
rete del sistema informatico territoriale regionale, oppure si
continua ad erogare soldi senza un obiettivo preciso, perlomeno di
ottimizzazione di un sistema. Noi non siamo in grado in tempo reale
di conoscere le presenze turistiche, gli arrivi turistici in Valle
perché, nonostante la legge n. 6/2001, nonostante le risorse
investite in tale direzione, non vi è un sistema informatico
compatibile fra Regione e comuni interessati e questo con tutti i
disagi che possono essere subiti dai cittadini, che nell'era
dell'informatizzazione a tutti i livelli devono ancora "rincorrere"
la carta e la penna per assolvere agli oneri burocratici
richiesti.
Una cifra analoga viene prevista per il finanziamento degli
interventi di delocalizzazione degli edifici a rischio
idrogeologico; anche qui la Regione ha approvato tempo fa una
legge, vorremmo che l'Assessore competente ci fornisse un quadro
della situazione attuale e ci spiegasse perché oggi tale variazione
di bilancio vede uno stanziamento di questo tipo, quali sono le
previsioni, le necessità a cui dovrà far fronte tale stanziamento.
Lo stesso ragionamento possiamo farlo per le strutture sanitarie,
vi sono delle variazioni in diminuzione di 1.055 mila euro e di 100
mila euro su due capitoli specifici: uno è sulle apparecchiature
sanitarie e un altro è analogo in riferimento alla legge n.
21/2003. A nostro avviso, vi è qualcosa di più di una mera
giustificazione tecnica su questi spostamenti di fondi, ma penso vi
siano valutazioni più politiche che sorreggono queste decisioni, le
quali comunque sono decisioni che sono state affrontate in Giunta,
di conseguenza hanno la condivisione che va al di là di un singolo
Assessore, che può essere quello delle finanze, ma investono i
singoli campi di competenza. Penso che un ragionamento analogo
potrebbe essere fatto sull'aeroporto "Corrado Gex", dove sulle
infrastrutture aeroportuali e sul piano di radioassistenza vi sono
delle variazioni che, anche se a livello di entità sono contenibili
in 60.000 euro, magari hanno un significato politico più profondo
di quello che ci ha voluto illustrare prima il Consigliere Rini
preannunciando questo disegno di legge.
Presidente - La parola alla Consigliera Squarzino Secondina.
Squarzino (Arc-VA) - Anche noi sottolineiamo che questo disegno
di legge formalmente ha un profilo tecnico, in realtà sotteso alla
necessità di "pulire" tutti i vari capitoli del bilancio per vedere
se vi sono risorse che non potevano essere utilizzate entro la fine
dell'anno, vi sono delle scelte politiche o delle indicazioni di
settori che presentano alcune difficoltà, se non riescono a
spendere i soldi che sono stati individuati. Voglio sottolineare
due o tre capitoli come esempio di queste scelte politiche, che non
si capiscono bene però. Innanzitutto vediamo che sono diminuiti di
582 mila euro gli interventi per la delocalizzazione degli edifici
a rischio idrogeologico. Sappiamo che per prevenire le alluvioni
non vi è solo l'opera di difesa delle abitazioni, ma che un'altra
azione per prevenire è quella di spostare quegli edifici che sono
stati localizzati in zone esondabili. Di fronte al fatto che
bisogna comunque intervenire sul territorio per difendere le
abitazioni, contemporaneamente bisogna intervenire per
delocalizzare le zone a rischio; qui non ci capisce come mai su
questo settore così delicato addirittura sono previsti i fondi in
diminuzione.
Rispetto al settore del ripristino e straordinaria manutenzione
di strutture ospedaliere, qui il fatto di non aver speso dei soldi
previsti dipende dal fatto che i lavori si protraggono nel tempo.
Siamo di fronte al solito problema di spese che vengono previste
anche urgenti, tanto che ogni variazione di bilancio... si prevede
in aumento degli interventi sanitari... ma, di fatto, non si
riescono a spendere. Qui o manca la programmazione o la capacità di
individuare quali sono i lavori urgenti che possono essere fatti.
Così pure sarà poco, ma sono rimasta di stucco quando ho visto che
vi sono in aumento delle spese per incarichi di consulenza. Sarà
poco, saranno solo 25.000 euro in aumento, però non è questa una
delle voci su cui nel PREFIN si dice che si vuole intervenire per
contenere le spese? Non è questa una di quelle voci su cui proprio
nel 2004 vi è stato un "rigonfiamento" enorme fra le spese previste
e l'assestato? Come facciamo a fare delle affermazioni di volontà
di intervenire per contenere le spese... quando nel 2004
complessivamente erano stati previsti 7 milioni di risorse su
questi capitoli... e poi se ne sono spesi 8,961 milioni? Vi è
quindi già stato durante tutto il 2004 un "rigonfiamento" di queste
spese e adesso aggiungo 25.000 euro! Rimango esterrefatta di fronte
a queste scelte politiche. Ripeto: è una piccola cosa, ma è un dato
importante che indica come si affermi a parole di voler fare scelte
politiche chiare e poi in pratica si disattendono tali
promesse.
Presidente - Nessun altro che chiede la parola in discussione
generale? Dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Faccio un intervento generale per lasciare
poi la parola ai colleghi di Giunta per intervenire in modo
puntuale.
Quando viene indicato che il provvedimento non è un cambio di
direzione, ma che ha natura tecnica, si vuole significare che le
modifiche non sono generate da pensieri che nel frattempo si sono
modificati. Le modifiche dipendono dalla tempistica e
dall'attuazione dei progetti, per cui mantenere in bilancio delle
risorse che non verranno utilizzate è un'attività da non fare, è
creare una rigidità di cui non abbiamo bisogno: ecco perché è stato
indicato come provvedimento di natura tecnica. Ognuno può rimanere
esterrefatto di fronte a qualsiasi cosa, ma è un indirizzo molto
chiaro, nel senso che, nonostante alcuni capitoli di spesa possano
aver avuto delle modifiche, l'equilibrio ferreo della compensazione
fra spese correnti con spese correnti è stato mantenuto, anzi è
stato migliorato, per cui, a fronte di una situazione iniziale di
un certo tipo, abbiamo diminuito la proporzione delle spese
correnti a beneficio delle spese in conto capitale, le spese di
investimento, e credo che questo debba essere riconosciuto.
Dopodiché gli indirizzi dati sono degli indirizzi che di norma
devono essere rispettati, qualora vi siano delle necessità, e
queste necessità devono essere opportunamente valutate... devono
avere una contropartita e come contropartita una diminuzione della
stessa tipologia di spese.
Voglio tranquillizzare dal punto di vista del principio generale
che il rigore preannunciato nel PREFIN, che vale per il 2005, ha
già trovato un'applicazione nel 2004, non tanto sulle voci
specifiche, perché fermarsi nel dettaglio non è un'attività che ci
porta a trarre delle conclusioni, gli indirizzi sono quelli di
comprimere la spesa corrente, ma se un dipartimento, una struttura
ritiene indispensabile una spesa o una consulenza, di pari passo
sopporterà un sacrificio in altre spese, sempre della stessa
natura, che mi pare non vadano a ledere gli equilibri di bilancio.
Abbiamo avuto delle modifiche all'interno non solo dei singoli
dipartimenti, ma all'interno del bilancio della Giunta fra
interventi a favore di imprese artigiane rispetto a degli
investimenti nell'ambito della sanità, ma non tanto perché abbiamo
voluto privilegiare le imprese quanto per una questione di
tempistica. Sono attività che verranno realizzate nel 2005 e che
troveranno una giusta collocazione nel 2005.
Rivendico da un certo punto di vista un grande rigore con cui la
Giunta e i colleghi hanno affrontato questa variazione di bilancio
e lascio la parola per le risposte puntuali per quanto attiene il
discorso del piano informatico e della variazione in diminuzione
sugli interventi di rilocalizzazione.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Esistono degli spostamenti di carattere tecnico,
per cui i 60.000 euro, che sono stati prelevati da una capienza
maggiore della parte aeroportuale, li abbiamo messi per le
infrastrutture sportive perché esistevano delle necessità. Si è
trattato di una compensazione all'interno del nostro
Assessorato.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Abbiamo preso atto che la legge sulla
delocalizzazione non ha avuto corso per quest'anno, in quanto
nessun comune ha fatto richiesta di delocalizzazione, così come non
sono arrivate richieste singole di delocalizzazione. Ci siamo
trovati pertanto con tale avanzo a fine anno di 582.000 euro e
abbiamo ritenuto opportuno ridestinare questa somma nell'ambito
della "cabina di regia", dove, in accordo con gli enti locali,
stiamo elaborando dei percorsi per accelerare quel procedimento di
adeguamento dei piani regolatori generali comunali al Piano
territoriale paesaggistico. In seno a questo tavolo è emerso che vi
è tutta una serie di dati, dei quali si fanno carico i comuni, ma
in una maniera arbitraria, nel senso che si tratta di dati che
servono più a una valutazione complessiva da parte della Regione
sul monitoraggio di certi processi pianificatori che non, per
quanto funzionali, ai piani regolatori dei singoli comuni. Allora
si era ritenuto e si ritiene opportuno che l'onere per il
reperimento e la gestione di questi dati fosse messo in carico
all'Amministrazione regionale, questo anche per accelerare quel
processo di adeguamento: ecco perché questa somma di 582 mila euro
si trova in diminuzione per quanto riguarda gli interventi di
delocalizzazione, per i quali non vi sono richieste e invece
vengono dirottati nell'ambito del sistema informatico territoriale,
dove trovano non solo un utilizzo, ma direi anche vanno nella
direzione di concludere un processo, per il quale c'è stato un
sollecito da parte del Consiglio.
Presidente - Se non vi sono altri interventi, si passa all'esame
dell'articolato. Ricordo che il disegno di legge ha avuto il parere
a maggioranza della II Commissione e il parere favorevole del
Consiglio permanente degli enti locali.
Pongo in votazione l'articolo 1:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Comé, Lanièce, Stacchetti)
Il Consiglio approva.
Presidente - Pongo in votazione l'articolo 2:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Comé, Lanièce, Stacchetti)
Il Consiglio approva.
Presidente - Pongo in votazione l'articolo 3:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Comé, Lanièce, Stacchetti)
Il Consiglio approva.
Presidente - Pongo in votazione l'articolo 4:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Comé, Lanièce, Stacchetti)
Il Consiglio approva.
Presidente - Pongo in votazione l'allegato A:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Comé, Lanièce, Stacchetti)
Il Consiglio approva.
Presidente - Pongo in votazione l'allegato B:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Comé, Lanièce, Stacchetti)
Il Consiglio approva.
Presidente - Pongo in votazione l'allegato C:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Comé, Lanièce, Stacchetti)
Il Consiglio approva.
Presidente - Pongo in votazione la legge nel suo complesso:
Consiglieri presenti: 29
Votanti: 26
Favorevoli: 21
Contrari: 5
Astenuti: 3 (Comé, Lanièce, Stacchetti)
Il Consiglio approva.
Presidente - Vista l'ora, dichiaro conclusi per questa giornata
i lavori dell'odierna adunanza del Consiglio regionale. I lavori
riprenderanno domani mattina alle ore 9,00.
La seduta è tolta.
---
La seduta termina alle ore 20 e 10 minuti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK