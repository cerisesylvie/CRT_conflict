Consiglio Regionale della Valle d'Aosta - Oggetto del Consiglio n. 811 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 811 del 10 luglio 2019 - Resoconto
OGGETTO N. 811/XV - Interpellanza: "Problematiche riguardanti
lo sdoppiamento delle sezioni presso le scuole
dell'infanzia".
Rini (Presidente) -
Passiamo al punto n. 9.12 dell'ordine
del giorno. Per l'illustrazione, la parola al collega Restano.
Restano (GM) -
Preliminarmente devo sottolineare che
questa interpellanza è stata presentata prima del termine dell'anno
scolastico per le scuole dell'infanzia e precisamente per il
Consiglio del 21 giugno. All'epoca infatti mi riferivo
all'Assessore scrivendo: "tra pochi giorni terminerà la scuola
dell'infanzia". Ora discutiamo a scuola terminata ma nulla cambia
nella sostanza. Mi scuso anche con i colleghi che hanno delle
competenze specifiche nel settore o per chi prima di lei ha
occupato l'Assessorato della pubblica istruzione, ma cercherò di
spiegarmi con parole mie per far capire la situazione che si sta
vivendo, soprattutto per le piccole scuole di montagna.
Qual è stata l'evoluzione della scuola dell'infanzia negli anni?
È nata come asilo dove si svolgeva prevalentemente un'attività di
assistenza e di gioco con i bambini. C'è stata poi l'evoluzione a
scuola materna dove si faceva una programmazione con l'intenzione
di svolgere un'attività formativa, un primo approccio al
cambiamento e veniva visto il bimbo come un soggetto al quale fare
apprendere attraverso il gioco. Successivamente, con l'ultima
riforma, è nata la scuola dell'infanzia. La scuola dell'infanzia
che ha delle peculiarità diverse rispetto a quelle che ho
precedentemente descritto, ma è il primo momento formativo per
l'allievo, si va verso l'apprendimento e il bimbo è visto come un
soggetto che vive una fase importante della propria vita e
attraverso l'ambiente scolastico si cerca di arrivare, attraverso
il gioco, a far imparare al bimbo a costruire dapprima delle
conoscenze e poi delle competenze, a fare uso di tutti i linguaggi,
gli si insegna ad ascoltare, a dire la propria, a ragionare.
Perché ho fatto quest'introduzione? Per dire che anche il ruolo
degli insegnanti si è modificato nel tempo. Il ruolo
dell'insegnante di scuola dell'infanzia è diventato estremamente
delicato, è aumentata la professionalità. Oggi chiediamo
all'insegnante della scuola dell'infanzia di fare anche la
cosiddetta "diagnosi precoce" sui disturbi dell'apprendimento. Dico
questo perché viviamo una situazione, soprattutto nelle piccole
scuole di montagna, dove lo sdoppiamento delle sezioni scolastiche
avviene solamente al raggiungimento del ventitreesimo allievo.
Questo cosa ci porta? A una situazione dove a 22 allievi per turno
si ha una sola insegnante e l'insegnante deve svolgere una
pluralità di funzioni: quella, come detto prima, della diagnosi
precoce compilando degli specifici protocolli, quella
dell'assistenza ai bambini, dell'insegnamento. Cosa avviene se
l'insegnante si ammala? Il primo giorno di scuola non viene
sostituito. Ci sono quindi una serie di criticità cui si deve far
fronte. Anni fa non era così, lo sdoppiamento avveniva al
ventunesimo allievo e quindi era più facile gestire queste
situazioni. La situazione si complica ulteriormente qualora vi
siano dei ragazzi con delle disabilità e apprendiamo questo anche
dalla lettura dell'ultima copia del
Réveil Social
recentemente pubblicata, e che ho ricevuto a casa, dove la
responsabile della SAVT
École
sottolinea queste urgenze,
queste emergenze, dove dice che non c'è più tempo da perdere:
"riteniamo non più procrastinabile una scelta netta e determinata
in favore di un aumento del personale docente e degli operatori di
sostegno. In effetti, la scuola dell'infanzia non può usufruire del
cosiddetto "potenziamento" e, ancorché nelle ultime due settimane
di questo anno scolastico l'Assessore, così dichiara il giornale,
abbia avviato una sperimentazione per quanto riguarda gli
educatori, non si hanno certezze per l'anno scolastico che dovremo
affrontare da settembre prossimo.
Noi allora interpelliamo l'Assessore per sapere: "
per quale
motivo in passato lo sdoppiamento delle sezioni avveniva al
ventunesimo allievo e in caso di presenza di allievi con
certificazione PEI anche a un numero inferiore (previa decisione
del dirigente) e oggi le sezioni si sdoppiano solo al ventitreesimo
alunno; se ritiene possibile riportare a 21 il numero di allievi
dopo il quale le sezioni si sdoppiano; se ritiene possibile dotare
le scuole dell'infanzia dell'organico di potenziamento come gli
altri ordini scolastici; se intende possibile rendere l'ultimo anno
della scuola dell'infanzia obbligatorio
".
Presidente -
La parola all'Assessore Certan.
Certan (AV) -
Buongiorno a tutti e grazie, collega
Restano, per le sue sollecitazioni, devo dire che mi ha un po'
spiazzato perché nelle sue premesse ha parlato praticamente di
altre cinque interpellanze che avrebbe potuto fare e io non potrò
rispondere a questo perché chiaramente risponderò alle sue quattro
domande. Non so se il tempo sarà sufficiente anche per fare delle
considerazioni riguardo alla storia, ad esempio, della scuola
dell'infanzia che lei ha ripercorso velocemente e che in parte
condivido e in parte credo possiamo dire che la scuola
dell'infanzia valdostana è stata precorritrice sicuramente di tutta
una serie di sperimentazioni che poi sono state adottate anche a
livello nazionale. Sicuramente penso agli anni in cui, con gli
ispettori, sono stati fatti veramente libri e progetti molto
interessanti.
Lei poi ha parlato di primo momento formativo. Non solo per il
fanciullo, devo dirle che è un primo momento formativo anche per le
famiglie perché spesso è il primo momento di contatto della
famiglia con le istituzioni, in particolare quelle scolastiche, e
le assicuro che il lavoro che spesso le insegnanti fanno, anche, ad
esempio, sull'educazione, che oggigiorno a volte non c'è, a volte
sì ma a volte no, o l'abitudine dei bambini di stare insieme...
sicuramente è una grande azione che gli insegnanti fanno. Lei poi
ha parlato di diagnosi precoce, di sostituzione, eccetera, non
potrò entrare nel dettaglio, ma sono aperta a qualsiasi altro
momento di confronto.
Per quanto riguarda invece le risposte, nelle premesse lei dice:
"non vi è nel nostro programma di governo, nel documento, un punto
legato alla scuola". Mi preme evidenziare che nell'attuale
programma di governo vi è l'obiettivo strategico: "
formare i
giovani a una visione aperta del mondo puntando sulle lingue
",
quello è molto generale ma raggruppa tutti, poi ci sono i vari
punti.
Venendo alle domande, nella prima mi sembra corretto collocare
temporalmente alcuni cambiamenti. Innanzitutto bisogna precisare
che il passato cui si riferisce lei e gli interpellanti va
individuato esattamente in un ventennio fa, in quanto gli attuali
criteri vigono dall'anno scolastico 1999-2000. È con deliberazione
della Giunta regionale n. 1101 del 12 aprile 1999 che sono state
approvate le modalità e i criteri per la definizione a partire
dall'anno scolastico 1999-2000, che ancora oggi sono vigenti,
dell'organico funzionale di circolo nelle scuole materne e
dell'infanzia della Regione. Per capire le ragioni che portarono a
superare il precedente criterio, basterebbe leggere le premesse
della deliberazione citata, di cui cerco di riassumere un po' gli
aspetti principali.
Il superamento dei precedenti criteri fu dettato principalmente
dal nuovo contesto derivante dall'importante introduzione
dell'autonomia delle istituzioni scolastiche che si è pienamente
realizzata a decorrere dal 1° settembre 2000. Infatti, nel quadro
degli interventi strutturali finalizzati a fornire alle singole
istituzioni scolastiche in vista della loro autonomia didattica e
organizzativa gli strumenti necessari per attuare una gestione
dell'impiego delle risorse interne quanto più flessibile,
progettuale e funzionale alle diverse esigenze, la normativa
nazionale prevede l'introduzione di organici funzionali d'istituto
che configurano un modello innovativo di assegnazione del
personale, non più rigidamente collegato all'elemento
classe-sezione o plesso di servizio. A tal fine la Giunta regionale
costituì un'apposita commissione di studio incaricata di formulare
proposte relative al piano complessivo di riordino del sistema
scolastico regionale. La commissione propose, tra l'altro,
un'ipotesi di ridefinizione delle modalità e dei criteri per la
rideterminazione delle dotazioni organiche della scuola materna
regionale. Devo dire che in quegli anni la dottoressa Decime lavorò
tantissimo in questa direzione, non solo sugli aspetti didattici ma
anche organizzativi della scuola dell'infanzia. Tale proposta trova
le sue motivazioni nel fatto che i criteri di nuova introduzione
sono assai più rispondenti rispetto a quelli precedentemente in uso
e alle finalità perseguite di un nuovo modello gestionale e
operativo, e ciò perché consentono alle istituzioni scolastiche di
attuare un'equa e mirata distribuzione delle risorse professionali
in funzione delle diverse variabili di contesto scolastico,
mettendole in condizione di ottenere un più efficace rapporto fra
numero dei docenti e l'entità degli alunni e del tempo scolastico
erogato.
La proposta della commissione rappresenta un nuovo criterio
introdotto appunto con la citata deliberazione. Il nuovo criterio
prevede l'assegnazione delle unità di personale docente secondo una
specifica progressione basata sul numero di bambini iscritti in
ciascun plesso di scuola dell'infanzia: un insegnante fino a 10
iscritti, due insegnanti da 11 a 22 iscritti, quattro insegnanti da
23 a 44 iscritti e così via, attribuendo ulteriori due insegnanti
per ogni ulteriore gruppo di 22 bambini. L'Amministrazione
scolastica quindi, nel limite della dotazione organica
complessivamente determinata in riferimento alla variazione in
numero o in diminuzione della popolazione, assegna alle istituzioni
scolastiche un numero complessivo di posti di insegnamento. Il
dirigente scolastico procede poi con la formazione delle sezioni e
quindi è il dirigente scolastico che chiaramente ha ben chiara qual
è la situazione nel plesso e quindi decide delle risorse. Non
vorrei essere troppo tecnica e tediarvi troppo, soprattutto tediare
i firmatari, però sono anche questioni tecniche e purtroppo sono
obbligata a rispondere in questo senso. Si ricorda anche che in
Valle d'Aosta circa la determinazione dei nuovi criteri, non sono
mai stati adottati interventi di razionalizzazione e tali criteri
sono stati mantenuti fermi nel tempo, nonostante a livello
nazionale siano state emanate diverse disposizioni volte
all'incremento del rapporto di alunni per classe. Se quindi ci
fosse stato un adeguamento, probabilmente avremmo dovuto adeguare
aumentando il numero di iscritti di ogni sezione prima di
sdoppiare.
Per quanto riguarda la domanda 2, considerato quanto appena
illustrato nella prima domanda, lei ci chiede se è possibile
ripristinare il precedente meccanismo di determinazione. La
risposta non può che essere negativa perché il superamento del
criterio precedentemente vigente è stato dettato dalla necessità di
introdurre un nuovo meccanismo non più riferito al numero e alla
tipologia delle sezioni funzionanti di ciascun plesso, ma basato su
parametri rispondenti a delle necessità più funzionali per
l'organico. Faccio poi presente che a livello di parametri e
criteri, se dovessimo, come ho detto precedentemente, adeguarli,
dovremmo adeguarli in senso peggiorativo perché a livello nazionale
è stata fatta un'altra valutazione.
Per quanto riguarda la terza domanda, parlate di organico di
potenziamento... bisogna ricordare che è stato previsto l'organico
di potenziamento per la scuola secondaria di secondo grado, non per
i restanti gradi di scuola, in quanto nella scuola del primo ciclo
di istruzione le dotazioni organiche sono già da tempo strutturate
per consentire l'arricchimento dell'offerta formativa. Questo per
dire che negli anni l'organico di potenziamento era già in qualche
modo stato predisposto, meno che nelle scuole secondarie di secondo
grado, nelle superiori: ecco perché nel 2017 venne anche in qualche
modo portato per le secondarie di secondo grado. Anche per
approfondire questa questione bisogna di nuovo fare un tuffo nel
passato quando è stata adottata la legge regionale di
armonizzazione con l'ordinamento scolastico regionale dei principi
contenuti nella 107 del 2015, quella che chiamiamo abitualmente
"Buona scuola". Riguardo a questo - cerco di andare veloce,
Presidente ?, rammento che l'amministrazione scolastica e le
organizzazioni sindacali nel 2009, con un accordo poi rivisto nel
2018, hanno esteso anche ad altre realtà un accordo che consente
alle scuole di montagna sopra i 1000 metri, che distano più di 5
chilometri dalla scuola viciniore e che si vengono a trovare in
difetto del numero minimo di cinque iscritti, di funzionare in sede
di organico di fatto con tre iscritti. La stessa cosa avviene per
chi accoglie bambini dai comuni sopra i 1000 metri: ad esempio,
Valpelline...
Presidente -
Concluda, Assessore.
Certan (AV) -
... sì, concludo. Per Valpelline che
accoglie i bambini di Ollomont, ad esempio, avviene questa
cosa.
Per quanto riguarda la quarta domanda, pur ribadendo che in
Valle d'Aosta da almeno vent'anni la scuola elementare...
Presidente -
Assessore, voglia concludere.
Certan (AV) -
... il 96% degli aventi diritto frequenta
la scuola, è sempre stata una scuola attenta e precursora alla
competenza legislativa...
Presidente -
Concluda.
Certan (AV) -
... per ora è questo e non possiamo
sicuramente andare a cambiare questa norma e far diventare
obbligatorio l'ultimo anno.
Presidente -
Invito anche gli Assessori a rimanere nei
tempi. Sapete prima i tempi che avete a disposizione. Per la
replica, la parola al collega Restano.
Restano (GM) -
Preliminarmente vorrei sottolineare che
noi riteniamo comunque la scuola dell'infanzia una scuola di
qualità in Valle d'Aosta, lo è sempre stata e credo che, grazie
soprattutto alla professionalità del corpo insegnante e dei
dirigenti, rimarrà tale.
Prendo atto delle sue risposte. Ovviamente quello che le
chiedevo era una risposta politica sugli intendimenti futuri e
sulla possibilità di intervenire su delle norme esistenti. Sappiamo
che altrove lo sdoppiamento avviene a 28 allievi, però, per le
peculiarità del territorio valdostano e quello che si vuole
politicamente raggiungere, ovvero la salvaguardia della popolazione
di montagna, quindi il conseguente mantenimento di certi servizi di
montagna, il mantenimento ad alti livelli di questi servizi, ci ha
portato a fare questa... quindi per via della necessità di dotare
dell'organico di potenziamento le scuole dell'infanzia della Valle
d'Aosta, della necessità di avere degli educatori di sostegno per i
ragazzi con DSA e di sdoppiare le sezioni a un numero inferiore di
allievi.
La risposta, purtroppo, è stata negativa. Ricordo che noi
abbiamo competenza primaria in materia, se questo Consiglio vuole,
può legiferare e intervenire. Questo è quanto. Prendo atto e
verificheremo se fare ulteriori approfondimenti, visto quello che
mi è stato detto, e proporre altri interventi in sede di
Consiglio.
Presidente -
Assessore Certan, per?
Certan (AV) -
Per una precisazione.
Presidente -
No, non c'è... la prego...
Certan (AV) -
Noi non abbiamo competenza primaria,
abbiamo competenza concorrente, cambia molto.
Presidente -
Il collega Restano si assume la
responsabilità ovviamente di quello che dice, anche se non dà
informazioni corrette, le ha fornite e se ne assume la
responsabilità. Andiamo avanti, colleghi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK