Consiglio Regionale della Valle d'Aosta - Oggetto del Consiglio n. 2454 del 24 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2454 del 24 luglio 1991 - Resoconto
OGGETTO N. 2454/IX Disegno di legge: "Finanziamento per
interventi di manu-tenzione straordinaria tramite l'Istituto
Autonomo Case Popolari nel settore del patrimonio edilizio
esistente".
Presidente
Ha chiesto di parlare il relatore,
Consigliere Bajocco, ne ha facoltà.
Bajocco (PCI-PDS)
Con il disegno di legge 295 si
dà una prima risposta agli affittanti dei quartieri; il problema
della manutenzione del patrimonio edilizio degli IACP è sempre
stato sollevato dagli inquilini, ma mai affrontato seriamente anche
per mancanza di finanziamento.
Diciamo subito che negli ultimi anni la quota di fondi per la
manutenzione straordinaria, cioè i trasferimenti da parte dello
Stato, è stata per lo IACP quasi completamente assente, in quanto i
fondi sono stati assegnati ai Comuni per la realizzazione di
programmi di recupero e per la manutenzione straordinaria del
proprio patrimonio.
Ma questo non spiega tutto; l'altro elemento caratterizzante di
questa situazione, deriva dal fatto che viene al pettine il
problema della qualità degli edifici prodotti negli ultimi venti
anni quando, per far fronte ad un gran bisogno di alloggi, si sono
costruiti edifici a basso costo con materiali e tecniche più
poveri.
Sono queste le situazioni che oggi denunciano i difetti più
gravi e che fanno sì che la somma delle esigenze di intervento sia
di molto superiore alla disponibilità di fondi dell'Istituto.
Questo problema non riguarda naturalmente solo le costruzioni
dello IACP, ma anche quelle realizzate dalla Regione in Via Lys e
Via Chavanne, e dal Comune di Aosta in Via Parigi.
L'unico finanziamento esterno di cui lo IACP può avvalersi
riguarda i fondi statali del 4° e 5° biennio del piano decennale
per l'edilizia residenziale - Legge 5 agosto 1978, n. 457 - fondi
interamente assegnati ai Comuni.
Dei 5 miliardi e 89 milioni destinati con i fondi del 5°
biennio, agli IACP sono stati assegnati solo 800 milioni, con i
quali si è provveduto alla manutenzione straordinaria degli stabili
ex-INCIS.
Il dirottamento dei fondi della legge 457/78 in favore
particolarmente del Comune di Aosta, finalizzato alla realizzazione
del programma di intervento all'interno del Quartiere Cogne, con
legge regionale n. 74/83, ha determinato l'impossibilità per lo
IACP di svolgere una fra le più importanti delle proprie funzioni,
quella cioè di provvedere alla conservazione ed al miglioramento
del patrimonio proprio e di quello in gestione.
Per questa ragione è necessario che l'Amministrazione regionale
si faccia carico di dare una risposta civile alla qualità
dell'abitare, sfatando quel principio che casa popolare vuol dire
casa brutta, vuol dire casa ghettizzata.
Questa logica deve essere ribaltata: la casa deve comunque
essere dignitosa per tutti.
Con questa legge si dà concretezza ad un intervento non ancora
adeguato alle esigenze del settore casa, migliorando le condizioni
abitative degli attuali utenti.
L'intervento finanziario in favore dello IACP di 4,5 miliardi
nel triennio 1991/1993 (1,5 miliardi per ogni anno) non è ancora
suffi-ciente per completare il programma che lo IACP si è
prefissato.
Il progetto generale di ristrutturazione del patrimonio edilizio
gestito dallo IACP dovrà essere attuato in un arco di tempo di tre
anni, dando priorità agli interventi che sono ritenuti più urgenti
e a quelli rivolti all'adeguamento normativo, ai fini della
sicurezza impiantistica dei fabbricati.
Il piano programmatico di manutenzione straordinaria,
predisposto dallo IACP prevede:
- di intervenire su 29 fabbricati, costruiti nel periodo
1940/1985, di cui 26 di proprietà dell'Istituto, 2 della Regione e
1 del Comune di Aosta;
- l'esecuzione delle seguenti opere:
- rimozione e sostituzione serramenti esterni, anche in virtù di
un risparmio energetico in Via M. Falère, V.le Europa, Via Parigi,
Via Lys, Via Chavanne, Via Gastaldi, Via Avondo, Verrès,
Campdepraz, Châtillon e Pont-Saint-Martin;
- rifacimento tetti nei fabbricati più vetusti (Via M. Falère e
Verrès);
- tinteggiature esterne e delle parti comuni;
- coibentazioni contro le dispersioni di calore in Via
Montmayeur, Via Plan des Rives, Verrès, Champdepraz,
Pont-Saint-Martin, Courmayeur, Morgex e Bard;
- rifacimento manti di asfaltatura in V.le Europa, Via Chavanne,
Verrès e Châtillon;
- rifacimenti e sostituzioni varie, adeguamenti impianti
elettrici (DM 16 maggio 87, n. 246 - entro il 27 giugno 92)
adeguamenti elettrici ascensori (DM 9/12/87, n. 587 - entro il 9
aprile 92), adeguamento a norma centrali termiche, sistemazione
zone verdi.
Infine, per meglio valutare nella sua interezza il piano
d'intervento proposto dallo IACP, si citano alcuni dati riguardanti
l'Istituto stesso:
- patrimonio immobiliare valutato in 105 miliardi;
- gestione di 1600 unità immobiliari, di cui 170 di proprietà
dello Stato, della Regione e dei Comuni;
- locazione di 570 autorimesse e 20 negozi;
- costruzione di 5 centri sociali.
Vorrei presentare un emendamento all'articolo 2 che recita:
E' demandata alla Giunta regionale, sentita la competente
commissione consiliare
.
Presidente
Ha chiesto di parlare l'Assessore ai
Lavori Pubblici Martin, ne ha facoltà.
Martin (ADP)
Non ho nulla da aggiungere alla
relazione del Consigliere Bajocco, che è stata molto precisa;
volevo solo fare una considerazione di carattere generale.
Nel discutere del regolamento precedente abbiamo detto che
questo regolamento andava incontro alle necessità di numerose
famiglie valdostane di dotarsi di una casa e si è parlato del
problema casa come di un problema sociale non indifferente.
Penso che il problema casa sia importante quando si affronti sia
nell'atto della costruzione, sia nell'atto della sistemazione e
della ristrutturazione del patrimonio edilizio che già esiste, e
questo provvedimento va appunto in questo senso.
Il provvedimento in oggetto intende, per il tramite dello IACP,
intervenire con della manutenzione in alcuni casi anche abbastanza
sostanziale su un patrimonio edilizio esistente, che diversamente
verrebbe compromesso. Quindi ci è sembrato giusto accogliere la
richiesta dello IACP per la ristrutturazione di 29 fabbricati,
quasi tutti di sua proprietà - eccetto uno del comune di Aosta e
uno della Regione che sono gestiti dall'istituto stesso -, per
intervenire su un patrimonio che già esiste e che va
rivalutato.
Questa è una considerazione di ordine generale, che sta ad
indicare la ragione per la quale abbiamo proposto questo disegno di
legge al Consiglio.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Vorrei solo aggiungere alcune
notazioni su questa proposta di legge, che ovviamente ci vede
consenzienti.
Come già avevo indicato nelle comunicazioni di lunedì scorso, in
relazione alle questioni abitative relative agli extracomunitari,
questo disegno di legge va nell'ottica di una definizione, o
dell'inizio di una definizione di un rapporto anche con il comune
di Aosta, per la definizione delle questioni relative alla casa,
problema sicuramente molto importante. E' probabile che in questi
giorni si arrivi ad una definizione con il comune di Aosta di un
certo pacchetto di lavoro, dopo di che la Regione provvederà a
presentare un'ipotesi di lavoro al Consiglio regionale per una
definizione globale di questo problema, che è altamente sociale e
sul quale la Giunta aveva dato sin dalla sua costituzione una
impostazione positiva, malgrado le difficoltà che oggi esistono sia
nel reperimento delle aree, sia nel reperimento di fondi che
andremo ad individuare con un tipo di legge pluriennale.
Credo che questo sia un inizio non indifferente, che va
nell'ottica politica che ci eravamo dati, e mi auguro che con
l'inizio del nuovo Consiglio il Consiglio stesso possa arrivare ad
approvare un provvedimento generale di ampia portata per una
definizione di questo problema.
Presidente
Comunico che oltre all'emendamento
presentato dal Consigliere Bajocco, è stato presentato un
emendamento, puramente formale, da parte dell'Assessore Lavoyer
circa la correzione di un errore materiale nell'articolo
concernente la parte finanziaria.
Ha chiesto di parlare il Consigliere Riccarand, ne ha
facoltà.
Riccarand (VA)
Ribadisco il giudizio positivo su
questo disegno di legge già espresso in sede di analisi della III
Commissione, prendo atto che è stata accolta quella proposta di
emendamento per cui il programma fosse approvato dalla Giunta
regionale, sentita la competente commissione consiliare.
Vorrei presentare un ulteriore emendamento all'articolo 2,
prevedendo un secondo comma, in modo che ci sia anche un rendiconto
da parte dello IACP alla Giunta e alla commissione competente
sull'utilizzazione dei fondi. Si tratta semplicemente di un modo
per avere un riscontro immediato di quella che è l'utilizzazione
dei fondi da parte dello IACP.
L'emendamento che propongo all'articolo 2 recita:
Aggiungere il seguente comma:
2. Al termine di ogni anno l'Istituto Autonomo Case Popolari
di Aosta dovrà trasmettere, al Presidente della Giunta e al
Presidente della competente Commissione consiliare permanente, un
rendiconto dettagliato degli interventi realizzati e delle spese
sostenute.
Presidente
Dichiaro chiusa la discussione
generale.
Ha chiesto di parlare il relatore, Consigliere Bajocco, ne ha
facoltà.
Bajocco (PCI-PDS)
Ho ascoltato l'emendamento
proposto dal Consigliere Riccarand, come relatore lo accetto.
Prendo atto di quanto ha detto il Presidente della Giunta, che
quanto prima ci sarà un incontro con l'amministrazione comunale di
Aosta o anche con le amministrazioni comunali vicine per arrivare a
predisporre questo piano sociale. Penso che almeno nel concetto ci
sia anche il piano sociale casa, perché nella nostra Regione oggi
ci sarebbe bisogno che l'amministrazione regionale, con le
amministrazioni comunali e gli IACP, costruisse 200 alloggi: una
parte da assegnare con equo canone, l'altra parte da assegnare a
famiglie sociali.
Presidente
Ha chiesto di parlare l'Assessore ai
Lavori Pubblici Martin, ne ha facoltà.
Martin (ADP)
La Giunta non ha difficoltà ad
accettare gli emendamenti, anche l'emendamento presentato dal
Consigliere Riccarand, pur trattandosi di un emendamento puramente
formale perché evidentemente la Giunta non avrebbe mai trasferito
dei fondi allo IACP senza un rendiconto preciso.
Comunque si tratta di un emendamento formale, ma che è giusto
che venga chiarito nella legge, pertanto gli emendamenti possono
essere accolti, sia quello presentato dal relatore, che intende
portare in commissione l'approvazione di questi programmi, sia
quello presentato dal Consigliere Riccarand per una rendicontazione
annuale da parte dello IACP.
Presidente
Si passa all'esame dell'articolato. Do
lettura dell'articolo 1:
Articolo 1 (Finalità)
1. Per la manutenzione straordinaria di immobili gestiti
dall'Istituto autonomo case popolari, in gravi condizioni di
degrado, è autorizzata, per il triennio 1991/1993, la concessione
di un contributo all'Istituto stesso di lire 4.500 milioni
ripartite in ragione di lire 1.500 milioni per ogni esercizio.
Presidente
Pongo in votazione l'articolo 1:
Esito della votazione
Presenti, votanti e favorevoli: 33
Il Consiglio approva all'unanimità
Presidente
Do lettura dell'articolo 2:
Articolo 2 (Modalità e procedure)
1. E' demandata alla Giunta regionale l'approvazione dei
programmi di intervento ed il trasferimento dei relativi fondi di
cui all'articolo 1 all'Istituto autonomo case popolari di
Aosta.
Presidente
All'articolo 2 vi è l'emendamento del
relatore Bajocco, che recita:
E' demandata alla Giunta regionale, sentita la competente
commissione consiliare.
Lo pongo in votazione:
Esito della votazione
Presenti, votanti e favorevoli: 33
Il Consiglio approva all'unanimità
Presidente
Vi è poi l'emendamento presentato dal
Consigliere Riccarand, che recita:
Emendamento Aggiungere il seguente comma:
"2. Al termine di ogni anno l'Istituto Autonomo Case Popolari di
Aosta dovrà trasmettere, al Presidente della Giunta e al Presidente
della competente Commissione consiliare permanente, un rendiconto
dettagliato degli interventi realizzati e delle spese
sostenute".
Lo pongo in votazione:
Esito della votazione
Presenti, votanti e favorevoli: 32
Il Consiglio approva all'unanimità
Presidente
Pongo in votazione l'articolo 2 nel
testo così emendato:
Articolo 2 (Modalità e procedure)
1. E' demandata alla Giunta regionale, sentita la competente
Commissione consiliare, l'approvazione dei programmi di intervento
ed il trasferimento dei relativi fondi di cui all'articolo 1
all'Istituto autonomo case popolari di Aosta.
2. Al termine di ogni anno l'Istituto autonomo case popolari di
Aosta dovrà trasmettere, alla Giunta regionale ed alla competente
Commissione consiliare permanente, un rendiconto dettagliato degli
interventi realizzati e delle spese sostenute.
Esito della votazione
Presenti, votanti e favorevoli: 32
Il Consiglio approva all'unanimità
Presidente
Do lettura dell'articolo 3:
Articolo 3 (Disposizioni finanziarie)
1. L'onere derivante dall'applicazione della presente legge,
previsto in lire 4.500 milioni per il triennio 1991/1993 e in lire
1.500 milioni per l'anno finanziario 1991
,
graverà sul
capitolo 50770 "Contributo all'Istituto autonomo case popolari per
la manutenzione straordinaria di immobili in gravi condizioni di
degrado" del bilancio per l'anno in corso.
2. Alla copertura dell'onere di cui al comma uno si
provvede:
a) per l'anno 1991, mediante riduzione di pari importo dello
stanziamento iscritto al capitolo 67030 "Fondo globale per il
finanziamento di spese d'investimento del bilancio di previsione
per l'esercizio 1991", a valere sull' accantonamento previsto all'
allegato n. 8 al bilancio stesso concernente: "Progetto casa -
E.3.2. interventi tramite I.A.C.P., inclusa prima casa";su detto
intervento risulta, quindi, disponibile la minor somma di lire
3.000 milioni;
b) per gli anni 1992/1993 mediante utilizzo per lire 3.000
milioni delle risorse disponibili al capitolo 67030 del bilancio
pluriennale 1991/1993.
3. A decorrere dall'anno finanziario 1992 ad eventuali
rideterminazioni degli oneri previsti dalla presente legge si
provvederà con le leggi di bilancio ai sensi dell'articolo 17 della
legge regionale 27 dicembre 1989 n. 90, "Norme in materia di
bilancio e di contabilità generale della Regione autonoma Valle
d'Aosta".
Presidente
Pongo in votazione l'articolo 3:
Esito della votazione
Presenti, votanti e favorevoli: 32
Il Consiglio approva all'unanimità
Presidente
Do lettura dell'articolo 4:
Articolo 4 (Variazioni di bilancio)
1. Alla parte spesa del bilancio di previsione della Regione per
l'anno 1991 sono apportate le seguenti variazioni sia in termini di
competenza che di cassa:
in diminuzione
Cap. 67030 "Fondo globale per il finanziamento di spese di
investimento"
lire 1.500.000.000
in aumento
Programma regionale 2.2.1.02. "Interventi per l'edilizia
abitativa" Codificazione 2.1.2.4.2.3.07.26.06. Cap. 50770, di nuova
istituzione, "Contributo all'Istituto autonomo case popolari per la
manutenzione straordinaria di immobili in gravi condizioni di
degrado"
Legge regionale n.
lire 1.500.000
Presidente
All'articolo 4 vi è l'emendamento
proposto dall'Assessore Lavoyer, che è sostitutivo dell'intero
articolo, ma che riguarda un errore che potrebbe anche essere
considerato materiale, relativo alla cifra, che viene scritta in
lire 1.500.000 in aumento, che ovviamente riferendosi alla cifra
che c'è nella prima parte dell'articolo, è di lire
1.500.000.000.
L'emendamento recita:
Emendamento (Variazioni di bilancio)
1. Alla parte spesa del bilancio di previsione della Regione per
l'anno 1991 sono apportate le seguenti variazioni sia in termini di
competenza che di cassa:
in diminuzione
Cap. 67030 "Fondo globale per il finanziamento di spese di
investimento"
lire 1.500.000.000
in aumento
Programma regionale 2.2.1.02. "Interventi per l'edilizia
abitativa" Codificazione 2.1.2.4.2.3.07.26.06. Cap. 50770, di nuova
istituzione, "Contributo all'Istituto autonomo case popolari per la
manutenzione straordinaria di immobili in gravi condizioni di
degrado"
Legge regionale n.
lire 1.500.000.000
Lo pongo in votazione:
Esito della votazione
Presenti, votanti e favorevoli: 32
Il Consiglio approva all'unanimità
Presidente
Pongo in votazione l'articolo 4 nel
testo così emendato:
Articolo 4 (Variazioni di bilancio)
1. Alla parte spesa del bilancio di previsione della Regione per
l'anno 1991 sono apportate le seguenti variazioni sia in termini di
competenza che di cassa:
in diminuzione
Cap. 67030 "Fondo globale per il finanziamento di spese di
investimento"
lire 1.500.000.000
in aumento
Programma regionale 2.2.1.02. "Interventi per l'edilizia
abitativa" Codificazione 2.1.2.4.2.3.07.26.06. Cap. 50770, di nuova
istituzione, "Contributo all'Istituto autonomo case popolari per la
manutenzione straordinaria di immobili in gravi condizioni di
degrado"
Legge regionale n.
lire 1.500.000.000
Esito della votazione
Presenti, votanti e favorevoli: 32
Il Consiglio approva all'unanimità
Presidente
Pongo in votazione la legge nel suo
complesso:
Esito della votazione
Presenti, votanti e favorevoli: 33
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK