Consiglio Regionale della Valle d'Aosta - Oggetto del Consiglio n. 3290 del 15 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3290 del 15 marzo 2018 - Resoconto
OGGETTO N. 3290/XIV - Interpellanza: "Revisione degli
organici della scuola secondaria di primo grado per il
potenziamento delle competenze informatiche degli
studenti".
Grosjean (Président) -
Point n° 3 à l'ordre du jour. Pour
l'illustration, la parole au collègue Cognetta.
Cognetta (GM) -
Con questa interpellanza, che era stata
presentata per il Consiglio regionale del 7 e 8 marzo, faccio un
po' il punto della situazione rispetto a quel famoso impegno preso
con l'approvazione di un ordine del giorno il 28 luglio 2016,
quando quest'Aula approvò la famosa "buona scuola alla valdostana",
che si riferiva agli organici degli insegnanti di tecnologia e che
doveva in qualche modo recuperare parte di essi, attraverso la
possibilità di fare un'azione all'interno delle scuola per mettere
questi insegnanti in condizioni di continuare a lavorare, visto che
con l'approvazione di quella legge alcuni di essi avrebbero perso
il lavoro. Quell'ordine del giorno fu approvato all'unanimità,
l'Assessore all'epoca era lei, assessore Rini, e si impegnò a fare
questo tipo di passaggio, per evitare che questi docenti perdessero
il lavoro.
Poi è successo che per l'anno scolastico 2017/2018 parrebbe,
dalle notizie che ho avuto io, che questo ordine del giorno, che
impegnava l'Assessorato a trovare questo tipo di soluzione, non sia
stato trasmesso in tempo nel momento in cui venivano fatti gli
organici riferiti alle scuole. A quel punto, infatti, gli
insegnanti rimasero a casa. Non so bene se la trasmissione sia
dipesa da lei o da altro, però io tengo a precisare che è accaduto
questo fatto. Poi, da quello che ho letto sui giornali, pare che
poi in qualche modo questa cosa sia stata recuperata da lei,
rispetto a un colloquio fatto, o comunque a una serie di azioni
fatte con le organizzazioni sindacali, proprio per recuperare
questo problema.
Ora io vorrei capire alla fine due cose. La prima riguarda che
fine faranno questi insegnanti, alla fine cosa succede, quanti ne
recuperiamo effettivamente e quanti no e che tipo di lavoro
andranno a fare. La seconda, invece, è capire che cosa è accaduto
dal punto di vista tecnico rispetto al fatto che quest'Aula ha
approvato un ordine del giorno chiaro, specifico e all'unanimità,
nel quale si cerca di recuperare un problema di lavoro rispetto a
questi insegnanti, ma poi questo non è stato messo in pratica.
Président -
Pour la réponse, la parole à l'assesseur
Rini.
Rini (UV) -
Grazie, collega. Parto dal suo ultimo spunto.
Io non credo che si possa banalizzare nella mera trasmissione di un
ordine del giorno. Ho capito la sua fine osservazione, come sempre
peraltro, collega, ma sicuramente dietro alla formazione degli
organici ci sono delle volontà politiche e io mi limito a dirle
cosa sta accadendo ora.
Abbiamo ripreso in mano quel
dossier
che lei ricordava e
una situazione di criticità che è emersa anche da quelle
segnalazioni dei collegi docenti delle varie istituzioni
scolastiche. Tra le varie criticità, il tassello forse più
problematico e più critico nell'applicazione delle sperimentazioni
- mentre nella scuola primaria abbiamo avuto molte meno difficoltà,
nella scuola secondaria, di primo grado in particolare, ci sono
state difficoltà maggiori - una delle criticità sollevate era
questa. Nel frattempo anche altre novità direttamente dal Ministero
ci sono state comunicate. Giustamente ne parlavamo prima:
l'introduzione della lingua inglese è stata una mia forte
battaglia, ma non è l'unica e non credo che sia l'unica necessità
della scuola valdostana. C'è sicuramente l'altra necessità di
potenziamento: quella dell'informatica, dell'informatica corretta,
di un utilizzo da parte dei nostri giovani consapevole, preparato e
strutturato.
Dicevo che il Ministero, attraverso delle circolari, ha
sollecitato l'implementazione e il rafforzamento dell'insegnamento
dell'informatica. Inserendoci anche in questo canale di
riflessione, abbiamo studiato insieme come riuscire da una parte -
perché poi è questa la serietà e la difficoltà allo stesso tempo di
quel tavolo di lavoro sindacale che stiamo portando avanti - a
tutelare le giuste pretese occupazionali degli insegnanti, ma
dall'altra, come contrappeso, pensare al bene dei nostri ragazzi e
all'opportunità di una formazione e di una proposta formativa che
sia corretta, che sia qualcosa di concreto e di utile ai ragazzi.
Quindi esigenza occupazionale degli insegnanti, sì, ma combinata
con una risposta corretta da dare ai ragazzi.
Da questa riflessione sinergica è nata l'idea di riuscire a
valorizzare queste figure, che verosimilmente porteranno
all'inserimento all'incirca di sei o sette posizioni su questa
materia. Le do questi dati, ma in realtà sarebbe meglio aspettare
il termine del lavoro di questo tavolo tecnico, però i tempi
consiliari non ce lo consentono perché manca ancora solo una
seduta. Credo di non dire niente di strano, visto che sono uscite
le comunicazioni sui giornali, quindi mi sento in tutta
tranquillità di condividerle con lei, con l'Aula e con i colleghi.
Ovvio che anche qua dobbiamo essere seri. Ricordavo prima la
serietà e io non voglio fare degli annunci o dei proclami, senza
avere prima la situazione, anche economica, di copertura chiara e
precisa su questo! Dopo annunciamo e diciamo qual è la situazione
reale.
Noi stiamo facendo in Assessorato, all'interno di quelle che
sono le nostre risorse, le valutazioni concrete di applicazione di
questa eventuale misura. Stiamo cercando in questi giorni le
risorse per una concretezza economica, andando a vedere all'interno
del nostro Assessorato e, se non sarà sufficiente, porremmo
all'attenzione di quest'Aula nella prossima seduta delle
riflessioni in merito, per cercare di valorizzare queste figure,
perché all'interno dell'orario, come lei sa, c'è una rigidità e non
è che possiamo aggiungere delle ore in più. Altrimenti anche con
l'inglese sarebbe stato semplice: bastava aggiungere un'ora
tout
court
di inglese e avremmo risolto. Dobbiamo stare nel monte
ore, nel quale stiamo valutando come inserire, a livello di
compresenza di questi insegnanti, la terza ora nella composizione
delle ore delle loro cattedre, perché ne hanno già due. Quindi
riportarle a tre, perché questa è l'operazione tecnica che
porterebbe poi all'assunzione di queste figure in compresenza con
delle materie attinenti alla materia in oggetto, e l'informatica
ovviamente si può ben adattare a questo.
Spero di essere stata esaustiva e se poi ha bisogno di dettagli
diversi sono a disposizione.
Président -
Pour la réplique, la parole au collègue
Cognetta.
Cognetta (GM) -
Bene, Assessore: abbiamo trovato una
soluzione che in qualche modo era già stata pensata nel 2016.
Tengo a precisare un paio di cose. La prima è che una
compresenza non è una cattedra, questo lei lo sa meglio di me,
quindi è una soluzione tampone. Di sicuro non andiamo incontro alla
professionalità di queste persone, perché di fatto una compresenza
vuol dire lavorare insieme a un'altra materia come insegnante
aggiunto rispetto a quella materia medesima. Sono anche un po'
subordinato, quando facessi questo lavoro, al volere
dell'insegnante principale della materia stessa e questo non è
proprio il massimo della professionalità. Comunque è una
soluzione.
Spero che sia una soluzione tampone e che non sia definitiva,
perché poi questa soluzione è subordinata anche al reperimento di
fondi, che magari un anno ci possono essere, un anno no e questo
diventa un problema aggiuntivo. Quindi non ho né la certezza della
cattedra e nemmeno di continuità lavorativa, e questa lei capisce
che non può essere una soluzione definitiva. Io credo che
l'informatica sia un argomento molto importante e forse andrebbe
elevata di rango e non lasciata alla compresenza, ma fatta
diventare una materia a tutto tondo.
Sulla questione della trasmissione dei dati lo so anch'io che
non è soltanto una questione di trasmissione dati e pensavo mi
desse maggiori informazioni. Resteremo nel mistero del perché non
c'è stata la trasmissione corretta dell'ordine del giorno approvato
all'unanimità e solo adesso si comincia a sistemare la questione.
Meglio tardi che mai, si deve dire. Io spero che poi i fondi ci
siano davvero e non succeda come in altre situazioni che, ahimè, si
è detto che c'erano e poi non ci sono.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK