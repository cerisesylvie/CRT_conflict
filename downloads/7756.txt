Consiglio Regionale della Valle d'Aosta - Oggetto del Consiglio n. 2136 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2136 del 9 luglio 1986 - Resoconto
OGGETTO N. 2136/VIII - SITUAZIONE DI ILLEGITTIMITÀ PER
INQUADRAMENTI DI PERSONALE APPARTENENTE ALL'UNITÀ SANITARIA LOCALE.
(Interrogazione).
PRESIDENTE
: Do lettura dell'interrogazione in oggetto
presentata dal Consigliere Viberti:
INTERROGAZIONE
CONSIDERATA l'evidente contraddizione fra i fatti prospettati
dal sottoscritto con l'interrogazione del 2.5.1986 e le
dichiarazioni rese in risposta dall'Assessore alla Sanità in data
26.5.1986 n. 5466/5 ass. di prot.
VISTO che la dichiarazione di regolarità dei fatti e degli atti
denunciati dal sottoscritto sottende una volontà di disapplicazione
della legge e delle disposizioni ministeriali intese a farla
rispettare poiché è lapalissiano che le posizioni dei Funzionari
oggetto dell'interrogazione sono perfettamente contemplate
dall'allegato n. 2 del D.P.R. 20.12.1979 n. 761 senza possibilità
alcuna di equivoco circa l'identificazione della corrispondenza
delle qualifiche attribuite negli Enti di provenienza con atti
formali, ciò che fa venir meno qualsiasi atto discrezionale da
parte dell'Amministrazione;
PRESO ATTO che in casi analoghi riguardanti personale a
livello esecutivo si
è
prontamente provveduto da parte del
Comitato di Gestione dell'Unità Sanitaria Locale, con deliberazione
n. 1222 del 28.10 1985, alla revoca di qualifiche
superiori;
RITENUTO che l'autonomia politico-amministrativa non debba
essere usata, per eludere le leggi dello Stato in vista della
tutela di personali interessi a scapito di quello pubblico;
RITENUTA altresì di danno all'Ente pubblico ed agli utenti del
Servizio sanitario la mancata formalizzazione degli atti di
investitura degli Organi direzionali dell'Unità Sanitaria Locale,
fatto che dimostra l'uso di diverso metodo nella considerazione di
posizioni analoghe, con la conseguente penalizzazione del personale
a livello meno elevato;
CONSIDERATO, inoltre che le dichiarazioni rese pretendono di
superare la concretezza dei fatti alterandone l'evidenza con
giochetti che non si addicono alla dignità della Pubblica
Amministrazione;
SI INTERROGA
l'Assessore alla Sanità ed Assistenza Sociale per
sapere:
1)
a quali specifiche norme la Giunta regionale fa
riferimento per giustificare gli inquadramenti palesemente
illegittimi;
2)
se, la Giunta regionale non ritenga opportuno,
anche in seguito al rinnovo dell'Assemblea dell'U.S.L., di
provvedere a sanare tale situazione;
3) cosa ed in che data ha risposto l'U.S.L. alla Giunta
regionale in merito alla nota prot. 10774/5 del 23.10.1985
dell'Assessorato alla Sanità.
PRESIDENTE
: Ha chiesto la parola l'Assessore alla Sanità
ed Assistenza Socia le Voyat; ne ha facoltà.
VOYAT (U.V.):
Vorrei innanzitutto precisare che non
risultano situazioni "palesemente illegittime", così come afferma
il Consigliere Viberti e ritengo invece opportuno ricordare qual è
la procedura dell'inquadramento all'interno dell'U.S.L. per
riuscire a chiarire almeno alcuni problemi sollevati dal
Consigliere Viberti.
L'inquadramento all'interno dell'U.S.L. che viene fatto dalla
Regione, così come è accaduto in tutti gli anni scorsi, si fonda
essenzialmente sulle posizioni che il personale aveva nei diversi
Enti di provenienza e che vengono fornite dagli stessi Enti di
provenienza e dall'U.S.L.. La Regione, nel fare l'inquadramento,
non ha a portata di mano i fascicoli personali che sono depositati
presso l'U.S.L
..
Quando la Regione effettua l'inquadramento
giuridico il personale interessato e l'U.S.L. devono segnalare le
posizioni che a loro avviso risultano errate in modo che, in
seguito, la Regione possa prendere altri provvedimenti per
regolarizzare le situazioni anormali. I ruoli vengono quindi fatti
tutti gli anni modificando la posizione del personale inquadrato
all'interno dell'U.S.L. e, per quanto riguarda l'inquadramento del
1985 fatto negli scorsi mesi di settembre e di ottobre, a Regione,
presentando l'elenco nominativo del ruolo giuridico del personale,
aveva chiesto quali fossero gli errori ivi presenti. Infatti
l'U.S.L. deve confrontare la deliberazione della Giunta regionale
con il fascicolo personale e deve segnalare alla Regione gli errori
o le eventuali mancanze presenti in fatto di inquadramenti,
promozioni o nuove assunzioni.
Sempre nella stessa deliberazione la Giunta regionale aveva
chiesto all'U.S.L. di segnalare appunto queste posizioni errate, ma
l'U.S.L. non ha risposto, pur essendo stata ripetutamente
sollecitata dalla Regione; finalmente il 30/06/1986 l'U.S.L. invia
alla Regione una lettera per segnalare in modo piuttosto schematico
le posizioni a suo avviso considerate errate.
Nella lettera sono segnalati vari punti ritenuti errati nel
ruolo nominativo fatto dalla Regione. Nel punto a) si parla della
"Decorrenza data da instaurare con rapporto di impiego in quanto
era errata", prendendo in considerazione gli errori materiali fatti
al momento dell'inquadramento.
Nel punto b) si parla di "Decorrenza data conseguimento
posizione funzionale ricoperta" e cioè dei passaggi che sono stati
riportati con data errata sul ruolo nominativo.
Al punto c) si tratta della "Data di decorrenza nominativa del
ruolo". Ovviamente ad ogni punto citato la lettera fa seguire
l'elenco nominativo delle persone per le quali è stato accertato un
eventuale errore.
Al punto d) la lettera parla di "Data di decorrenza del rapporto
di lavoro per tempo pieno o per tempo definito" ed infine al punto
e) tratta di "Errata equiparazione in rapporto all'allegato 2 del
D.P.R. 20/12/1979".
A questo punto, però, l'U.S.L. non si deve limitare solo a
segnalare gli errori, ma deve anche spiegare i motivi degli stessi,
indicando da dove risulta che le date sono sbagliate e da dove e
sulla base di quali documenti le qualifiche sono eventualmente da
considerare errate.
A questa lettera, che è stata spedita il 30 giugno alla Regione
e ricevuta il 3 luglio, è seguita, da parte dell'Amministrazione
regionale, una richiesta di chiarificazione punto per punto,
affinché ci venga detto sulla base di quale documentazione sono
stati individuati i vari errori. Pertanto sino a questo momento non
è ancora possibile avere alcuna posizione errata o ben definita,
perché solo dopo che l'U.S.L. avrà riferito all'Amministrazione
regionale, presentando la documentazione esatta, anche contraria
alla documentazione che può aver presentato il dipendente al
momento della richiesta di equiparazione o di equipollenza secondo
la legge n. 761 o secondo la circolare n. 53 del Ministero fatta su
indicazione del Consiglio Sanitario Nazionale, verranno fatte le
necessarie modifiche.
La Regione non può stabilire d'ufficio l'equiparazione: essa
recepisce le indicazioni, formula o modifica il ruolo del personale
sulla base delle indicazioni o delle controindicazioni fatte
dall'U.S.L..
Per modificare il ruolo del 1985, noi aspettiamo le indicazioni
che ci verranno date dall'U.S.L. accompagnate dalle motivazioni
richieste.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Più vado avanti nell'esame di questo
problema e più mi rendo conto che alcune delle mie affermazioni
precedenti sono terribilmente vere. Non è certo colpa
dell'Assessore Voyat, che si è solo venuto a trovare in questa
situazione ed ha già cambiato tiro rispetto alle prime richieste
che sono state presentate e alle quali tra l'altro si rispondeva:
"Né può essere riconosciuto alle circolari ministeriali il potere
di determinare in modo vincolante le decisioni della Regione"
(questa citazione si riferiva ad alcune interrogazioni con
richiesta di risposta scritta). Oggi però vediamo una piccola
marcia indietro e si comincia a dire: "I fascicoli non sono qui in
Amministrazione...; bisogna aspettare le segnalazioni
dell'U.S.L....".
Purtroppo io non ho la possibilità di avere la documentazione di
cui è in possesso l'Assessore, però mi sembra strano che da una
parte si chiede all'U.S.L. una certa documentazione e non appena
arriva, come lui stesso ha detto che sono arrivate delle
segnalazioni in seguito ad una richiesta fatta dall'Amministrazione
regionale, la stessa documentazione non va più bene e, se ho ben
capito, l'Assessore fa un'altra richiesta per conoscere in base a
quali motivi erano state fatte quelle segnalazioni e presentata una
certa documentazione. Questo è, almeno, quello che mi è sembrato di
capire. Va bene che la burocrazia ha bisogno di sostenersi e quindi
si autoalimenta producendo della carta inutile, ma - santo cielo! -
se l'U.S.L. ha segnalato, per una serie di motivi, un elenco di
nomi, credo che l'abbia fatto a ragion veduta, altrimenti non
capisco per quale motivo avrebbe spedito una lettera nel punto a)
della quale si dice che coloro sono stati inquadrati a causa di un
errore materiale di data sono Tizio, Caio, Sempronio, Nicolina,
Nicoletta e Franceschiella, e che gli stessi vanno rimessi a posto
nel ruolo secondo la data giusta che è invece ..... Penso che ci
sarà scritto qualcosa del genere, a meno che noi non si voglia
credere che nell'U.S.L. le cose non vengano fatte secondo le
norme.
Ma a questo punto, allora, l'Assessore dà ragione a me, perché
se chiede di specificare quali sono le motivazioni per cui questa
lettera è stata inviata con l'elenco di quei nomi, ciò vuol dire
che l'Assessore non si fida di quello che fa l'U.S.L. In ciò ha
ragione, perché l'U.S.L. per altri dipendenti ha provveduto a
regolarizzare la situazione, mentre per alcuni, che sono
evidentemente dipendenti "eccellenti", non si provvede! Non solo la
situazione è grave sotto questo profilo, ma è grave anche sotto un
altro profilo ancora peggiore, perchè ci sono dei funzionari
dell'U.S.L. che svolgono dei compiti senza che ci siano atti
amministrativi dai quali risulti che essi sono stati riconosciuti
come idonei e qualificati a svolgere quelle particolari mansioni.
Abbiamo addirittura una persona che svolge compiti di coordinatore
amministrativo senza che questo sia mai stato scritto da nessuna
parte.
Chi ha iniziato questo bel modo di fare le cose e chi ha
applicato la riforma è colui che oggi è Presidente della Giunta
regionale. Stiamo freschi se egli ha trasferito lo stesso metodo
dal la Sanità alla gestione dell'Esecutivo! Per fortuna che qui i
conti li deve fare anche con altre Forze politiche, mentre pare che
all'U.S.L. imperi un'unica Forza politica ed è strano che sia
proprio l'Assessore Voyat ad avere dei dubbi su quello che l'U.S.L.
può inviare in risposta alle sue richieste.
Oltre alle cose che ho detto, mi pare che sia necessario
aggiungere che non sono soddisfatto della risposta, perché non si
fa alcun cenno "a quali specifiche norme la Giunta regionale fa
riferimento per giustificare gli inquadramenti", e tralascio il
"palesemente illegittimi" perché mi sembra evidente che, secondo
questa Giunta, le cose non stiano così. Eppure si trattava di una
domanda molto semplice alla quale poteva essere data risposta
indicando che le norme alle quali la Giunta regionale fa
riferimento sono quelle legate alla Riforma Sanitaria, ma questo
non mi è stato detto.
Chiedevo se, la Giunta regionale non ritenga opportuno, anche in
seguito al rinnovo dell'Assemblea dell'U.S.L., di provvedere a
sanare tale situazione, ma l'Assessore non ha ritenuto di dover
dire una parola. Si sono appena svolte le elezioni nell'U.S.L. e
l'Union Valdôtaine che le ha stravinte poteva prendersi un impegno
e dire: "Va bene, non c'è alcun problema, provvederemo ed in
qualche modo metteremo le cose a posto"; invece, non ha
risposto.
Inoltre, sempre nell'interrogazione, si chiedeva di sapere "cosa
ed in che data ha risposto l'U.S.L. alla Giunta regionale in merito
alla nota prot. 10774/5 del 23.10.1985 dell'Assessorato alla
Sanità" e l'Assessore ha detto come ha risposto l'U.S.L.. È l'unica
delle tre domande alla quale è stata data una risposta accettabile;
alle altre due, invece, non è stata data risposta. Lasceremo
passare l'estate e nel frattempo arriveranno le risposte che
l'Assessore ha chiesto; senz'altro noi non lasceremo cadere questo
discorso.
Concludo dicendo che in altre Regioni d'Italia degli
Amministratori sono finiti in galera per delle cose analoghe. È
successo a Parma dove dei compagni di Democrazia Proletaria hanno
denunciato degli Amministratori pubblici che non sanavano delle
situazioni palesemente illegittime. Si può capire che quando sono
iniziate queste cose c'era un po' di difficoltà, sono stati
soppressi degli enti ed è stata creata una nuova struttura,
l'U.S.L.. È comprensibile che all'inizio ci sia stata della
confusione e che si siano commessi degli errori, ma oggi siamo nel
1986! Non si tratta più, quindi, di 1 o 2 anni: la riforma
sanitaria ormai dà anche dei risultati che sono sotto gli occhi di
tutti. Cerchiamo di mettere le cose a posto almeno dal punto di
vista burocratico.
Si dà atto che dalle ore 10.29 riassume la Presidenza il
Presidente BONDAZ.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK