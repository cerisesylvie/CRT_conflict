Consiglio Regionale della Valle d'Aosta - Oggetto del Consiglio n. 2431 del 10 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2431 del 10 maggio 2023 - Resoconto
OGGETTO N. 2431/XVI - Interrogazioni a risposta immediata:
"Notizie in merito alla restituzione alla comunità valdostana degli
utili generati dalle bollette, di concerto con le Società Finaosta
e CVA" e "Notizie relative alla possibilità di promuovere politiche
di scontistica, alla luce dei risultati positivi del gruppo CVA, a
favore della propria clientela".
Bertin (Presidente) -
Punto n. 15.01 che si discute
insieme al punto n. 15.02. Per l'illustrazione del punto n. 15.01,
ha chiesto la parola il consigliere Restano, ne ha facoltà.
Restano (GM) -
Lo scorso venerdì sul quotidiano "La
Stampa" abbiamo letto un articolo dal titolo: "CVA chiude un
bilancio record". L'autore, giustamente, poneva l'attenzione sugli
importanti risultati ottenuti nel corso del 2022 dalla CVA:
incrementi di fatturato + 23 percento; ricavi passati da 710
milioni a 1 miliardo e 728 milioni; il balzo in avanti del margine
operativo lordo, che passava da 193 milioni a 295 milioni, un
aumento del 52 percento.
A tal proposito Federconsumatori della Valle d'Aosta, in una
nota significava che tali fondi dovevano essere utilizzati per
percorsi virtuosi, orientati su sociale, sanità, scuola, trasporti
e aiuti alle fasce più deboli.
Da parte nostra, al di là di come viene narrata, prendiamo atto
della situazione e di quanto ci hanno riportato i cittadini:
fatture della CVA che sono passate da 1.300 euro a 3.250 euro per
piccole imprese, oppure da 630 euro a 2.020 euro. Questi sono dei
dati di fatto, e tutto questo sapendo che a queste fortune hanno
contribuito i Valdostani e anche quelle aziende. Allora ci si
chiede se sono venuti a mancare i principi fondamentali
dell'attività per cui è nata CVA, questo è uno degli interrogativi
più grossi.
Chiediamo quindi al Governo regionale "Se hanno individuato un
comportamento per restituire ai Valdostani questi utili, insieme a
Finaosta e CVA", ma soprattutto "Se intendono rivisitare il ruolo
di CVA nell'ottica di quella che sarà la cosiddetta "seconda
autonomia".
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Penso che nessuno, con iniziative di
questo tipo, voglia dimenticare o nascondere quanto negli anni CVA
ha reso all'azionista Regione, quindi indirettamente alla comunità,
e nessuno
-
noi
in primis
-
vuole sperare in
una CVA, come ho detto spesso, modello jugoslavo, nel senso di
andare a fare come si faceva una volta con le vecchie
municipalizzate, ma altra cosa è stato - da parte almeno del nostro
gruppo - andare a capire come nel tempo si siano utilizzate
effettivamente le risorse che derivavano dallo sfruttamento di una
risorsa fondamentale, qual è l'acqua, e non solo.
In questo senso ricordo passate favole sull'utilizzo degli utili
della quotazione, quando era il caso, se si fosse fatta, di
utilizzarli nell'azienda, ...o magari anche l'utilizzo più o meno -
e su questo si potrebbe anche ragionare - della gestione speciale,
penso al reddito d'inclusione, dovremmo capire che utilizzo se n'è
fatto.
Quello che vorremmo capire, e chiediamo con questo
question
time -
anche per dare giustamente voce comunque a chi le
bollette le paga - se il Governo regionale ha, con il gruppo,
verificato la possibilità di promuovere nel prossimo periodo
ulteriori formule o politiche di scontistica in favore della
propria clientela. Parliamo di clientela perché un altro elemento
da considerare è che la CVA, proprio perché non siamo nella
Jugoslavia di Tito, ha clientela che non è valdostana e ovviamente
i benefici che oggi arrivano in bilancio derivano da tutte le
utenze e non soltanto da una parte.
Presidente -
Risponde il Presidente della Regione.
Testolin (UV) -
Le due iniziative vengono trattate
insieme in quanto sostanzialmente si occupano della medesima
tematica, peraltro già trattata in precedenti sedute.
Per bene inquadrare la situazione, vale la pena ricordare come
CVA, nel decennio tra il 2012 e il 2021, come dai dati elaborati
dalle strutture competenti, abbia distribuito alla Regione circa
578 milioni di euro in termini di soli dividendi.
Tali risorse quindi, in media 60 milioni ogni anno, seppur il
dato non è costante, sono state utilizzate per garantire
l'equilibrio dei vari bilanci succedutisi, anche nei periodi di
maggiore difficoltà finanziaria e di applicazione del patto di
stabilità, permettendo l'erogazione di aiuti e sostegni volti a
garantire i servizi a famiglie e imprese in tutti i settori sociali
e produttivi, a seconda delle specifiche esigenze.
Negli ultimi esercizi, gli utili di CVA sono stati finalizzati
ad azioni in favore delle famiglie e delle imprese, soprattutto
nell'ultima annualità, anche relativamente all'aumento dei costi
dell'energia.
Ora è di estrema rilevanza specificare come sul miliardo e 700
milioni di euro, che sono i ricavi complessivi del gruppo CVA nel
2022, siano 87 i milioni di euro circa che rappresentano la quota
fatturata alle famiglie e alle imprese valdostane, pari a circa il
5,11 percento del totale dei ricavi. Dunque questo fa capire come
la grandissima parte dei ricavi del gruppo si riferiscano ad
attività imprenditoriali - non riguardino attività di vendita
dell'energia alla comunità valdostana - ma a iniziative commerciali
e a politiche aziendali che hanno consentito di massimizzare i
ricavi derivanti dall'applicazione di nuove ed efficaci strategie
di vendita dell'energia prevalentemente all'ingrosso, fuori dai
confini regionali.
A completamento del ragionamento, va anche sottolineato come
l'incremento di oltre 1 milione di euro dei ricavi dell'esercizio
2022, rispetto all'esercizio 2021, che passano da 700 milioni a
circa 1 miliardo e 700 milioni, derivi quasi totalmente dalla
vendita di energia elettrica a non Valdostani, mentre l'aumento dei
ricavi da utenze regionali si attesta a circa 23 milioni, pari al
2,14 percento degli aumenti dei ricavi totali.
Si evidenzia inoltre come CVA, come noto a tutti, abbia
introdotto e applicato, sin dal 2021, alle utenze private
valdostane una scontistica pari al 40 percento del costo della
produzione dell'energia, sconto che peraltro è attualmente
applicato in corso d'anno anche in questa fase di calo dei prezzi
dell'energia stessa.
Mentre per la clientela business valdostana, secondo confronti
comparativi effettuati dall'azienda, risulta come il costo medio
rispetto ai prezzi fuori Valle sia inferiore di circa il 39
percento.
Fatta questa dovuta e importante premessa, si precisa come gli
utili distribuiti da CVA troveranno destinazione in linea con
quanto effettuato in passato per il tramite del bilancio regionale,
al fine di promuovere iniziative volte a sostenere il tessuto
socio-economico della nostra regione.
Per quanto concerne misure a sostegno diretto dei costi
energetici, come già specificato in altra risposta ad altra
iniziativa discussa durante la scorsa seduta, ogni decisione sarà
presa anche in funzione dell'andamento dei costi dell'energia
stessa e delle eventuali iniziative governative applicate in
merito.
In sintesi, sui ricavi totali di CVA dell'esercizio 2022, pari a
1,7 miliardi di euro, solo 87 milioni circa, pari a circa 5,11
percento sono derivati da utenze valdostane.
Conseguentemente è logico dedurre come gli stessi utili possano
intendersi acquisiti per una percentuale prossima al 95 percento da
operazioni effettuate con utenti non valdostani.
L'incremento da fatturato 2022 sul 2021, passato come si è detto
da 700 milioni a 1 miliardo e 700, è imputabile per poco meno del
98 percento del totale a ricavi da vendite provenienti da fuori
regione, mentre l'aumento dei ricavi dell'utenza valdostana è pari
a circa 23 milioni di euro.
Il ritorno alla comunità valdostana nel suo complesso, per mezzo
degli utili messi a disposizione dall'azienda e introitati dal
bilancio regionale, risulta pertanto essere decisamente
importante.
Al collega Restano, pertanto, si significa che, come emerge da
quanto appena illustrato, gli utili di CVA, e soprattutto quelli
derivanti da iniziative imprenditoriali che nulla hanno a che
vedere con la fornitura di energia elettrica ai Valdostani, sono
stati da sempre restituiti alla comunità e lo saranno anche in
questa e nelle prossime annualità.
Ai colleghi della Lega, in merito a quanto specificatamente
richiesto, si evidenzia come le politiche di scontistica, come
peraltro quelle importanti già applicate, spettino invece a scelte
squisitamente aziendali, come il collega interrogante peraltro ben
sa, perché è già stato motivo di confronto sull'argomento
stesso.
Presidente -
Per la replica, la parola al consigliere
Restano.
Restano (GM) -
Proprio alla luce della sua risposta,
Presidente, ho capito che siamo completamente disallineati, non
perché si viene a chiedere l'elemosina, ma perché io mi chiedo: ma
come ha fatto CVA a fare tutti questi investimenti se non è grazie
all'operazione fatta nel 2000, quando sono stati acquisiti con il
favore dei Valdostani, con i soldi dei Valdostani, e hanno potuto
reinvestire?
Ma detto questo, è la visione di prospettiva che le si chiede:
se si vuole rivisitare il ruolo o meno. Le ricordo che un
Presidente di un Governo a noi vicino ha detto: "Il prezzo sarà
bloccato a causa della crisi".
Qui noi questo coraggio non ce l'abbiamo. La Basilicata ha avuto
più coraggio di noi, però oggi mi fermo qua, dobbiamo guardare
avanti e affrontare la questione politicamente.
Credo che proporremo una risoluzione per approfondire
l'argomento, per vedere se, in sostanza, c'è la volontà politica di
migliorare, Presidente, più volte lei richiama una visione. Lei ha
dimostrato di non averla.
Presidente -
Consigliere Aggravi per la replica.
Aggravi (LEGA VDA) -
Vede, Presidente, a me spiace una
cosa, io ho specificato due cose: la prima: noi non chiediamo al
Governo di dire a CVA che cosa fare. É qualcuno della vostra
maggioranza che si è preso i meriti del 40 percento di sconto, è
stato scritto in relazione ed è stato anche detto in aula.
Noi abbiamo chiesto, e la domanda era precisa: "Se il Governo
regionale ha verificato con il gruppo la possibilità di promuovere
nel prossimo periodo ulteriori formule o politiche di scontistica a
favore della propria clientela". E giustamente ho parlato di
clientela, non di clientela valdostana perché - e mi spiace, la
risposta in parte la capisco, ma non è che piaccia tanto.
Solo il 5,11 percento è dei Valdostani, quindi se andiamo a
prenderlo agli altri è meglio? Non è bellissimo. Non era un attacco
questa iniziativa, era capire delle politiche aziendali.
Abbiamo pochissimo tempo, lei ha avuto pochissimo tempo per
parlarne, ci sarà modo per comprenderlo, ma noi non abbiamo chiesto
al Governo di fare quello che oggi non può fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK