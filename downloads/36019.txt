Consiglio Regionale della Valle d'Aosta - Oggetto del Consiglio n. 319 del 18 dicembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 319 del 18 dicembre 2013 - Resoconto
OGGETTO N. 319/XIV - Approvazione di risoluzione: "Impegno
per bloccare ulteriori aumenti dei pedaggi sulla rete autostradale
valdostana".
Presidente
- Chi intende prendere la parola? Consigliera
Fontana, ne ha la facoltà.
Fontana (PD-SIN.VDA)
- Grazie Presidente.
I Gruppi consiliari PD-Sinistra VdA, UVP, ALPE e Movimento
Cinque Stelle, con questa risoluzione vogliono portare
all'attenzione di questo Consiglio il problema delle tariffe
autostradali, visto che, sotto l'albero di Natale, i cittadini si
ritrovano altri aumenti, pari al 15 percento, a partire da gennaio
2014, sulle tariffe autostradali. Voglio ricordare che il Consiglio
regionale, in data 26/7/2013, ha votato all'unanimità una mozione
che andava nella direzione di bloccare altri aumenti e di prevedere
un piano di sconti e di riduzione delle tariffe a favore dei
residenti in Valle d'Aosta. Sono anni che affrontiamo questo
argomento, ma senza risolvere mai niente! Penso che sia arrivato il
momento di dire basta, i cittadini non ne possono più! Non basta
sentirci dire da parte della maggioranza che questa è d'accordo su
questo problema: cominciate a dimostrarlo con i fatti e non con le
parole, poiché la Giunta regionale nomina i propri rappresentanti
negli organi di amministrazione, al fine di tutelare gli interessi
dei cittadini valdostani. Con questa risoluzione si impegna il
Governo regionale affinché si attivi, in ogni sede e con qualsiasi
strumento a disposizione, sin da subito, anche con gesti forti e
definitivi, per bloccare l'aumento delle tariffe autostradali.
Grazie.
Si dà atto che dalle ore 18,43 assume la presidenza il
Vicepresidente André Lanièce.
Lanièce (Presidente)
- Grazie. Dichiaro aperta la
discussione generale. C'è qualche collega che intende prendere la
parola? L'Assessore Marguerettaz, ne ha la facoltà.
Marguerettaz (UV)
- Non
so se possa servire per lo
svolgimento della discussione, ma, come correttamente viene
rappresentato da questa risoluzione, si riporta una mozione che era
stata approvata a luglio; quindi non è per assecondare le
iniziative della minoranza, per adeguarci a tutta una serie di
sollecitazioni, ma, su questo tema, ci trovate assolutamente
favorevoli, ci trovate assolutamente d'accordo.
Collega Fontana, quando ci dice che bisogna fare delle cose
concrete, tenga presente che bisogna fare delle cose concrete, ma
bisogna muoversi nell'alveo istituzionale, nel solco delle
attività; quindi, anche sull'impegno, sicuramente possiamo
condividere questo impegno che viene dato al Governo regionale e
potremmo estenderlo a tutti i rappresentanti politici, a coloro che
sono presenti, insieme alle forze di maggioranza nel
Parlamento.
Rispetto all'attività negli organi di amministrazione, mi
permetto di dire - ma non per fare una disquisizione di natura
giuridica - che, quando uno siede nel Consiglio di amministrazione,
non siede nel Consiglio di amministrazione per fare gli interessi
dell'azionista, bensì per fare gli interessi della società; quindi,
qualora gli amministratori dovessero fare delle attività in danno
alla società potrebbero avere delle responsabilità. Basta
intenderci su che cosa intendiamo per "agire attraverso i
rappresentanti degli organi della Regione nelle società RAV e SAV".
Quindi se si tratta di agire affinché siano rivisti i piani
economici e finanziari, siano riviste le modalità gestionali che
portano a ridurre dei costi affinché si possa avere un approccio
diverso dal punto di vista del corrispettivo, io credo che sia
assolutamente corretto, perché possono esserci degli argomenti; se
pretendiamo semplicemente dei voti contrari, rischiamo di
pretendere una cosa che non potrà essere effettuata dai Consiglieri
di amministrazione.
Noi, oggi, ovviamente quando parliamo dei piani economici e
finanziari delle società, andiamo a vedere solo l'aspetto ricavi
perché i corrispettivi pedaggi sono i ricavi; sicuramente possiamo
immaginare di investire i Consiglieri di amministrazione affinché
si faccia di tutto...non tanto per aumentare i ricavi, ma per
diminuire i costi; se andiamo in questa direzione e se intendiamo
questo tipo di approccio, la maggioranza è d'accordo con questo
tipo di impostazione: era solo per rappresentare in modo corretto
questo tipo di risoluzione.
Presidente
- Grazie. Ha chiesto la parola la Consigliera
Morelli Patrizia, ne ha la facoltà.
Morelli (ALPE)
- Merci Président.
Veramente il tono mesto dell'Assessore è ben giustificato,
perché...quanti mesi dopo la scorsa mozione? agosto, settembre,
ottobre, novembre, dicembre...cinque mesi dopo l'altra mozione, e
tre mesi dopo la risposta data dal Presidente Rollandin ad
un'iniziativa del collega Bertschy, siamo ancora allo stesso punto!
Il 25 settembre, il Presidente Rollandin ci diceva:
"La semaine
dernière, nous avons transmis la motion en question au Ministre des
infrastructures et des transports et au Ministre de l'économie et
des finances en leur expliquant la situation et en leur demandant
d'évaluer avec attention les demandes d'augmentation des tarifs
éventuellement présentées par les sociétés concessionnaires. Et
- il ajoutait -
on a écrit aux Présidents de la Société SAV et
RAV en leur demandant de ne pas procéder à de nouvelles
augmentations des tarifs en 2014 et, en même temps, on a sollicité
les représentants de la Région au sein du Conseil d'administration
des deux sociétés pour leur permettre de prendre des initiatives
dans ce sens et desdites sociétés".
Ora, lei, Assessore, sembra dirci che tutto questo sia inutile.
E allora, veramente, ci chiediamo a che pro e che cosa sia
possibile fare, se quanto lei ci conferma oggi non ha cambiato di
una virgola la risposta del mese di settembre! Veramente noi ci
auguriamo una presa di posizione un po' più incisiva ed un po' più
convinta, forse. Apprendiamo con favore il fatto che, anche questa
volta, sosterrete la nostra iniziativa, ma forse non basta,
Assessore! Forse bisogna muoversi anche su versanti diversi: al
Ministero queste lettere hanno prodotto un qualche effetto? I
nostri rappresentanti in seno alle due società che non
rappresentano proprio una minima percentuale, in RAV il 42
percento, in SAV il 27 percento...?
Veramente, noi ci felicitiamo del fatto che la maggioranza si
unisca a noi in questo appello, perché è insostenibile un ulteriore
aumento, lo sappiamo, ormai basta guardare su Internet...come ogni
anno, alla fine dell'anno, si annuncino aumenti che, per le nostre
tratte, sono sempre superiori del 10 percento e sono sempre le
tratte che, più delle altre, subiscono gli aumenti. La tratta
Pont-Saint-Martin/Courmayeur costerà attorno ai 20 euro...non è
possibile, non è possibile! Com'è pensabile che possiamo favorire i
nostri cittadini, i nostri pendolari, i turisti? Non lo
so...veramente, siamo basiti dal fatto che, ad oggi, non si sia
fatto un minimo passo avanti!
Presidente
- Grazie. Ha chiesto la parola il Consigliere
Ferrero, ne ha la facoltà.
Ferrero (M5S)
- Grazie Presidente.
Rimetto momentaneamente la pistola nel fodero per chiedere
soprattutto un chiarimento all'Assessore Marguerettaz, in questo
senso: vediamo che la capacità contrattuale dell'Amministrazione
regionale nei confronti di SAV e RAV, quando ci sono questi aumenti
- io non voglio dare un giudizio, sto chiedendo dei chiarimenti - è
veramente limitata.
Allora, noi ci chiediamo che senso abbia ancora la
partecipazione della Regione all'interno dell'azionariato di queste
società, dato che, dai dati che abbiamo a disposizione, vediamo
che, nel 2012, RAV ha avuto una perdita di 5.549.837 euro, mentre
la SAV ha avuto un utile di 14.394.016 euro. Noi vorremo capire: di
questa partecipazione, quanto entra nelle nostre tasche, nelle
tasche della Regione? È ancora conveniente questa partecipazione?
Perché dobbiamo fare un altro ragionamento: in questi anni le
tariffe sono aumentate...io penso, negli ultimi 7 anni, almeno del
30-40 percento; di conseguenza, dovrebbero essere aumentati anche
gli introiti della Regione a livello di dividendi.
Dato che qui parliamo di sistema trasporti, potremmo allora fare
un discorso: per utilizzare l'autostrada, tra un po' i valdostani
dovranno ricorrere al microcredito...allora, lasciamo perdere un
po' questo discorso...potenziamo, però, con l'aumento degli
introiti che si presume arrivino alla Regione in seguito
all'aumento delle tariffe...potenziamo quello che è l'autotrasporto
pubblico su diverse tratte, che sono quelle magari un po' più in
sofferenza. Noi vorremmo quindi capire questo, perché altrimenti
effettivamente vendiamo le azioni della RAV e della SAV; ci sarà
qualche vecchio politico che ha avuto il premio di fine carriera e
che siede sulle comode poltrone di questi Consigli di
amministrazione che perderà il posto, ma se ne farà una ragione,
noi presteremo i fazzoletti per le lacrime che verranno versate,
però troveremo un sistema per investire meglio i nostri soldi.
Ecco, vorremmo capire se questa presenza abbia ancora un senso e
che senso abbia; quindi, senza polemica, vorremmo solo riuscire a
capire se ci convenga o se non ci convenga e quanto entri nelle
nostre tasche di questi aumenti, "nostre tasche" inteso come
Regione, perché altrimenti, se esce solo dalle tasche dei
cittadini, magari dobbiamo farci un ragionamento.
Presidente
- Grazie. Ha chiesto la parola l'Assessore, ne
ha facoltà.
Marguerettaz (UV)
- Grazie.
Visto il clima dialogante, credo che sia corretto dare delle
informazioni o fare comunque dei ragionamenti. Il momento in cui si
è scelto di partecipare o di acquisire una partecipazione a queste
società, sono tempi ormai lontani, quindi bene ha fatto il collega
Ferrero a distinguere le due società.
La RAV è una società dove, tanto tempo fa, sono state assunte
delle decisioni che hanno portato l'Amministrazione regionale a
destinare delle risorse importanti e, addirittura, all'interno di
questa società, c'è una parte di azionariato ordinario ed una parte
di azionariato speciale, quindi con diritti di voto differenziati
tra l'assemblea ordinaria e l'assemblea straordinaria. Ora,
all'interno di questa società, come ha avuto ben modo di vedere dai
bilanci, noi abbiamo una gestione in cui, nonostante i pedaggi
particolarmente importanti ed elevati, abbiamo delle diseconomie.
Ora, all'interno di una società del genere, dove la componente
sociale nostra tra i due azionariati è importante, credo sia
difficilmente collocabile, nel senso che, rispetto a questo, se
l'obiettivo fosse quello di reperire delle risorse, non credo che
vi sia proprio una corsa ad acquisire una partecipazione di quel
genere.
Per quel che è della SAV, il discorso è ovviamente diverso. Lei
ha facilmente modo di vedere quella che è la politica dei
dividendi, perché non necessariamente un utile coincide con dei
dividendi che vengono distribuiti all'azionista; quindi, ci sono
degli anni in cui la distribuzione dei dividendi è stata più
importante, altri anni in cui la distribuzione dei dividendi non vi
è stata perché quegli utili hanno fatto parte
dell'autofinanziamento per fare delle iniziative e per fare degli
investimenti.
Però, vede, io sono, come Governo, come maggioranza,
assolutamente disponibile a fare delle valutazioni su quella che
può essere la collocazione di una partecipazione, se è strategica o
meno. Possiamo tranquillamente dire che con la partecipazione non
abbiamo capacità di incidere sul pedaggio, perché quel pedaggio è
frutto di una concessione che è stata rilasciata da ANAS e che ha
dei parametri. Io posso anche essere meno dimesso o più dimesso,
posso accettare sicuramente consigli dalla collega Morelli...se ha
delle buone idee, non so se vuole fare dei gesti eclatanti...ma, in
un mondo di questo genere ci si muove, ovviamente, dal punto di
vista istituzionale. E quindi si ricorderà - come ho già ricordato
un paio di volte in quest'aula - che il tema delle autostrade era
stato un tema molto caro ad un Ministro che si chiamava Di Pietro,
che voleva proprio incidere su questo tipo di gestione; dopodiché,
al di là dei proclami - e probabilmente era molto meno sommesso del
sottoscritto - io credo che i risultati non si siano visti. Allora,
e lo dico con tutta la tranquillità: ma voi pensate che, da questa
parte del tavolo, da questa parte della sala consiliare, ci sia
qualcuno che è contento della situazione tariffaria e dei pedaggi?
Abbiate pazienza...sicuramente no, sicuramente no!
Facciamo di tutto - bene ha detto il Presidente Rollandin,
quando è intervenuto - facciamo di tutto affinché a livello di ANAS
e a livello ministeriale ci diano gli strumenti per rivedere le
concessioni, perché quello è lo strumento: è andare a rivedere le
regole che, evidentemente, sono alla base della determinazione del
pedaggio! Fintanto che non mettiamo mano a quello... Chiaramente
questo tipo di discorso è un discorso che è diffuso sul nostro
territorio: da noi l'autostrada è particolarmente cara, ma se fate
un minimo di ricerca, anche sul web, troverete proteste importanti
nelle varie regioni perché si dice, ovviamente, che il costo delle
autostrade è esagerato. Allora, vedete, da quel punto di vista,
quando si determina un prezzo, possiamo agire sul prezzo, possiamo
agire sulla durata della concessione, possiamo agire su un sostegno
da parte del pubblico. Ora, quando vi dico che facciamo tutto il
possibile e che, se sono passati tre mesi, non sono tre mesi in cui
questo problema è stato accantonato: io le posso assicurare che sia
il Presidente Rollandin, sia l'Assessore Viérin, nel momento in cui
hanno avuto dei contatti con ANAS a livello ministeriale, questo
tema l'hanno messo sul tavolo.
Il discorso che fa il collega Ferrero è un altro ancora. Il
discorso della partecipazione, che non è affrontato in questa
risoluzione, è un altro tema che si può affrontare. Ma io credo che
oggi vada dato un messaggio ai cittadini ed io mi voglio, in
questo, associare al discorso della minoranza, nel senso che
facciamo di tutto per poter intervenire su questi costi. Quindi, da
quel punto di vista, collega Morelli, se io magari la presento con
un tono non particolarmente acceso, non vuol dire che non lo
seguiamo con grande attenzione.
Presidente
- Grazie Assessore. Ha chiesto la parola il
collega Guichardaz, ne ha la facoltà.
Guichardaz (PD-SIN.VDA)
- Grazie Presidente.
Mi collego a quanto richiesto dal collega Ferrero, solo per fare
una piccola precisazione, Assessore. La legge regionale 11 del
1997, quella che...diciamo detta le regole per le nomine nei
Consigli di amministrazione, dice che cosa devono fare i
rappresentanti della Regione in seno a questi Consigli di
amministrazione: non è vero che devono solo ed esclusivamente fare
gli interessi delle società, ovviamente non possono violare la
legge, ma i nominati da parte della Regione sono coloro che portano
la voce della Regione e della Giunta regionale. Se lei legge
l'articolo 13, nei "Doveri inerenti al mandato":
"Coloro che
sono stati incaricati ai sensi della presente legge devono,
nell'espletamento del loro mandato, conformarsi all'indirizzo
politico-amministrativo della Regione e, per quanto concerne le
nomine e designazioni effettuate dalla Giunta
regionale...compatibilmente...in cui sono stati chiamati a
operare"
...tra l'altro:
"Ai fini di cui al comma 3, i
soggetti incaricati dalla Giunta regionale sono tenuti, oltre a
quanto previsto dal comma 1, a trasmettere al Presidente della
Giunta l'ordine del giorno delle sedute in tempo utile, affinché la
Giunta medesima possa fornire indicazioni sulla linea programmatica
da seguire nel corso delle stesse"
.
Allora, se noi mettiamo dei rappresentanti nei Consigli di
amministrazione che "costicchiano", perché vi dico che i Consigli
di amministrazione in questione sono tra i più onerosi per le casse
dei cittadini, poiché parliamo di 60 mila euro per il Presidente di
RAV più gettoni di presenza di 125 euro, più il rimborso di 186
euro, e i Consiglieri - siccome abbiamo anche dei Consiglieri - 11
mila euro più i relativi rimborsi, e in SAV abbiamo dei
Consiglieri...
Presidente
- Silenzio in aula...grazie.
Guichardaz (PD-SIN.VDA)
- ...che prendono 6.200 euro più
gettoni e relativi rimborsi, allora io credo che, nel momento in
cui si individuano delle figure che devono essere rappresentative
degli interessi della Regione all'interno dei Consigli di
amministrazione, devono avere la capacità di incidere, cioè devono
essere persone che fanno...
Presidente
- Per cortesia, un po' di silenzio, grazie.
Lasciate parlare il collega!
Guichardaz (PD-SIN.VDA)
- ...persone che siano in grado
di fare da tramite tra la Giunta regionale, cioè coloro che
nominano...diciamo i rappresentanti nel Consiglio di
amministrazione e le società nelle quali sono inseriti. Se, invece,
noi - così come mi è parso di capire - curiamo spesso e volentieri
i rapporti in via diretta senza...diciamo avere la continua
mediazione di chi è inserito in maniera stabile all'interno degli
organi di amministrazione, se i risultati sono questi, io vi
inviterei a farvi...diciamo una revisione nella definizione delle
persone che occupano questi Consigli di amministrazione...magari
cambiatele, in modo tale che si possano individuare delle persone
un po' più mordaci, che siano cioè capaci di portare gli interessi
della Giunta e di portare gli interessi della Regione Valle
d'Aosta...magari non sono in grado di incidere, ma quanto meno
portare la voce, quanto meno portare il disagio espresso dalla
Giunta in rappresentanza, io credo, dei propri cittadini! È
inconcepibile, l'ha detto l'Assessore, che si abbia un sistema
autostradale che è così oneroso e così caro...per chi? per i
cittadini valdostani, che tra l'altro cedono il proprio territorio
a queste vie di comunicazione, e quindi, oltre a pagare...diciamo
hanno ceduto, comunque pagano...diciamo lo scotto di avere queste
vie di comunicazione all'interno del proprio territorio e non ne
traggono alcun beneficio o sennò dei benefici molto limitati, con
degli interventi...diciamo spesso e volentieri spot o poco
incisivi.
L'invito è quindi questo: cerchiamo davvero di creare una
sinergia con chi ci rappresenta all'interno di questi Consigli di
amministrazione. Io spero che vi parliate ogni volta che c'è il
Consiglio di amministrazione, e che voi siate in grado...siccome
quello è l'obiettivo di avere dei rappresentanti...siate in grado
di dare delle linee e delle indicazioni programmatiche; se poi non
si riesce ad incidere, questa è un'altra questione.
Presidente
- Grazie. Ha chiesto la parola il collega
Bertschy, ne ha facoltà.
Bertschy (UVP)
- Non ricomincio da luglio, anche perché
le cose sulle autostrade ce le siamo dette da tempo, però finisco
dicembre dicendo che, a luglio, forse abbiamo...io dico
"sottovalutato", così non vi metto in difficoltà,
politicamente...perché in 6 mesi, se questo fosse stato il problema
della Giunta regionale, del Presidente della Giunta, del Governo e
dell'Amministrazione di maggioranza, un giretto ai Consiglieri di
amministrazione nella commissione competente lo si poteva far fare,
per dire: "guardate che è vero tutto quello che dite, questo
impegno che ci avete fatto prendere, questo impegno che il Governo
ci ha fatto prendere lo manterremo, ma non lo potremo fare, perché
è in contraddizione con gli interessi della società, o comunque
siamo in difficoltà per mantenere questo". Ci troviamo invece a
dicembre con l'Assessore Marguerettaz - che oggi riveste il ruolo
di Presidente - che giustamente ci dice, perché è onesto dire
quello che ci viene a dire...però lo sapevamo bene, perché si
chiacchierava di questi aumenti, anche perché i piani tariffari di
una delle due autostrade sono stati presentati, e si sapeva che a
fine anno sarebbe arrivato l'ennesimo balzello...
E allora, rispetto alla politica, al Consiglio regionale, come
mai non osservare prima qualche cosa, non venirci a dire:
"attenzione, guardate che il nostro impegno noi non lo potremo
mantenere"...invece si aspetta sempre quello che succede tra Natale
e Capodanno per dire: "l'ANAS è cattivo, noi avevamo fatto un
piano, perché abbiamo un mucchio di spese, e quindi dobbiamo in
qualche maniera contenere i costi, pagare i debiti vecchi". Intanto
il costo chilometrico...l'abbiamo già detto l'altra volta, ma lo
ripetiamo...il costo chilometrico sull'autostrada del Brennero è
0,0730 a chilometro, il nostro è un bel 0,1943...probabilmente
abbiamo una neve diversa, un consumo diverso, delle situazioni
diverse da gestire e da mantenere...salendo di là costa di meno
mantenere l'autostrada, venendo di qua costa tre volte tanto!
Sicuramente ci sono dei motivi, perché io non penso che la gente
spenda dei soldi tanto per spenderli...
Qual è però il grosso problema che noi vogliamo rappresentare,
qual è l'indirizzo politico che dev'essere, una volta per tutte,
chiaro, e come vogliamo che vengano tutelate le persone che ci
rappresentano in questi Consigli di amministrazione? Bisogna dirlo
in maniera chiara al Governo, a chi continua a far finta di dire
che...i valdostani non vogliono mica dei privilegi, i valdostani
vogliono solo prendere la macchina e poter uscire con la macchina e
pagare come tutti gli altri italiani, non farsi portar via dalle
tasche i soldi! Allora, è vero che voi la pensate come noi - e sono
sicuro che la pensate come noi - però qual è oggi l'indirizzo che
possiamo dare, se non quello che...i nostri rappresentanti,
tuteliamoli, vediamo legalmente che cosa possono fare e vadano lì a
dire: "state danneggiando i valdostani, state danneggiando la Valle
d'Aosta".
Lei, l'altro giorno, Assessore-Presidente, era all'assemblea
degli albergatori...tra l'altro la ringrazio, perché è stato molto
onesto a dire che tutto il Consiglio regionale esprime la sua
sensibilità nel turismo e ha voglia di dare il suo contributo,
compresi i gruppi di opposizione, però ho sentito le lamentele che
sono arrivate dai corridoi, perché c'è stato un intervento di
Testa, l'albergatore che aveva fatto...nessuno più ha osato parlare
di tariffe autostradali, dopo, no? Costa,
pardon
, nessuno
più ha osato parlare di tariffe autostradali, perché è stato
talmente importante e bello sentirlo però come facciamo a tutelare
coloro che vanno a dire che stiamo danneggiando la Valle d'Aosta e
i valdostani? E non è più una questione di legittimità, facciamo
qualche cosa a livello legale perché siano tutelati ad andare a
rappresentare queste posizioni. E sennò abbassiamo la testa,
facciamo come gli struzzi, continuiamo a dire via anche a questo
aumento, rimaniamo sulla statale che sappiamo essere...usiamo il
termine "una statale sicuramente da migliorare", eh? e chi la deve
percorrere per tanti chilometri se ne accorge molto di più di chi
deve fare solo un giro intorno ad Aosta e...andiamo avanti così! La
Valle d'Aosta bastonata, bastonata, bastonata!
Mi piacerebbe sapere se in Parlamento, al Senato, qualcuno si
ricorda di dire che l'autostrada in Valle d'Aosta costa quattro
volte tanto, e soprattutto che i valdostani, che vengono descritti
sempre come quelli che hanno solo dei privilegi, che questa volta
non sono dei privilegiati, ma sono privilegiati forse a...non mi
viene neanche più la parola, perché ho un nervoso di questa cosa
qua che è meglio che non la dico, ecco!
Presidente
- Grazie. Ha chiesto la parola l'Assessore
Marguerettaz, ne ha facoltà.
Marguerettaz (UV)
- Per chiedere, se sono d'accordo i
gruppi di opposizione, una breve sospensione, per vedere se
riusciamo a definire un testo condiviso, in modo tale da poterla
votare, visto che tutte le premesse ci sono...quindi 5 minuti di
sospensione.
Presidente
- Il Consiglio è sospeso per 5 minuti.
Si dà atto che la seduta è sospesa dalle ore 19,15 alle ore
19,31.
Lanièce (Presidente)
- Riprendiamo i lavori. Se potete
prendere posto...la sospensione è stata produttiva. Per cortesia,
un po' di silenzio, grazie.
Allora, si è trovato un accordo sulla proposta firmata sia dai
componenti della maggioranza che della minoranza, che consiste
nell'aggiungere all'impegno un'ulteriore frase, quindi io vi leggo
l'impegno definitivo:
"il Consiglio regionale impegna il Governo
regionale affinché si attivi in ogni sede e con qualsiasi strumento
a disposizione, anche attraverso i rappresentanti della Regione
negli organi di amministrazione delle società RAV e SAV, al fine di
bloccare gli aumenti tariffari prospettati che producono un danno
all'economia regionale nonché alle società concessionarie, in
quanto disincentivano l'utilizzo dell'infrastruttura
autostradale"
; quindi questo è l'accordo trovato tra le forze
politiche all'unanimità.
Ha chiesto la parola la Consigliera Fontana, ne ha facoltà.
Fontana (PD-SIN.VDA)
- Grazie Presidente.
Parlo a nome della minoranza. Accogliamo questa modifica che ci
sembra migliorativa. L'importante è che veramente si porti la voce
di tutto il Consiglio, bisogna fare qualcosa e non sottovalutare
tutti questi rincari, perché è ora veramente di dire basta. Ce la
mettiamo tutta, siamo tutti responsabili e cerchiamo di lavorare
nella stessa direzione. Grazie.
Si dà atto che dalle ore 19,33 riassume la presidenza il
Presidente Emily Rini.
Rini (Presidente)
- Grazie collega Fontana. Possiamo
quindi mettere in votazione, colleghi. La votazione è aperta.
Possiamo chiudere la votazione? La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Passiamo al punto 27.03 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK