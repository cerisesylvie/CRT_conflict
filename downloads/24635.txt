Consiglio Regionale della Valle d'Aosta - Oggetto del Consiglio n. 32 del 23 luglio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 32 del 23 luglio 2008 - Resoconto
OGGETTO N. 32/XIII - Interpellanza: "Ritardi nella
stipulazione di un accordo di programma per l'utilizzo di beni
immobili delle Forze armate a scopo di edilizia
universitaria".
Interpellanza
Ricordato che il 22 maggio 2007 è stata sottoscritta ad Aosta
tra il Ministro della Difesa ed il Presidente della Regione Valle
d'Aosta l'intesa per l'utilizzo dei beni immobili delle forze
armate a scopo di edilizia universitaria, intesa comprendente
l'impegno al graduale rilascio della Caserma "Testafochi" ed il
rinvio ad un successivo Accordo di programma, da stipularsi entro
un anno tra le parti interessate per la definizione dei tempi e
delle modalità delle attività previste, e che nel bilancio
regionale sono stanziate ingenti somme per la trasformazione di
questa struttura a scopo di edilizia universitaria;
Viste le dichiarazioni dell'ex Presidente della Regione
Luciano Caveri secondo cui un'errata interpretazione delle norme da
parte dell'Agenzia del Demanio avrebbe impedito il rispetto della
scadenza per la sottoscrizione dell'Accordo, fissata per il 22
maggio 2008, rischiando di vanificare l'intesa raggiunta tra
l'Amministrazione regionale e il Ministero della Difesa;
Appreso dell'intervento dell'On.le Roberto Nicco e di altre
autorità della Regione volti a ricercare soluzioni alla questione,
e in particolare di quello del Presidente della Regione che ha
dichiarato in merito di avere "formulato nuove proposte";
i sottoscritti Consiglieri regionali
Interpellano
il Presidente della Regione per sapere:
1) per quale motivo non si sia giunti alla stipulazione nei
tempi previsti del prescritto Accordo di programma;
2) a quale particolare "interpretazione delle norme da parte
dell'Agenzia del Demanio" si riferissero le dichiarazioni del
precedente Presidente della Regione;
3) che cosa intenda fare la Giunta regionale e in che tempi,
in accordo con i Parlamentari della Valle d'Aosta, per evitare la
decadenza dell'intesa sottoscritta nel 2007;
4) in che cosa consistano le "nuove proposte" avanzate dal
Presidente della Regione.
F.to: Bertin - Cerise Giuseppe - Chatrian - Donzel - Fontana
Carmela - Louvin - Morelli Patrizia - Rigo
Président
- La parole à la Conseillère Fontana
Carmela.
Fontana (PD)
- Con questa interpellanza i gruppi
consiliari regionali del "Partito Democratico" e di "Vallée d'Aoste
Vive-Renouveau Valdôtain", vogliono mettere l'attenzione sulla
mancata sottoscrizione dell'accordo di programma fra Regione
autonoma Valle d'Aosta e Ministero della difesa per il
trasferimento della Caserma "Testafochi" dal demanio statale alla
nostra Regione, in attuazione alla convenzione sottoscritta il 22
maggio 2007 tra l'allora Ministro Parisi e l'allora Presidente
della Regione Luciano Caveri. Le nostre preoccupazioni nascono non
solo dal mancato rispetto dei termini previsti dalla convenzione
del 2007, che l'accordo di programma attuativo doveva essere
firmato entro un anno, ma anche delle dichiarazioni dell'ex
Presidente della Regione Luciano Caveri, che avrebbe messo in
evidenza un atteggiamento negativo dell'Agenzia del demanio, che
intenderebbe il trasferimento dell'area e degli immobili della
"Testafochi" a titolo oneroso di permuta e non a titolo gratuito.
Sappiamo inoltre che, grazie all'intervento dell'On. Nicco presso
il Generale di Corpo d'armata Resce, è stata ottenuta una proroga
di qualche mese per evitare di perdere il diritto acquisito con la
convenzione del 2007. Vogliamo insomma capire di più della reale
situazione, in particolare conoscere le motivazioni di questi
ritardi e cosa intende esercitare la Giunta regionale nei confronti
dell'Agenzia del demanio per evitare che il trasferimento della
"Testafochi" da gratuito diventi oneroso. Infine vorremmo conoscere
quali siano le proposte che il Presidente della Regione intende
predisporre per risolvere questo problema, che sembra di settimana
in settimana complicarsi sempre più e che rischia di doversi
concludere con la decadenza dell'intesa sottoscritta nel 2007.
Président
- La parole au Président de la Région,
Rollandin.
Rollandin (UV)
- L'argomento dell'interpellanza è
superato in quanto è previsto che vi sia la firma il 30 luglio, ma
vorrei ripercorrere le varie tappe per illustrare quello che è
successo e dare contezza degli interventi. Vorrei subito
sottolineare che non faccio titolo di merito, né voglio togliere
merito a tutti coloro che sono intervenuti sull'argomento, li
ringrazio tutti; vorrei che non si escludesse qualcuno e pertanto
non li citerò, sono tanti e li ringrazio infinitamente. Mi permetto
di dire che non è stato uno solo. La firma dell'accordo in
programma è prevista per il 30 luglio prossimo, l'ora verrà
comunicata a breve. La sottoscrizione del testo concordato era
prevista già per il 21 luglio, la scadenza essendo il 22 luglio, ma
è stata rinviata per improcrastinabili ed improvvisi impegni della
componente ministeriale. Il Ministro della difesa, dato che
l'intesa sottoscritta il 22 maggio 2007 aveva una scadenza fissata
al 22 luglio 2008, ha proposto una proroga della sua validità fino
al 31 luglio prossimo per giungere alla sottoscrizione
dell'accordo. Da parte della Regione c'è stata l'adesione a tale
proposta di proroga di una settimana per le ragioni che il Ministro
ha sottoposto con la lettera che ho citato. Questo per quanto
riguarda il primo punto sul ritardo: era tutto pronto per la firma
entro i termini, è stata chiesta e accordata una proroga in
funzione di tale problema interno più che comprensibile. La Giunta
regionale ha approvato il testo del protocollo di accordo nella
seduta del 18 luglio e alla stessa data ha provveduto all'unanimità
il Consiglio comunale di Aosta.
Per rispondere alle altre domande, inerenti ai problemi che
erano stati riscontrati e come gli stessi sono stati superati, va
precisato che la criticità derivava dall'esigenza dell'Agenzia del
demanio di inserire nelle premesse dell'accordo il riferimento ad
una congruità dell'operazione nel suo insieme, proponendo il
seguente periodo - cito -:
"Considerato che l'operazione
prevista nell'intesa che si ritiene dovrà essere realizzata ai
valori equivalenti come sopra determinati, senza oneri a carico
dello Stato, e che i relativi atti di trasferimento definitivo
della proprietà degli immobili e militari avranno luogo solo a
realizzazione, collaudo e consegna delle opere attuate"
; il
punto essenziale è questo. Su tale punto si sono innescate le
tensioni fra le parti a cui giustamente si faceva riferimento -
perché, come è scritto, non poteva essere accettato dalla Regione,
e tale è stato il confronto - innanzitutto perché avrebbe
concretizzato un quadro di riferimento poco chiaro, ossia non
entrando nel merito delle valutazioni interne fatte da parte
statale si sarebbe creata una situazione non definita, nel senso
che, oltre alla restituzione delle utilità alle truppe alpine,
prevista dall'accordo, gli interventi sulle Caserme "Ramires" e
"Battisti" e sull'eliporto di Pollein, alla chiusura delle
operazioni si sarebbe potuta verificare l'ipotesi di un eventuale
conguaglio in denaro dalla Regione allo Stato. È evidente come una
situazione del genere avrebbe potuto procrastinare i termini del
formale passaggio della Caserma "Testafochi" alla Regione al
termine dei lavori qualora non si fosse trovato l'accordo sui
conti; in secondo luogo, per una questione di forma che era anche
di sostanza, ossia in presenza di un'ulteriore successiva
valutazione l'operazione sarebbe stata realizzata avendo come
parametro dei costi e non dei valori, quindi un riferimento che non
rientrava nel patto a suo tempo firmato fra la caserma e le utilità
da restituire (che ho appena citato). Sarebbe stata un'operazione
di acquisto e non di scambio di utilità, cosa che invece è prevista
dalla norma e ciò avrebbe messo in discussione l'impianto normativo
che sottende all'intesa dell'accordo di programma. Ricordo infatti
che il decreto legislativo 21 settembre 200 n. 282: "Norme di
attuazione dello Statuto speciale della Regione Valle d'Aosta in
materia di potestà legislativa regionale inerente il finanziamento
dell'università e dell'edilizia universitaria", all'articolo 2
prevede che l'utilizzo per l'edilizia universitaria dei beni
immobili delle forze armate ai sensi degli articoli 5-6 dello
Statuto speciale della Valle d'Aosta avviene d'intesa fra il
Ministero della difesa e il Presidente della Regione. Ricordo che
l'articolo 5 dello Statuto speciale recita:
"I beni del demanio
dello Stato situati nel territorio della regione, eccettuati quelli
che interessano la difesa dello Stato, o servizi di carattere
nazionale, sono trasferiti al demanio della Regione"
, con la
notazione che i beni della difesa devono essere dichiarati non più
utilizzabili per la finalità della difesa.
Dalla lettura combinata dei 2 articoli si desume che la Caserma
"Testafochi" interessa la difesa dello Stato che l'utilizza a tal
fine, il suo passaggio al demanio della Regione non può quindi
essere automatico ai sensi dell'articolo 5 dello Statuto, per
questa ragione il decreto legislativo n. 282/2000 ha previsto
l'intesa tra il Ministro della difesa e la Regione, che ha fatto
stato degli interessi rispettivi delle 2 parti: lo Stato, che
utilizza la caserma, a poter continuare a disporre di utilità per
esso essenziali, la Regione ad ottenere la caserma per i fini di
edilizia universitaria che hanno fatto parte di questo accordo,
quindi a restituire alle truppe alpine le predette utilità. Il
protocollo di accordo definisce nel dettaglio i momenti dello
scambio, che non può e non deve essere un acquisto basato su un
prezzo stabilito, ma uno scambio di valori. Tenendo in
considerazione quanto sopra, oltre al fatto di aver ottenuto che il
tratto di Via Lexert, che era uno dei punti che in Consiglio
comunale aveva fatto discutere, sarà ceduto in proprietà allo Stato
non solo in comodato d'uso gratuito; abbiamo lavorato sulla
formulazione della parte relativa ai valori equivalenti e lo
abbiamo fatto per fugare ogni dubbio. Si tratta di valori e sullo
scambio di valori è stata condotta tutta la negoziazione e non di
prezzo. Questa è la nuova formulazione del paragrafo critico:
"considerato che l'operazione prevista nell'intesa realizzata a
valori equivalenti sarà senza oneri a carico dello Stato e relativi
atti di trasferimento"
... il resto è tutto uguale... e questo è
il tratto che è stato cambiato. In questa nuova formulazione si
prende atto che le parti ritengono che l'approvazione è conclusa
sulla base della reciproca soddisfazione ad oggi e senza ulteriori
valutazioni, quindi senza possibilità di ulteriori costi. Nulla
deve di altro la Regione allo Stato e viceversa. Viene meno oggi
l'incertezza futura e ogni possibile conguaglio futuro. Ci siamo
trovati di fronte all'esigenza di realizzare la classica quadratura
del cerchio e come in ogni negoziazione di dare soddisfazione alle
parti in gioco: la Regione, che finalmente otterrà la Caserma
"Testafochi", il Ministero della difesa e le truppe alpine, che
otterranno le utilità di cui hanno bisogno, come da accordo già in
precedenza formato, la stessa Agenzia del demanio, che
limitatamente agli interessi della parte statale vede riconosciuta
la sua attività. Che vi sia con tale risultato soddisfazione, come
è stato detto da tutti... credo di non aggiungere nulla a quanto
già fatto oggetto di discussione in precedenza in questa Assemblea,
che ha votato la legge di finanziamento; credo che lo stesso
atteggiamento tenuto dal Comune di Aosta con l'unanimità
nell'approvazione dia il senso di questo accordo, che va nella
direzione fatta in precedenza; c'era stato un intoppo, è stato
superato, quindi si va nella direzione auspicata da tutti. È il
risultato che ha avuto il percorso iniziato dalla Giunta regionale
nel 2001, credo sia giusto dare merito alle varie amministrazioni
che si sono succedute e che hanno seguito questo tema e anche a
tutti quelli che hanno seguito a livello di eletti in Parlamento
che di volta in volta hanno seguito questo aspetto e tutti coloro
che hanno contribuito per sollecitare oggi il Ministro in carica e
ieri quelli che erano al Governo, affinché si attivassero i
meccanismi previsti dalle norme. Credo di aver risposto, mi scuso
se sono stato lungo per riprendere i vari dati, ma era per far
capire perché c'era stata questa "impasse" e credo che nell'insieme
la soluzione oggi adottata sia di soddisfazione per tutti. Qui il
Consigliere Zucchi si è interessato della cosa, gli Onorevoli
Fosson e Nicco si sono interessati della situazione e se ce ne sono
altri, io li ringrazio, senza fare il nome di tutti perché andrebbe
per le lunghe. La soddisfazione è quella di arrivare in porto con
la Caserma "Testafochi", anche se sarà il 2016. Non è domani. È
2016 il risultato, ammesso che questi tempi siano rispettati, ma
questo era già negli accordi, nel cronoprogramma allegato
all'accordo, voglio specificarlo perché non si pensi che domani
l'Università si trasferisce alla Caserma "Testafochi". Bisogna
dirlo in modo chiaro per evitare illusioni anche lì con dei
problemi logistici che conosciamo.
Président
- La parole au Conseiller Louvin.
Louvin (VdAV-R)
- Apprezziamo la modestia del Presidente
Rollandin e la sua generosità nel rendere merito a tanti che
effettivamente a vario livello, in questa Assemblea, in quella
comunale, al Parlamento, hanno concorso a dare corpo a tale
operazione, di cui fra pochi giorni si vivrà uno snodo ulteriore.
L'argomento non è del tutto superato, se mi permette, Presidente,
anche se il fatto che si debba presentare delle interpellanze 12
giorni prima fa trovare sempre gli interpellanti - di maggioranza
meno, perché non ce ne sono in genere - in
décalage
rispetto
alle vicende. Questo ci potrebbe forse permettere di ripensare alla
necessità di rendere più interessanti i dibattiti, ripristinando
qualche vecchia idea sulla quale abbiamo avuto modo di "limarci i
denti" in passato, che è quella, praticata in tutto il
parlamentarismo mondiale, del
question time
in cui si pone
una questione di attualità e non una questione d'annata o
stagionata, come queste, vissute 12 giorni prima. Credo che non
avesse fatto male il Deputato Nicco a tirare il campanello
d'allarme e dire: "guardate stanno scadendo i tempi e non se ne
viene fuori". Riteniamo sia stato utile e tempestivo l'intervento
della Giunta. A noi, poi, la questione dell'interpretazione
dell'Agenzia del demanio non era chiara e non lo era soprattutto in
base all'intervento che aveva fatto pubblicamente il Presidente
Caveri, minacciando di responsabilità contabile qualora non fossero
stati definiti sollecitamente tali vicende. Noi non eravamo
informati in proposito e siamo contenti di sapere che, a scambio di
valori equivalenti, si vada a una chiusura della trattativa per
quanto riguarda questa parte. Proprio perché lei sembra inaugurare
questo momento di grande
entente
, credo sia da raccomandare
anche ai corifei, a quelle persone che si "spellano le mani" prima
ancora che le trattative siano chiuse e le questioni definite, di
evitare di fare delle grandi esternazioni. Su questioni di questo
calibro la riservatezza, anche da parte dei pubblici amministratori
in genere - non mi riferisco al Presidente Caveri, sono altri i
soggetti che sono intervenuti nell'annunciare già chiusure,
meriti... -, occorre la dovuta delicatezza.
Per quanto riguarda questa opposizione, non è tanto becera da
non poter partecipare anche solo a titolo informativo nel modo
dovuto alle vicende, in modo tale che permanga un clima di
unanimità su tali questioni che devono vedere la Regione nel suo
complesso agire, non solo chi oggi è interlocutore privilegiato del
Governo per ragioni politiche, ma tutta la politica valdostana
solidale per quanto possibile per definire tali questioni.
Ci auguriamo che sia sottoscritta il 30 del mese l'intesa, come
annunciato, e sono contento che lei confermi che questo accordo è
siglabile. Qualche giorno fa, mandando una lettera al Comune di
Aosta, lei stesso aveva detto che era non procrastinabile il
termine del 22, si vede che oggi la comune intesa fra Governo e
Regione fa sì che anche il non procrastinabile sia diventato
procrastinabile di qualche giorno. Di questo ci rallegriamo, perché
la dilazione in tale caso fa gioco alla Valle. Lei quindi prosegua
positivamente con un clima costruttivo la definizione che vedrà per
anni ancora impegnati Regione e Ministero della difesa, perché
credo che adesso prosegua un percorso ancora lungo. Adesso è uno
snodo attuativo importante, come lo era stato - e forse ancor più -
quello dell'intesa raggiunta con il Ministro Parisi, ma adesso
corriamo un percorso ad ostacoli che richiederà la massima
attenzione, e in questo saremo parte vigilante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK