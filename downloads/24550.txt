Consiglio Regionale della Valle d'Aosta - Oggetto del Consiglio n. 3454 del 8 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3454 del 8 aprile 2008 - Resoconto
OGGETTO N. 3454/XII - Proposta di legge: "Disposizioni in
materia di rendimento energetico nell'edilizia". (Approvazione di
un ordine del giorno)
CAPO I
DISPOSIZIONI GENERALI
Articolo 1
(Finalità e oggetto)
1. La Regione, nel rispetto dei principi fondamentali di cui
al decreto legislativo 19 agosto 2005, n. 192 (Attuazione della
direttiva 2002/91/CE relativa al rendimento energetico
nell'edilizia), ed in linea con la direttiva 2006/32/CE del
Parlamento europeo e del Consiglio del 5 aprile 2006, concernente
l'efficienza degli usi finali dell'energia e i servizi energetici,
promuove e incentiva la sostenibilità energetica nella
progettazione, realizzazione ed uso delle opere edilizie pubbliche
e private ed il miglioramento delle prestazioni energetiche degli
edifici esistenti, tenendo conto in particolare delle condizioni
climatiche locali, al fine di favorire lo sviluppo, la
valorizzazione e l'integrazione delle fonti rinnovabili e la
diversificazione energetica, privilegiando le tecnologie a minore
impatto ambientale.
2. Per le finalità di cui al comma 1, la Regione
disciplina:
a) le metodologie per la determinazione delle prestazioni
energetiche degli edifici;
b) i requisiti minimi e le prescrizioni specifiche in materia
di prestazione energetica degli edifici;
c) i criteri, le caratteristiche e gli ambiti di applicazione
della certificazione energetica degli edifici;
d) i criteri di accreditamento e i requisiti professionali
dei soggetti abilitati al rilascio dell'attestato di certificazione
energetica degli edifici;
e) le modalità di costituzione e di gestione del catasto
energetico degli edifici;
f) gli obiettivi per il miglioramento dell'efficienza
energetica del parco edilizio;
g) le forme di incentivazione economica;
h) le iniziative di informazione e di sensibilizzazione degli
utenti finali e l'aggiornamento degli operatori del settore e dei
soggetti di cui alla lettera d);
i) la raccolta, l'elaborazione e l'utilizzo delle
informazioni contenute negli attestati di certificazione energetica
degli edifici, anche al fine di aggiornare la programmazione
energetica regionale e di monitorare l'applicazione della presente
legge.
Articolo 2
(Definizioni)
1. Ai fini della presente legge si applicano le definizioni
contenute nel d.lgs. 192/2005, integrate dalle definizioni
approvate dalla Giunta regionale con propria deliberazione.
Articolo 3
(Ambito di applicazione)
1. Le disposizioni della presente legge si applicano agli
edifici di nuova costruzione e a quelli oggetto dei seguenti
interventi:
a) interventi di recupero edilizio di cui alla legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), ed alle relative
disposizioni attuative, con esclusione degli interventi di
manutenzione ordinaria;
b) ampliamento superiore al 20 per cento del volume
preesistente;
c) nuova installazione e ristrutturazione di impianti di
climatizzazione invernale ed estiva, di produzione di acqua calda
sanitaria e di illuminazione artificiale;
d) sostituzione di generatori di calore e di unità
frigorifere.
2. Sono esclusi dall'applicazione della presente
legge:
a) gli edifici residenziali isolati con una superficie utile
inferiore a 50 metri quadrati;
b) i fabbricati industriali, artigianali ed agricoli non
residenziali, qualora gli ambienti siano riscaldati o climatizzati
per esigenze del processo produttivo o utilizzando reflui
energetici del medesimo, non altrimenti utilizzabili;
c) gli impianti installati ai fini del processo produttivo
realizzato nell'edificio, anche se utilizzati, in parte non
prevalente, per gli usi tipici del settore civile.
3. Per gli edifici ricadenti nell'ambito della disciplina
della parte seconda del decreto legislativo 22 gennaio 2004, n. 42
(Codice dei beni culturali e del paesaggio), per gli edifici
costruiti antecedentemente all'anno 1945 ricadenti nell'ambito
della disciplina di cui agli articoli 136 e 142 del medesimo
decreto e per gli edifici classificati di pregio, documento e
monumento dai piani regolatori generali comunali, previa
valutazione delle strutture regionali competenti in materia di
tutela di beni culturali e del paesaggio, qualora dall'applicazione
della presente legge possa derivare un'alterazione degli edifici
stessi tale da comprometterne le caratteristiche artistiche,
architettoniche, storiche o paesaggistiche, le disposizioni della
presente legge possono non essere applicate o essere applicate
parzialmente compatibilmente con le esigenze di tutela.
4. Per gli edifici di cui al comma 3, la Giunta regionale,
con propria deliberazione, può comunque stabilire prescrizioni
specifiche semplificate rispetto a quelle di cui alla presente
legge.
CAPO II
PRESTAZIONE ENERGETICA DEGLI EDIFICI
Articolo 4
(Metodologie per la determinazione delle prestazioni
energetiche degli edifici e valori limite)
1. Sulla base degli obiettivi di pianificazione energetica
regionale e delle prescrizioni contenute nella normativa tecnica
statale e comunitaria vigente in materia, la Giunta regionale, con
propria deliberazione, individua i criteri per la determinazione
degli indicatori climatici. Stabilisce, inoltre, le metodologie per
la determinazione delle prestazioni energetiche degli edifici,
eventualmente differenziate in funzione della destinazione d'uso e
della complessità degli stessi, avuto riguardo:
a) ai valori limite di riferimento delle prestazioni
energetiche degli edifici rispetto ai quali i valori delle
prestazioni energetiche conseguiti devono risultare uguali o
migliori;
b) per gli impianti di climatizzazione estiva ed invernale,
agli eventuali limiti al rapporto tra la potenza e la volumetria
dei singoli edifici, espresso in W/m³, anche in relazione alla
destinazione d'uso degli stessi ed alla specifica tipologia di
impianto;
c) per gli impianti di illuminazione artificiale, agli
eventuali limiti al rapporto tra la potenza e la superficie
illuminata, espresso in W/m
2
, anche in relazione alla
destinazione d'uso degli edifici ed alla specifica tipologia di
impianto.
Articolo 5
(Definizione delle classi di prestazione energetica e dei
relativi limiti)
1. La Giunta regionale, con propria deliberazione, determina
il numero, l'articolazione e le caratteristiche delle classi di
prestazione energetica degli edifici e individua i relativi limiti,
in modo da favorire la realizzazione di interventi di
riqualificazione di portata generale idonei al conseguimento di un
passaggio di classe migliorativo. Nell'ambito della stessa
articolazione, i limiti di definizione delle classi sono, ove
possibile, correlati ai limiti minimi di efficienza energetica,
espressi dall'indice di prestazione energetica (Indice EP),
definiti a livello regionale e statale per le diverse tipologie di
edifici di nuova costruzione.
2. In sede di articolazione delle classi di prestazione
energetica degli edifici, le variabili indipendenti cui riferire i
limiti delle classi medesime sono determinate in base a criteri di
semplificazione, idonei a garantirne la massima
comprensibilità.
3. Le classi di prestazione energetica sono, di norma,
definite in relazione all'Indice EP; possono, tuttavia, essere
definite anche classi energetiche con riferimento agli indici di
prestazione energetica parziali, considerando prioritariamente,
nell'ordine, quelli afferenti alla climatizzazione invernale, alla
climatizzazione estiva, alla produzione di acqua calda sanitaria ed
all'illuminazione artificiale.
Articolo 6
(Requisiti minimi di prestazione energetica degli
edifici)
1. Gli edifici di nuova costruzione e quelli oggetto degli
interventi di cui all'articolo 3, comma 1, devono possedere dei
requisiti minimi di prestazione energetica.
2. I requisiti minimi e le prescrizioni specifiche in materia
di prestazione energetica degli edifici, approvati con
deliberazione della Giunta regionale, riguardano:
a) le caratteristiche e le prestazioni termiche
dell'involucro edilizio;
b) le caratteristiche ed i consumi di energia primaria
dell'impianto di climatizzazione invernale, inteso quale impianto
deputato al controllo di parametri fisici che influenzano il
confort termoigrometrico e la qualità dell'aria;
c) le caratteristiche ed i consumi di energia primaria
dell'impianto di climatizzazione estiva, inteso quale impianto
deputato al controllo di parametri fisici che influenzano il
confort termoigrometrico e la qualità dell'aria;
d) le caratteristiche ed i consumi di energia primaria
dell'impianto di produzione di acqua calda sanitaria;
e) le caratteristiche ed i consumi di energia primaria
dell'impianto di illuminazione artificiale.
3. I dati che illustrano i requisiti e le prestazioni
energetiche di cui al comma 2 sono riportati sull'attestato di
certificazione energetica dell'edificio di cui all'articolo
7.
CAPO III
CERTIFICAZIONE ENERGETICA
Articolo 7
(Certificazione energetica degli edifici)
1. Ogni edificio di nuova costruzione, o sottoposto a
ristrutturazione edilizia ai sensi della l.r. 11/1998 e delle
relative disposizioni attuative, è dotato, a cura del costruttore,
di un attestato di certificazione energetica. L' attestato è
prescritto anche nel caso di nuova installazione o ristrutturazione
di impianti di climatizzazione, invernale o estiva, di impianti per
la produzione di acqua calda sanitaria o di impianti di
illuminazione artificiale.
2. La certificazione energetica degli edifici concerne la
valutazione dei consumi di energia primaria per la climatizzazione
estiva ed invernale, per la produzione di acqua calda sanitaria e
per l'illuminazione artificiale. Eventuali semplificazioni della
relativa metodologia di calcolo possono essere introdotte, con
deliberazione della Giunta regionale, per particolari destinazioni
d'uso degli edifici e per gli edifici situati in zone
caratterizzate da condizioni climatiche che rendano trascurabili
taluni dei suddetti consumi.
3. In ogni contratto di compravendita di un intero edificio o
di singole unità immobiliari, l'attestato di certificazione
energetica è allegato al contratto, in originale o in copia
autenticata, a cura del venditore.
4. In ogni contratto di locazione di un intero edificio o di
singole unità immobiliari, l'attestato di certificazione energetica
è messo a disposizione del locatario o ad esso consegnato in copia
dichiarata dal proprietario conforme all'originale in suo
possesso.
5. Negli edifici di proprietà pubblica o adibiti ad uso
pubblico, la certificazione energetica si applica anche ai casi
previsti dall'articolo 6, comma 1quater, del d.lgs. 192/2005 ed il
relativo attestato è affisso nell'edificio in luogo facilmente
visibile per il pubblico.
6. Negli edifici di cui al comma 1, il conseguimento
dell'attestato di certificazione energetica può essere dimostrato
mediante l'applicazione di un'apposita targa in luogo facilmente
visibile al pubblico.
7. La certificazione energetica per unità immobiliari facenti
parte di uno stesso edificio può basarsi, alternativamente:
a) sulla valutazione dell'unità immobiliare interessata o
sulla valutazione di un'altra unità immobiliare dello stesso
edificio, rappresentativa della stessa tipologia, qualora servita
da un sistema di climatizzazione di tipo autonomo;
b) sulla valutazione complessiva dell'intero edificio, per
gli edifici serviti da un impianto termico centralizzato non dotato
di sistema per la contabilizzazione individuale dei
consumi.
8. L'attestato relativo alla certificazione energetica ha una
validità temporale di dieci anni dalla data di rilascio ed è
aggiornato ad ogni intervento idoneo a modificare le prestazioni
energetiche dell'edificio o dell'impianto termico.
9. L'attestato di certificazione energetica riporta i dati
relativi alle prestazioni energetiche proprie dell'edificio
unitamente ai valori di riferimento che consentono di effettuare
valutazioni e confronti. Per gli edifici esistenti, l'attestato è
corredato dei suggerimenti relativi alla tipologia degli interventi
ritenuti più significativi ed economicamente convenienti per il
miglioramento della prestazione energetica.
10. Le prestazioni energetiche proprie dell'edificio possono
essere riferite ad un uso standardizzato dell'edificio o alle reali
modalità di utilizzo dello stesso.
11. Per gli edifici di cui ai commi 1, 3 e 4, l'attestato di
certificazione energetica riporta il valore della prestazione
energetica riferita ad un uso standardizzato dell'edificio,
calcolato secondo le metodologie di cui all'articolo 4.
12. L'attestato di certificazione energetica è conforme al
modello e ai contenuti minimi dello stesso approvati dalla Giunta
regionale con propria deliberazione.
13. L'attestato di certificazione energetica è rilasciato da
un soggetto, estraneo alla progettazione e alla direzione lavori,
accreditato ai sensi dell'articolo 9.
Articolo 8
(Relazione tecnica ed accertamenti)
1. Per gli edifici di cui all'articolo 3, comma 1, la
relazione tecnica di cui all'articolo 28, comma 1, della legge 9
gennaio 1991, n. 10 (Norme per l'attuazione del Piano energetico
nazionale in materia di uso razionale dell'energia, di risparmio
energetico e di sviluppo delle fonti rinnovabili di energia), come
definita dall'allegato E del d.lgs. 192/2005, deve riportare la
valutazione delle prestazioni energetiche dell'edificio e
l'indicazione del rispetto dei requisiti minimi di prestazione
energetica.
2. La relazione di cui al comma 1, sottoscritta dal
progettista, è depositata in duplice copia presso il Comune dove è
ubicato l'edificio dal proprietario o da chi ne ha titolo,
unitamente alla denuncia di inizio dei lavori.
3. Contestualmente alla comunicazione di fine lavori, il
proprietario dell'edificio o chi ne ha titolo deposita in duplice
copia presso il Comune una dichiarazione, sottoscritta
congiuntamente dal direttore dei lavori e dal costruttore, relativa
alla conformità delle opere realizzate rispetto al progetto e alla
relazione di cui al comma 1. La comunicazione di fine lavori è
inefficace, a qualsiasi titolo, se non è accompagnata dalla
predetta dichiarazione.
4. Una copia dell'attestato di certificazione energetica è
presentata al Comune, unitamente alla documentazione prevista
dall'articolo 25 del decreto del Presidente della Repubblica 6
giugno 2001, n. 380 (Testo unico delle disposizioni legislative e
regolamentari in materia edilizia), ai fini dell'ottenimento, ove
prescritto, del certificato di agibilità dell'edificio.
5. La Regione, avvalendosi del Centro di osservazione
avanzato sulle energie di flusso e sull'energia di rete, di seguito
denominato Centro di osservazione, di cui all'articolo 3 della
legge regionale 3 gennaio 2006, n. 3 (Nuove disposizioni in materia
di interventi regionali per la promozione dell'uso razionale
dell'energia), dispone accertamenti e ispezioni a campione, se del
caso in corso d'opera tramite l'attività degli ispettori di cui
all'articolo 11, entro cinque anni dalla data di fine lavori
dichiarata dal committente, al fine di verificare la regolarità
della documentazione di cui ai commi 1, 2 e 3 e dell'attestato di
certificazione energetica di cui al comma 4, nonché la conformità
delle opere realizzate alla documentazione progettuale e agli
elaborati presentati.
Articolo 9
(Accreditamento)
1. La Regione esercita, attraverso il Centro di osservazione,
la funzione di accreditamento dei soggetti di cui agli articoli 10
e 11, che si esplica nello svolgimento delle seguenti
attività:
a) verifica del possesso dei requisiti necessari a svolgere
le attività di certificazione e di ispezione;
b) iscrizione e permanenza nell'elenco regionale dei soggetti
certificatori e in quello degli ispettori;
c) sorveglianza sulle attività dei soggetti di cui alla
lettera b), anche mediante controlli a campione.
2. La Giunta regionale definisce le modalità di
organizzazione del sistema di accreditamento.
3. I soggetti che sono in possesso dei requisiti di cui agli
articoli 10 e 11, o equivalenti conseguiti in altre Regioni
italiane o in Stati esteri, che intendono ottenere l'accreditamento
ai fini dell'iscrizione nell'elenco regionale dei soggetti
certificatori e in quello degli ispettori, fanno richiesta alla
struttura regionale competente in materia di pianificazione
energetica. La struttura verifica la sussistenza dei requisiti,
ovvero l'equivalenza degli stessi, con quelli previsti dalla
presente legge e può disporre la frequenza di corsi di formazione
integrativi o il superamento di esami di accertamento di
competenza.
4. Per la tenuta e la gestione dell'elenco regionale dei
soggetti certificatori e di quello degli ispettori, la Regione si
avvale della Camera valdostana delle imprese e delle
professioni/Chambre valdôtaine des entreprises et des activités
libérales, di cui alla legge regionale 20 maggio 2002, n. 7
(Riordino dei servizi camerali della Valle d'Aosta).
Articolo 10
(Soggetti certificatori)
1. Possono essere accreditati quali soggetti abilitati al
rilascio dell'attestato di certificazione degli edifici
esclusivamente persone fisiche che risultino in possesso dei
seguenti requisiti:
a) laurea magistrale, laurea o diploma e iscrizione ad un
ordine o collegio che abiliti allo svolgimento di attività
professionale in materia di uso razionale dell'energia, di
termotecnica e di energetica;
b) frequenza di specifici corsi di formazione, con esame
finale, organizzati da soggetti accreditati dalla Regione o dagli
ordini e collegi professionali ed effettuati sulla base delle
modalità approvate con deliberazione della Giunta regionale,
oppure, in alternativa, conseguimento di un'esperienza
professionale almeno triennale comprovata da una dichiarazione
dell'ordine o del collegio professionale di appartenenza, in almeno
due delle seguenti attività:
1) progettazione dell'isolamento termico degli
edifici;
2) progettazione di impianti di climatizzazione invernale o
estiva;
3) progettazione energetica di edifici e di impianti;
4) diagnosi energetiche.
2. Possono essere accreditati quali soggetti certificatori
anche i dipendenti della Regione, limitatamente alla certificazione
degli edifici di proprietà della Regione medesima o in uso alla
stessa.
3. In aggiunta a quanto previsto dal comma 1, per la
certificazione degli edifici destinati ad usi non residenziali, al
fine dell'accreditamento i soggetti certificatori devono
possedere:
a) un'esperienza professionale non inferiore a tre anni in
almeno due delle attività di cui al comma 1, lettera b), comprovata
da una dichiarazione dell'ordine o del collegio professionale di
appartenenza, per gli edifici con superficie utile compresa tra
1.000 e 5.000 metri quadrati;
b) un'esperienza professionale non inferiore a cinque anni in
almeno due delle attività di cui al comma 1, lettera b), comprovata
da una dichiarazione dell'ordine o del collegio professionale di
appartenenza, per gli edifici con superficie utile superiore a
5.000 metri quadrati.
4. Ai fini del rilascio dell'attestato di certificazione, i
soggetti certificatori devono garantire indipendenza ed
imparzialità di giudizio rispetto agli interessi dei richiedenti.
Nel caso di edifici di cui all'articolo 3, comma 1, i soggetti
certificatori devono inoltre garantire indipendenza ed imparzialità
di giudizio rispetto agli interessi dei soggetti coinvolti nella
progettazione, nella direzione dei lavori e nella realizzazione
delle opere, nonché rispetto ai produttori dei materiali e dei
componenti utilizzati per le opere stesse.
Articolo 11
(Ispettori)
1. Possono essere accreditati con funzioni di ispettore i
soggetti pubblici o privati incaricati degli accertamenti, dei
controlli tecnici e documentali aventi per scopo la verifica che
gli edifici e gli impianti rispettino i requisiti, le prescrizioni
e gli obblighi stabiliti dalla presente legge.
2. Le funzioni di cui al comma 1 sono comunque svolte da
soggetti che risultino in possesso dei seguenti requisiti:
a) laurea magistrale, laurea o diploma e iscrizione ad un
ordine o collegio che abiliti allo svolgimento di attività
professionale in materia di uso razionale dell'energia, di
termotecnica e di energetica;
b) frequenza di specifici corsi di formazione, con esame
finale, organizzati da soggetti accreditati dalla Regione,
effettuati sulla base delle modalità approvate con deliberazione
della Giunta regionale.
CAPO IV
CATASTO E MIGLIORAMENTO DELL'EFFICIENZA ENERGETICA
Articolo 12
(Catasto energetico degli edifici)
1. La Giunta regionale costituisce il catasto energetico
degli edifici, al fine di conoscere ed aggiornare periodicamente la
situazione del parco edilizio, e definisce le caratteristiche e le
modalità di gestione dello stesso.
2. Per gli adempimenti di cui al comma 1, la Giunta regionale
si avvale del Centro di osservazione che vi provvede anche mediante
le informazioni messe a disposizione dai Comuni.
Articolo 13
(Miglioramento dell'efficienza energetica)
1. La Giunta regionale, sulla base dei dati del catasto di
cui all'articolo 12, stabilisce gli obiettivi di miglioramento
dell'efficienza energetica del parco edilizio e le relative
scadenze temporali.
2. Per la realizzazione degli obiettivi di cui al comma 1, i
proprietari di edifici sono obbligati ad effettuare i conseguenti
interventi entro le scadenze stabilite.
3. I proprietari di edifici sono, inoltre, tenuti a
realizzare, ove tecnicamente possibile, gli interventi necessari
per permettere:
a) la contabilizzazione del calore per ogni singola unità
immobiliare;
b) la termoregolazione per ogni ambiente;
c) la contabilizzazione dei consumi di acqua fredda e
calda.
4. La Giunta regionale predispone, entro un anno dalla data
di entrata in vigore della presente legge, un piano di risanamento
energetico del patrimonio edilizio dell'Amministrazione
regionale.
Articolo 14
(Impianti a fonti energetiche rinnovabili)
1. Negli edifici di cui all'articolo 7, comma 1, il
proprietario installa impianti a fonti energetiche rinnovabili,
dimensionati in modo tale da soddisfare una percentuale del
fabbisogno annuale di energia primaria determinata, anche in
funzione della tipologia di fonte utilizzata, dalla Giunta
regionale con propria deliberazione.
Articolo 15
(Predisposizione a servizi energetici centralizzati)
1. Gli edifici di cui all'articolo 7, comma 1, composti da
più di quattro unità abitative, devono essere dotati di impianto
centralizzato di produzione di acqua calda sanitaria e di
climatizzazione invernale, nonché di sistemi automatizzati di
termoregolazione e contabilizzazione individuale del
calore.
2. In deroga a quanto previsto al comma 1, la Giunta
regionale stabilisce, con propria deliberazione, le modalità ed i
casi in cui è possibile installare impianti termici
individuali.
3. Per gli edifici di cui al comma 1, è obbligatoria la
predisposizione delle opere necessarie a favorire il collegamento a
reti di teleriscaldamento ai sensi dell'allegato I, numero 14, del
d.lgs. 192/2005.
CAPO V
CONTRIBUTI E SANZIONI
Articolo 16
(Contributi)
1. Per la realizzazione degli interventi cui all'articolo 13,
comma 2, la Regione concede ai proprietari di edifici contributi in
conto interessi a fronte di mutui stipulati con banche o
intermediari finanziari abilitati, convenzionati.
2. L'ammissione ai contributi per gli interventi di cui
all'articolo 13, comma 2, è subordinata alla presentazione di un
progetto di riqualificazione energetica firmato da un
professionista che garantisca, tramite una polizza di
responsabilità professionale, il risultato energetico finale ed il
risparmio annuo conseguibile. Il risultato energetico finale deve
dimostrare l'efficacia degli interventi sotto il profilo dei costi
ed essere asseverato da un certificatore di cui all'articolo
10.
3. Con deliberazione della Giunta regionale sono altresì
stabilite le modalità per l'eventuale concessione di contributi per
gli interventi di cui all'articolo 13, comma 3.
4. Sono esclusi dai contributi di cui al presente articolo
gli interventi sui beni strumentali all'attività di
impresa.
Articolo 17
(Sanzioni)
1. Ai soggetti a diverso titolo coinvolti nel sistema della
certificazione energetica, che non ottemperino a quanto stabilito
dalla presente legge e dalle relative disposizioni attuative, sono
comminate le sanzioni amministrative previste dall'articolo 15 del
d.lgs. 192/2005.
2. Per l'applicazione delle sanzioni di cui al comma 1, si
osservano le disposizioni della legge 24 novembre 1981, n. 689
(Modifiche al sistema penale).
3. I proventi delle sanzioni amministrative di cui al comma 1
sono introitati al capitolo 7700 (Proventi pene pecuniarie per
contravvenzioni) dello stato di previsione dell'entrata del
bilancio della Regione.
CAPO VI
DISPOSIZIONI FINALI, TRANSITORIE E FINANZIARIE
Articolo 18
(Calcolo delle volumetrie edilizie. Rinvio alla legge
regionale 26 ottobre 2007, n. 28)
1. Per il calcolo delle maggiori volumetrie edilizie
derivanti dagli interventi di cui all'articolo 7, comma 1, si
applicano le disposizioni di cui all'articolo 11, comma 4, della
legge regionale 26 ottobre 2007, n. 28 (Disposizioni di riordino in
materia di edilizia residenziale. Modificazioni alla legge
regionale 8 ottobre 1973, n. 33).
Articolo 19
(Informazione e monitoraggio)
1. La Giunta regionale, avvalendosi del Centro di
osservazione, al fine di un'efficace attuazione della presente
legge, predispone adeguate iniziative di informazione, rivolte agli
utenti ed agli operatori del settore e del mercato immobiliare,
nonché di assistenza tecnica ai Comuni.
2. La Giunta regionale definisce, con propria deliberazione,
i sistemi di monitoraggio che consentano di verificare l'efficacia
delle modalità di attuazione della presente legge ed i risultati
conseguiti nel promuovere il miglioramento delle prestazioni
energetiche degli edifici, attraverso la determinazione di
specifici indicatori, anche allo scopo di utilizzare le
informazioni contenute negli attestati di certificazione per
l'orientamento della politica energetica regionale, per
l'aggiornamento dei limiti degli indici di prestazione energetica
degli edifici e per ogni altra finalità di pianificazione
energetica.
Articolo 20
(Pubblicità)
1. Le deliberazioni della Giunta regionale adottate ai sensi
della presente legge sono pubblicate nel Bollettino ufficiale della
Regione.
Articolo 21
(Disposizioni transitorie)
1. Fino alla data di approvazione delle deliberazioni della
Giunta regionale attuative della presente legge, si applicano le
disposizioni di cui all'allegato I del d.lgs. 192/2005 e, per il
calcolo delle prestazioni energetiche, la metodologia prevista
dalle specifiche tecniche stabilite dalla normativa statale
vigente.
Articolo 22
(Disposizioni finanziarie)
1. L'onere derivante dall'applicazione degli articoli 8,
comma 5, 9, commi 1 e 4, 12, comma 1, 13, comma 4, 16, commi 1 e 3
e 19, comma 1, è determinato complessivamente in euro 400.000 per
il 2008 e annui euro 1.900.000 per gli anni 2009 e 2010.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2008 e di quello pluriennale per il triennio 2008/2010
negli obiettivi programmatici 2.2.2.15. (Interventi per la
valorizzazione delle risorse energetiche), 1.3.1. (Funzionamento
dei servizi regionali) e 2.1.4.01 (Interventi su beni
patrimoniali).
3. Al finanziamento dell'onere di cui al comma 1 si provvede
mediante l'utilizzo delle risorse iscritte negli stessi
bilanci:
a) nell'obiettivo programmatico 2.2.2.15:
1) al capitolo 33766 (Spese per la costituzione ed il
funzionamento del Centro di osservazione avanzato sulle energie di
flusso e sull'energia di rete) per annui euro 340.000 per gli anni
2008, 2009 e 2010;
2) al capitolo 33791 (Spese per il funzionamento del Centro
di osservazione avanzato sulle energie di flusso e sull'energia di
rete per l'adozione di misure contro l'inquinamento atmosferico)
per annui euro 60.000 per gli anni 2008, 2009 e 2010.
b) nell'obiettivo programmatico 3.1. (Fondi globali), al
capitolo 69000 (Fondo globale per il finanziamento di spese
correnti) per annui euro 1.500.000 per gli anni 2009 e 2010 a
valere sull'accantonamento previsto al punto A.4 dell'allegato n. 1
ai bilanci stessi.
4. A decorrere dall'anno 2011 l'onere annuo a carico della
Regione è determinato con la legge finanziaria, ai sensi
dell'articolo 19 della legge regionale 27 dicembre 1989, n. 90
(Norme in materia di bilancio e di contabilità generale della
Regione Autonoma Valle d'Aosta).
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.
Articolo 23
(Disposizione finale)
1. Le disposizioni di cui agli articoli 8, comma 5, 13, 16,
commi 1 e 3, trovano applicazione a decorrere dal 1° gennaio
2009.
Président
- La parole au rapporteur, le Conseiller
Borre.
Borre (UV)
- Questa proposta di legge nasce da una
mozione approvata dal Consiglio regionale a seguito della quale le
2 Commissioni hanno lavorato insieme all'Assessore La Torre e ai
suoi uffici... per andare a lavorare sulla proposta di legge
presentata dagli uffici dell'Assessorato con la collaborazione di
un esperto del settore, ma questo lo dirà poi l'Assessore. La
Commissione si è avvalsa di un consulente legato alla società
"Energaia" che da anni in Valle d'Aosta lavora sul problema del
risparmio energetico. Dobbiamo dire che di risparmio energetico si
parla dal 1976 con la legge n. 373, nel 1991 con la legge n. 10,
nel 2005 con la legge n. 192 e nel 2006 con la legge n. 311. Ci
troviamo però ancora di fronte a lavori di ricerca di risparmio che
non hanno soddisfatto e non continuano a soddisfare le esigenze dei
cittadini; forse soddisfano le esigenze burocratiche, perché poi,
in base a relazioni, si riesce ad avere comunque la concessione
edilizia anche se i reali risparmi non ci sono stati. È di pochi
giorni fa sul "dossier energia" un articolo che dice:
"È il
risparmio il nuovo petrolio, ogni euro speso in maggiore efficienza
ne fa risparmiare due in nuovi investimenti"
. Le 2 Commissioni
pertanto hanno lavorato, mi sento in dovere di ringraziare il dott.
Sorsoloni, i membri delle 2 Commissioni, l'Assessore La Torre, la
Giunta e il Consiglio che il 7 maggio 2007 hanno approvato quella
mozione dandoci il mandato.
La proposta di legge regionale concernente: "Disposizioni in
materia di rendimento energetico nell'edilizia" si colloca in un
ambito di legislazione di settore, sia europeo che nazionale,
piuttosto recente, in continua evoluzione e molto articolato, che
ha definito in modo abbastanza netto le competenze delle Regioni
sull'argomento. Si tratta innanzitutto di prendere a riferimento la
direttiva 2002/91 del Parlamento europeo e del Consiglio del 16
dicembre 2002, relativa al rendimento energetico nell'edilizia.
Direttiva recepita a livello nazionale ed attuata con il decreto
legislativo 19 agosto 2005, n. 192, modificato dal decreto
legislativo 29 dicembre 2006, n. 311. Un ulteriore riferimento
legislativo che occorre tenere in considerazione è la direttiva
2006/32, concernente l'efficienza degli usi finali dell'energia ed
i servizi energetici.
La proposta di legge regionale nasce quindi nel rispetto dei
vincoli derivanti dall'attuazione della normativa sopra citata e
nel rispetto dei principi fondamentali della disciplina di
riferimento nazionale già in vigore. Nel contempo la medesima
integra, ampliandone l'ambito di azione, la legge 3 gennaio 2006,
n. 3 in materia di interventi regionali per la promozione dell'uso
razionale dell'energia. Legge che costituisce il primo strumento di
attuazione del Piano energetico-ambientale approvato dal Consiglio
regionale nel 2003. La Regione autonoma Valle d'Aosta, attraverso
la presente proposta di legge, persegue gli obiettivi di promuovere
la sostenibilità energetica nella progettazione, realizzazione ed
uso delle opere edilizie pubbliche e private e di favorire il
miglioramento delle prestazioni energetiche degli edifici
esistenti, tenendo conto in particolare delle condizioni climatiche
locali. Miglioramento che vuole favorire lo sviluppo, la
valorizzazione e l'integrazione delle fonti rinnovabili e la
diversificazione energetica, dando la preferenza alle tecnologie a
minore impatto ambientale. A tal fine la Regione disciplina una
serie di attività connesse all'efficienza energetica in edilizia,
definendo metodologie, requisiti, criteri e parametri strettamente
in relazione con lo sviluppo di un sistema di certificazione
energetica regionale. L'impostazione della proposta di legge tiene
comunque conto del fatto che a livello nazionale non sono ancora
stati approvati i decreti attuativi del decreto legislativo n. 192;
pertanto alcuni contenuti si caratterizzano per l'ampiezza delle
definizioni, funzionale ad un recepimento di quanto verrà definito
successivamente dallo Stato, senza dover operare sostanziali
stravolgimenti della legislazione regionale.
In secondo luogo, la proposta di legge consente un'agevole
possibilità di fare riferimento a quelle norme tecniche europee
specifiche del settore energia. Norme che rappresentano il
fondamento per la definizione di sistemi e metodologie di calcolo
comuni ai singoli Stati che compongono la Comunità sovranazionale.
Per questo è stata effettuata un'analisi delle norme tecniche in
vigore e di quelle di prossima pubblicazione, facendo in modo che
gli argomenti trattati dalle stesse siano ricompresi nelle finalità
e obiettivi della proposta di legge. A tal fine è stato valutato
opportuno il rinvio della definizione di diversi aspetti
organizzativi e di dettaglio a successive deliberazioni della
Giunta regionale, in modo da adeguare lo strumento legislativo e la
sua applicazione alla rapida e costante evoluzione del panorama
normativo tecnico nazionale ed europeo. Le finalità della proposta
di legge sono sintetizzate all'articolo 1 e sono esplicitate
attraverso l'elencazione degli obiettivi che delineano l'ambito di
applicazione dello stesso, secondo un criterio improntato anche
alla successione temporale degli adempimenti conseguenti. Tra le
suddette finalità assumono un particolare rilievo: la definizione
della metodologia per il calcolo delle prestazioni energetiche
integrate degli edifici; l'applicazione di requisiti minimi e di
prescrizioni specifiche e i criteri per la certificazione
energetica degli edifici medesimi. Alcune delle finalità
presuppongono l'adozione di appositi "strumenti tecnici"
prettamente operativi, quali: le metodologie di calcolo, i
requisiti minimi prestazionali, i sistemi di analisi, la raccolta
di dati ed il monitoraggio; altre finalità focalizzano l'attenzione
su obiettivi di natura prettamente programmatica.
L'articolato definisce chiaramente l'obiettivo di istituire in
Valle d'Aosta un sistema di certificazione energetica degli edifici
rispondente alle caratteristiche proprie del territorio valdostano.
Un obiettivo però allineato alle corrispondenti iniziative
intraprese da altre Regioni italiane ed europee, in modo che in
futuro i vari sistemi adottati localmente potranno "dialogare" tra
loro, in quanto strutturati sulla base di riferimenti
tecnico-normativi condivisi. La certificazione energetica
rappresenta un aspetto di generale interesse in questo particolare
momento per i professionisti del settore, che chiedono di potersi
specializzare per affrontare in modo adeguato gli argomenti
connessi all'efficienza energetica degli edifici e degli impianti,
per rispondere al meglio alle esigenze dell'utenza. La
certificazione è un aspetto che interessa anche i cittadini che
sollecitano, a fronte di una maggiore attenzione ai problemi
ambientali, uno strumento di tutela che offra garanzie e risultati
facilmente verificabili. Al riguardo, anche gli enti locali premono
affinché possano essere date le risposte ai tanti quesiti che
vengono normalmente sollevati dalla lettura delle vigenti norme,
che si caratterizzano per un'oggettiva complessità.
L'articolo 1, nel sintetizzare le finalità della proposta di
legge, delinea la logica degli adempimenti consequenziali
finalizzati al raggiungimento degli obiettivi propri del
legislatore regionale, ovvero in successione tra loro: il sistema
tecnico-scientifico per calcolare le prestazioni energetiche degli
edifici; i requisiti minimi di prestazione che a regime dovranno
essere rispettati da tutti gli edifici; l'organizzazione del
sistema di certificazione; l'organizzazione del sistema di
"arruolamento" dei soggetti attivi della certificazione
(certificatori e ispettori); la costituzione del catasto energetico
di tutti gli edifici insistenti sul territorio regionale; la scelta
di strategie future per il generalizzato aumento delle prestazioni
degli edifici, a seguito delle risultanze della certificazione e
del catasto; la previsione di aiuti finanziari a favore dei
cittadini; la continua informazione a professionisti e cittadini
idonea a richiamare l'attenzione sull'importanza dell'efficienza
energetica, a favore del risparmio e della qualità dell'ambiente, e
del costante aggiornamento sull'evoluzione della disciplina.
L'articolo 2 della proposta di legge rinvia ad una serie
articolata di definizioni che dovranno essere individuate
soprattutto in previsione degli strumenti attuativi di cui è
stabilita l'approvazione. Le stesse definizioni, mutuate dalla
vigente normativa di settore, saranno necessariamente integrate per
esigenze di chiarezza e di univocità interpretativa.
All'articolo 3 l'ambito di applicazione della legge regionale è
stato articolato in sintonia con quanto previsto dal decreto
legislativo n. 192, distinguendo i casi di nuova realizzazione da
quelli di recupero edilizio sottoposti ad interventi anche parziali
sulle strutture. Lo stesso articolo specifica anche gli interventi
di natura impiantistica oggetto di disciplina, diversi da quelli
che interessano la parte edilizia. I casi di esclusione indicati al
comma 2 sono gli stessi della normativa nazionale di riferimento.
Per gli "edifici storici" i commi 3 e 4 introducono la possibilità
di fissare requisiti meno stringenti rispetto a quelli applicabili
agli altri edifici, mentre è stata prevista l'esclusione
dall'applicazione della legge soltanto nel caso in cui sia i
requisiti generali che quelli specifici comportino un'alterazione
inaccettabile delle caratteristiche storiche ed artistiche.
L'articolo 4 definisce gli ambiti interessati dalla definizione
dei requisiti minimi di prestazione energetica che debbono
obbligatoriamente caratterizzare gli edifici, oggetto di successivo
provvedimento della Giunta regionale conformato a criteri di
chiarezza ed alle indicazioni che saranno fornite a livello
nazionale dagli strumenti attuativi ancora in via di
approvazione.
Il capo II della proposta di legge (Prestazione energetica degli
edifici), con i relativi articoli dal 4 al 6, entra nel dettaglio
della disciplina del sistema sopra anticipato tra le finalità,
preordinato a stabilire tutti i criteri necessari per calcolare le
prestazioni energetiche degli edifici. L'articolazione delle classi
energetiche di cui all'articolo 5 è la logica conseguenza del
sistema di calcolo delle prestazioni di cui all'articolo 4. Il
successivo articolo 6 ha chiaramente connotati prescrittivi, poiché
prevede le prestazioni minimali che dovranno essere garantite dagli
edifici di nuova costruzione e da quelli soggetti ad un intervento
di recupero edilizio significativo oppure soggetti ad un importante
intervento di natura impiantistica.
Il Capo III si sofferma sul sistema di certificazione energetica
regionale, necessariamente distinto dalla definizione dei requisiti
minimi obbligatori di prestazione energetica, poiché la stessa
certificazione consiste in una semplice fotografia della situazione
in cui si trova il sistema edificio-impianti. Sistema di
certificazione che mette in relazione lo stato di fatto con le
prestazioni minimali normativamente previste, ma solo con finalità
migliorative dello stesso sistema edificio-impianti e non con
finalità sanzionatorie.
L'articolo 7 specifica la connotazione della certificazione
energetica degli edifici e ne prevede anche la pratica
utilizzazione nelle diverse situazioni. Aspetto caratterizzante
della certificazione è sicuramente, come già evidenziato sopra, la
possibilità che offre di confrontare lo stato di fatto di un
edificio rispetto all'obiettivo ultimo dell'aumento
dell'efficienza, indicando contestualmente i possibili sistemi
idonei allo scopo per ogni singola situazione. Un interessante
riferimento è rinvenibile nella possibilità di prevedere 2 diverse
tipologie di valutazione: la prima riferita ad un uso
standardizzato dell'edificio (certificazione di riferimento);
l'altra, alternativa alla prima, riferita al suo uso effettivo nel
corso dell'anno, che si dimostrerebbe utile per consentire un
"monitoraggio semplificato" dei consumi reali per definire
eventuali successive azioni di risanamento mirate.
L'articolo 8 prevede una specie di implementazione della
relazione tecnica già prevista dalla legge n. 10/1991, funzionale
ad un maggiore approfondimento degli aspetti energetici in linea
con i più ambiziosi obiettivi propri della nuova normativa. Anche
l'ulteriore adempimento della dichiarazione sottoscritta
congiuntamente dal direttore dei lavori e dal costruttore si
propone di conferire un valore tutt'altro che simbolico alla stessa
relazione. Queste peculiarità della nuova relazione devono essere
giustamente sfruttate nell'ambito del procedimento urbanistico
comunale, come previsto dai commi 3 e 4 dello stesso articolo.
Questo affinché la documentazione progettuale garantisca
effettivamente la qualità del prodotto edificio-impianti e non si
limiti ad un vuoto adempimento burocratico privo di significato. La
materia trattata al comma 5 dello stesso articolo 8 (accertamenti e
ispezioni) sarà, con molta probabilità, determinante per il buon
funzionamento del sistema di certificazione energetica, per una sua
corretta applicazione e per la congruità dei dati che consentirà di
ottenere. Risulta infatti fondamentale l'organizzazione delle
ispezioni e degli accertamenti, soprattutto se strutturati in modo
centralizzato da un organismo collegato alla Regione. Un sistema
così coordinato a livello regionale potrebbe avere il pregio
dell'uniformità di giudizio, della competenza di strutture
specializzate e dell'indipendenza della valutazione.
L'articolo 9 pone le basi per la strutturazione del sistema
grazie al quale potranno essere accreditati i soggetti attivi del
sistema della certificazione ed effettuati i relativi controlli.
L'articolo 9 in particolare delinea la modalità di arruolamento
delle figure professionali dei certificatori e degli ispettori e la
permanenza degli stessi nei rispettivi appositi elenchi
regionali.
Nello specifico è l'articolo 10 che individua i possibili
soggetti che a diverso titolo dovranno operare come attori del
sistema di certificazione energetica, specificando il possesso dei
requisiti professionali richiesti, anche alternativi tra loro.
L'ambito di azione è stato volutamente ipotizzato in maniera ampia,
così da consentire l'evoluzione delle deliberazioni attuative in
accordo con i previsti decreti di applicazione del decreto
legislativo n. 192. Il comma 3 dello stesso articolo 10 individua
soltanto dei casi specifici di certificazione per fabbricati (non
residenziali), che potrebbero presentare delle complessità tali da
richiedere maggiori conoscenze ed esperienze professionali. Il
successivo comma 4 si preoccupa di garantire la massima
imparzialità di giudizio da parte dei certificatori.
L'articolo 11 si sofferma sugli ispettori, che devono
controllare che il sistema della certificazione funzioni nel
rispetto delle disposizioni di legge, prevedendo per gli stessi la
possibilità di corsi ed esami anche particolarmente caratterizzanti
per il tipo di attività prevista.
L'articolo 12, del Capo IV, tenute presenti le diverse misure
organizzative ipotizzate dal decreto legislativo n. 192, introduce
la previsione di un catasto energetico del patrimonio immobiliare
insistente sul territorio regionale. Il costante aggiornamento del
catasto potrà fornire utili indicazioni per le scelte di
programmazione energetica regionale e per prevedere eventuali
opportuni correttivi alle modalità applicative della presente
legge. Nello specifico il catasto energetico consentirà di
individuare gli edifici per i quali si rende obbligatorio un
intervento di riqualificazione energetica necessario al
miglioramento delle prestazioni originarie.
L'articolo 13 prefigura quindi gli sviluppi - che si potrebbero
definire costruttivi - del catasto energetico quale strumento per
pervenire al miglioramento generalizzato delle prestazioni
energetiche da perseguire con gradualità nel tempo, pur stabilendo
l'obbligatorietà di specifici interventi necessari allo scopo.
L'ultimo comma di questo articolo si sofferma sull'ammodernamento
necessario degli stabili di proprietà regionale.
L'articolo 14 estende a tutte le fonti rinnovabili le
disposizioni in materia di impianti solari previste dal decreto
legislativo n. 192/2005, delegando alla Giunta regionale la
definizione delle modalità attuative, in modo tale da poter
definire prescrizioni consone alle indicazioni dei decreti
attuativi nazionali di prossima approvazione.
All'articolo 15 si fa riferimento alla predisposizione di
servizi energetici centralizzati, con le dovute eccezioni
giustificate da situazioni oggettive particolari. L'obbligo finale
della predisposizione al teleriscaldamento è mutuata dal decreto
legislativo n. 192.
Il capo V con l'articolo 16 prende in considerazione gli aspetti
derivanti dall'attivazione del necessario sistema di incentivazione
finanziaria per i soggetti obbligati, fondato sulla concessione di
aiuti per l'abbattimento dei tassi di interesse derivanti dalla
sottoscrizione di mutui. La precisazione di cui al comma 4 sui beni
strumentali delle imprese potrebbe sembrare superflua visto che gli
aiuti sono destinati solo a persone fisiche, però permette di fare
chiarezza per le ditte individuali che sono identificate con il
codice fiscale. Lo stesso capo affronta anche l'inevitabile sistema
sanzionatorio dell'impianto legislativo quale elemento strettamente
connesso alla disciplina dei controlli sull'applicazione della
legge nel suo complesso.
Il capo VI rinvia alla disciplina urbanistica così come
modificata di recente dalla legge regionale sull'edilizia
residenziale. Per altre modifiche si è ritenuto di rinviare tutte
le possibili problematiche di natura urbanistica ad un'iniziativa
legislativa più ponderata, da affrontare sotto la regia della
struttura regionale competente in materia.
I sistemi di informazione e monitoraggio di cui tratta
l'articolo 19, che la Regione intende prevedere per l'attuazione
della presente legge, costituiranno un elemento fondamentale per la
determinazione del successo della sua applicazione e della sua
diffusione. Sono inoltre uno strumento importante da utilizzare per
le finalità proprie della pianificazione energetica regionale e a
supporto di altre iniziative che la Regione potrebbe promuovere
nell'ambito dell'efficienza energetica e dello sviluppo delle
rinnovabili. Volutamente, su suggerimento della struttura regionale
competente in materia di concorrenza e affari europei, è stata
stralciata la materia della formazione, in quanto attualmente
incompatibile con la specifica disciplina comunitaria. I sistemi di
monitoraggio di cui al comma 2 dello stesso articolo saranno
individuati con il Centro di osservazione avanzato, poiché di fatto
servono anche per coadiuvare i compiti propri del medesimo in
materia di pianificazione energetica.
L'articolo 21 prevede che in fase transitoria si applichino le
disposizioni attualmente in vigore a livello nazionale in materia,
in quanto già applicabili ai termini del decreto n. 192. Il comma 2
dello stesso articolo individua quali disposizioni potranno essere
applicate soltanto nel 2009, visto che materialmente le attività
corrispondenti non potranno essere realizzate nel corrente anno per
l'evidente impossibilità di approvare in tempi ristretti tutte le
disposizioni attuative della legge.
Verrà presentato un ordine del giorno per meglio chiarire il
comma 2 dell'articolo 13, ci sono altri emendamenti che sono stati
presentati dopo un'attenta rilettura del provvedimento e dopo le
considerazioni del CELVA, quindi la proposta di legge è aperta a
considerazioni ed eventuali aggiustamenti da parte del Consiglio.
Termino ringraziando l'Ufficio legislativo del Consiglio che ci ha
permesso di arrivare con una bozza così ordinata.
Presidente
- Dichiaro aperta la discussione generale.
La parola al Consigliere Segretario Venturella.
Venturella (Arc-VA)
- Innanzitutto concordo con quanto ha
detto il Presidente della III Commissione... e con il Presidente e
tutti i Commissari delle Commissioni III e IV, perché la proposta
di legge che andiamo ad approvare ai più parrebbe una notizia non
interessante neanche dal punto di vista "mass-mediatico", mentre è
molto importante. Il mio intervento sarà di carattere generale,
soprattutto sul tipo di lavoro che abbiamo fatto nelle Commissioni;
ci siamo messi d'accordo con il Presidente Borre che la parte di
analisi del testo la faceva lui, mentre io affrontavo la parte
generale.
Credo che ad una prima e sommaria analisi la riposta alla
domanda: se si possa proteggere l'ambiente e tutelare il clima
adoperandosi nella costruzione di una casa, parrebbe proprio essere
negativa. Che c'entra un cantiere con ambiente e clima? O quanto
meno in minima parte per quelli più attenti, ma ad una più attenta
e corretta lettura dei fatti, soprattutto di quelli legati allo
sviluppo delle nuove tecniche di costruzione delle abitazioni, pare
essere positiva. Nelle società contemporanee il comparto edilizio
in termini di consumo di risorse e produzione di rifiuti
rappresenta uno dei settori dell'economia ad impatto più elevato. È
infatti innegabile che gli edifici contribuiscano in misura
massiccia alle emissioni di gas serra sia in fase di costruzione,
sia soprattutto in termini di bolletta energetica per il loro uso e
mantenimento. La progettazione di edifici e città gioca quindi un
ruolo molto importante nell'attenuazione dei fenomeni legati al
cambiamento del clima.
Questa proposta di legge nasce da un'esigenza sentita e
condivisa dai suoi firmatari, ossia quella di perseguire il
principio di uno sviluppo sostenibile nell'urbanistica e
nell'edilizia, privilegiando nel contempo le peculiarità storiche,
ambientali, culturali e sociali della nostra Regione. Ancor più
propriamente questo lavoro è nato dallo svolgersi e dal
concatenarsi di 2 avvenimenti diversi, ma non disgiunti: il primo,
che ha dato inizio al lavoro di profonda condivisione dei
Commissari, è stato il sopralluogo delle 2 Commissioni consiliari
congiunte, III e IV, alla sede centrale dell'Agenzia "CasaClima" di
Bolzano. Qualcuno aveva detto: "avete fatto una vacanza a Bolzano";
ebbene, la vacanza a Bolzano invece ha prodotto qualcosa. Certo, la
visita all'edificio pubblico diventato il simbolo dell'esperienza
sul campo di questa agenzia, classificata secondo i parametri come
"A Più", aveva lasciato nei Commissari un po' di amaro in bocca,
non tanto per i risultati raggiunti dai Bolzanini - sono circa 15
anni che essi lavorano a livello provinciale -, ma soprattutto per
il naturale confronto che veniva spontaneo con l'esperienza sud
tirolese rispetto a quella valdostana. Un'esperienza quindi
arricchente, densa di suggestioni, che ha profondamente e
positivamente segnato i comportamenti successivi di chi vi aveva
preso parte e che sarebbero poi sfociati nell'approvazione unanime
di una mozione di indirizzo del Consiglio regionale, che prendeva
spunto ed origine da un'iniziativa del gruppo a cui appartengo, che
volentieri ne aveva condiviso contenuti e indirizzi programmatici.
Ricordo che a maggio l'approvazione di quella mozione fu
un'approvazione serale, come si dice, in "zona Cesarini", alla fine
del Consiglio, e neanche forse i "mass media" si accorsero allora
che era capitato qualcosa: dopo una sospensione con un confronto,
ricordo molto serrato con l'Assessore Cerise, siamo venuti alla
condivisione di una mozione che indicava un percorso e quel
percorso noi lo abbiamo intrapreso e oggi lo concludiamo! Siamo
partiti da un'iniziativa consiliare, votata a maggio, che ha dato
il via al lavoro di studio, di confronto e di analisi delle 2
Commissioni congiunte ed è stato proprio il tipo di lavoro o,
meglio, come è stato impostato il lavoro dalle e nelle Commissioni
consiliari, che ha rappresentato per la storia del Consiglio una
novità. Una novità in che senso? Primo: i Commissari hanno messo
insieme le loro esperienze e conoscenze non per uno stolto
desiderio di assimilazione ed omogeneizzazione, ma nel rispetto
delle rispettive posizioni e funzioni. Cosa vi è stato nel lavoro
congiunto? Questo lo posso dire anche se nella Commissione ogni
tanto rappresento una voce dissonante: vi è stata "in primis" in
quelle sedute la capacità di ascolto e lo sforzo di mediazione, che
sui contenuti della legge stessa è stato molto contenuto. Secondo:
sono state coinvolte e quindi ascoltate tutte le categorie
interessate al provvedimento, ponendosi nella prospettiva di
elaborare una legge semplice, non semplicistica, chiara,
applicabile, in un lavoro comune che ha sì richiesto diversi mesi,
ma che ha prodotto a nostro parere un buon provvedimento. In questo
lavoro di ascolto e di confronto è successo che la legge è stata
man mano modificata ogni volta, perché ogni volta era
indispensabile dopo il confronto un processo di rianalisi e
riscrittura delle norme. Quarto: il risultato è stato il frutto di
un intenso lavoro di interfaccia con gli uffici regionali. Ciò che
è successo e ciò che oggi in maniera spero unanime o quasi andiamo
a presentare rappresenta un ulteriore passo avanti, perché, anche
se è vero che questo intervento è come dice qualcuno un intervento
parziale, in quanto non è stato affrontato il nodo dei materiali,
il nodo del tipo di energia, occupandosi solo di certificazione
energetica e in maniera conscia non volendosi occupare del più
ampio campo dell'edilizia sostenibile, abbiamo raggiunto il
risultato che questo progetto di legge è stato portato a
compimento. Quale rischio abbiamo consapevolmente valutato che non
era il caso di correre? Quello di non riuscire ad approvare nulla,
di non far fare alla nostra Regione quel salto di qualità ormai
improcrastinabile. Chiediamoci da quanti anni la Provincia di
Bolzano sta lavorando sulla certificazione energetica, passando
dagli edifici di nuova costruzione, tentando la grande scommessa
degli edifici da ristrutturare del patrimonio esistente! Dalla
visita e dalle audizioni con i tecnici "CasaClima" sappiamo che
l'agenzia stessa è partita dal 1992, la direttiva è del 1991,
lasciamo perdere gli anni particolari d'emergenza, siamo in ritardo
di una quindicina di anni rispetto ad altre realtà; una grande
esperienza che abbiamo avuto la fortuna di conoscere e di valutare
nella sua organicità e originalità.
Certo la proposta di legge in oggetto contiene delle criticità,
sebbene penso siano molto limitate, nonostante tutto lo
sfruculiamento che stanno facendo gli amici di "Forza Italia" per
cercare di limare alcune norme già abbastanza limate di per sé, ma
anche delle enormi potenzialità che riguardano non solo la
realizzazione degli interventi e tutto ciò che ne consegue in
termini di salvaguardia dell'ambiente, ma anche la possibilità di
sviluppare le competenze tecnico-scientifiche attraverso la
formazione di professionisti, tecnici ed artigiani; quindi un
grande settore ancora poco sviluppato in questa regione, che
potrebbe essere un formidabile motore per lo sviluppo sostenibile e
autocentrato della nostra Regione. Bisognava iniziare e noi lo
abbiamo fatto e il prodotto di circa un anno di lavoro è di fronte
ai nostri occhi, sui nostri banchi, in fase di approvazione.
Speriamo che questo non rappresenti la fine di un percorso, ma ne
rappresenti solo l'inizio.
Presidente
- La parola al Consigliere Bortot.
Bortot (Arc-VA)
- Non avrei voluto intervenire subito
dopo il mio collega, ma non importa perché vorrei solo fare alcune
considerazioni: la prima, sul modo di lavorare del Consiglio e
delle Commissioni, della serie che, quando si vuole, si può e i
benefici sono tutti a favore della nostra Regione e non di questa o
dell'altra componente politica; la seconda, questo ci insegna che,
se c'è la volontà politica, i risultati si ottengono, cosa che non
è stata possibile per mancanza di volontà politica, di lavorare con
le stesse modalità per quanto riguarda l'introduzione di prodotti
tipici e biologici nelle mense scolastiche. Ripeto: quando manca la
volontà politica, gli ostacoli, le opposizioni, le modalità
cambiano e allora i risultati non si portano a casa, quando c'è la
volontà politica, si portano a casa i risultati nell'interesse
della Valle d'Aosta.
Volevo soffermarmi soprattutto a dire cosa comporta questa legge
piccola e nello stesso tempo importante, anche se una battuta
stamani voglio farla. Mi spiace che non vi sia l'Assessore Cerise,
secondo il quale, per mettere a regime questa legge, occorreranno
20 "omnibus". Va bene, ma ne occorressero anche 30 è importante che
si sia iniziato, perché questa legge comporta un cambio di
mentalità e una piccola rivoluzione culturale nella nostra regione
nel modo di costruire e di concepire l'energia e nel modo di
percepire le finalità di questa legge dal punto di vista dei
cambiamenti climatici e della necessità di intervenire su alcuni
fattori: il primo fra questi è ridurre il problema dal punto di
vista dell'inquinamento ed è già un fatto culturale, abituati come
eravamo ad un modello culturale che è quello del secchio bucato,
ossia si riempie d'acqua un secchio bucato che serve a nulla e si
continuava a sprecare energia. Non metto tanto l'accento sul fatto
che siamo arrivati in ritardo, l'importante è che ci siamo
arrivati. Cambio di mentalità significa per le nostre imprese e i
nostri artigiani fare uno sforzo, mentre forse finora hanno fatto
poco o nulla. Cambio di mentalità per quanto riguarda i nuovi
materiali, un nuovo modo di costruire e un nuovo modo di consumare
che non è legato all'usa e getta o alla dispersione energetica.
Abbiamo un grosso problema con questa legge, ma abbiamo anche dei
punti di riferimento. Il problema riguarda come intervenire
sull'esistente, su una nuova costruzione, stabilendo questo tipo di
parametri è facile intervenire: si parte da zero e si procede con
questa nuova professionalità, mentalità e materiali. Intervenire
sul nostro patrimonio edilizio esistente è più difficile, ma in
questo senso è possibile iniziare a fare delle sperimentazioni,
perché un grande risultato che hanno portato a casa le 2
Commissioni che hanno lavorato è anche una condivisione sulla
modalità di intervenire sull'esistente dal punto di vista del
patrimonio storico e culturale della nostra Regione, una mentalità
di approccio costruttiva, ossia una disponibilità a ragionarci, a
verificare come intervenire e non è poco, perché sapete quanto sono
importanti gli uffici quando si producono nuove legge nel
permettere poi che vengano tradotte in realtà. L'altro criterio
quindi è che ci misuriamo anche con una realtà di montagna, dove
l'urgenza di riuscire a contenere i consumi energetici è forse più
impellente per altri settori geografici del nostro Paese, ossia la
montagna è quella che, dal punto di vista climatico, ci obbliga a
consumare maggiore energia. Un altro punto importante è che insieme
al risparmio energetico per la costruzione delle nuove abitazioni e
per intervenire su quelle esistenti introduciamo la possibilità di
produrre energia da fonti rinnovabili, ossia il binomio
risparmio-fonti rinnovabili e questo ridiventa un ulteriore valore
aggiunto di tale legge.
L'ho detto in Commissione: per me l'unico neo di questa proposta
di legge sono i criteri con i quali possono accedere alla
certificazione i professionisti, non la faccio lunga, ma non vorrei
che vi fosse un'impugnativa da parte dell'UE sulle libere
professioni, perché c'è un intervento pesante degli ordini sullo
stabilire chi può certificare o meno. Su questo lasciamo un punto
interrogativo senza "ricamarci" troppe cose, ma non vorrei che vi
fosse un intervento, con la necessità di intervenire nuovamente.
Mentre noi abbiamo i professionisti - e questo è il neo più grosso
che abbiamo - per un verso che si sono messi al passo con queste
modalità di intervenire sul risparmio energetico e le fonti
rinnovabili, non sono assolutamente convinto, e lo dimostra il
fatto che noi Amministratori della Regione continuiamo ad
intervenire sugli edifici pubblici, ne abbiamo una dimostrazione in
Via Losanna... per climatizzare gli edifici senza partire dal
presupposto di intervenire con il criterio culturale nuovo di
questa legge, di intervenire dal punto di vista del risparmio
energetico. Quando abbiamo sollevato il problema, ci è stato detto:
"non è possibile dal punto di vista urbanistico"; sta di fatto che
in Via Losanna dal punto di vista urbanistico è stato possibile
costruire un obbrobrio, che è quella struttura che climatizzerà nel
periodo estivo questo edificio. Non si capisce allora, oppure si
capisce molto bene, c'è una resistenza di tipo politico-culturale
che parte dall'Assessore ai lavori pubblici e all'ambiente e a
cascata comprende tutto l'apparato tecnico-amministrativo. Queste
cose però noi come Consiglio regionale non possiamo più
permettercele, quindi, dal punto di vista della formazione
professionale, occorre intervenire sull'apparato
tecnico-amministrativo dirigenziale dell'Amministrazione regionale,
che fa resistenza a tali innovazioni, perché il rischio è che
l'apparato amministrativo, quando si mette di traverso, comporta,
come sanno bene i cittadini, perdita di tempo, perdita di soldi,
burocratizzazione, disperazione, viaggi avanti e indietro dagli
uffici a non finire. Non credo che competa alle Commissioni,
probabilmente al nuovo Consiglio regionale, ma se vogliamo
applicare bene e in fretta per recuperare il ritardo che abbiamo
questa legge, che ci permette di intervenire sul clima, di
risparmiare energia, vivere meglio, creare lavoro, una rivoluzione
culturale, nuove professionalità, occorre intervenire culturalmente
su una parte di mentalità arretrata, burocratica, conservatrice che
abbiamo all'interno dell'apparato tecnico-amministrativo della
nostra Regione.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Parlerò su questa legge come firmatario
insieme ad altri Consiglieri, e farò qualche riflessione a titolo
personale. Innanzitutto, quando si votò la mozione in Consiglio, io
fui l'unico contro tutto l'Assemblea, perché avevo all'epoca la
consapevolezza dell'importanza, della delicatezza dell'argomento e
mi chiedevo se vi fosse già una serenità all'interno di questo
Consiglio, anche una maturità su certi argomenti, che avrebbe
permesso di portare avanti all'interno della Commissione un
dibattito così difficile come quello che si è svolto e che poi ha
prodotto questa legge. Devo dire che con piacere invece le
Commissioni III e IV con l'apporto di tante collaborazioni esterne,
degli ordini professionali, dell'Università di Milano, di
"Energaia", del Dott. Sorsoloni, della Dott.ssa Tamara Cappellari e
di tante altre persone, hanno avuto questa capacità di trovare un
"fil rouge" che gli ha permesso di presentare oggi questa proposta
di legge. Tale provvedimento però parte da una riflessione che per
qualche verso è anche filosofica: quando costruiamo, produciamo
degli eventi che poi durano per anni; forse non ci rendiamo conto
di quello che facciamo quando costruiamo, tanto che ancora oggi,
quando guardiamo le vestigia dei Romani, dovremmo riflettere di
come quello che è stato costruito mille anni fa ancora oggi c'è,
quindi in qualche modo dovremmo molto ragionare su quello che
costruiamo e come costruiamo, perché tutto questo andrà a
condizionare pesantemente non solo l'estetica, ma l'ambiente, il
territorio, la qualità della vita. Non ci dobbiamo dimenticare che
costruiamo in funzione dell'uomo, della sua qualità della vita; la
costruzione non è un puro esercizio architettonico, se non in
alcuni casi (i monumenti). In realtà, si costruisce per garantire
all'uomo una qualità della vita, l'uomo quindi è al centro
dell'ambiente in tutte le sue manifestazioni, per cui, nel momento
in cui parliamo della casa, dobbiamo fare alcune riflessioni in
merito a quello che vogliamo per il nostro futuro e fare anche un
bilancio su come oggi costruiamo le case e su come dovrebbero
essere costruite. Questo è un confronto molto delicato e molto
difficile, perché coinvolge tante realtà: da quelle imprenditoriali
a quelle economiche, coinvolge i cittadini stessi. È un argomento
che attiene quasi alla responsabilità collettiva, ma in realtà
dobbiamo anche - torno alla mozione e al Consiglio - assumerci la
nostra responsabilità politica e allora siamo chiamati e obbligati
a occuparci di questo e a farlo con una legge complessa, tecnica,
che apre degli orizzonti nuovi nella nostra Regione. Questa è una
legge che guarda a degli interessi di carattere generale, come
dicevo prima, e che enuncia una serie di azioni che devono andare
in tale direzione. Innanzitutto deve essere uno strumento a tutela
del cittadino, perché oggi dobbiamo con coscienza, di fronte alle
problematiche esposte bene da chi mi ha preceduto, mettere in campo
delle risposte, delle soluzioni alle necessità dei cittadini e il
cittadino non può che essere tutelato attraverso delle normative
che condizionino i soggetti, che sono quelli che agiscono per il
mercato, ad operare in un certo modo. Parliamo prima di tutto dei
progettisti, che sono tenuti attraverso percorsi di legge come in
questo caso a garantire un risultato finale; lo stesso vale per i
costruttori che, mettendosi in competizione fra di loro e dovendo
dimostrare la qualità delle loro case, devono avere quella
attenzione verso quei prodotti e quei materiali che devono essere a
garanzia della qualità della vita e di un corretto risparmio
energetico e così via, fino ad arrivare ai certificatori che sono
quelli che prima citava il Consigliere Bortot, che sono poi quelli
che dovranno firmare il certificato o che dovranno dire cosa si
deve fare per mettere a posto. Tutto questo comporta delle
difficoltà, perché questo condizionerà pesantemente tante scelte e
tanti modelli stratificati di vita, che ci sono nella nostra
Regione e non solo, anche sotto l'aspetto economico, perché
sappiamo il risparmio energetico si ottiene nel tempo. Nel momento
in cui l'applicazione di queste leggi sarà praticata, pertanto in
prima battuta ci sarà un aumento dei costi, seppure piccolo,
aumento che certamente nel tempo verrà recuperato e diventerà
addirittura un beneficio per chi ha operato in quella direzione, ma
questa cosa va detta con chiarezza, altrimenti diventa un momento
di scontro-confronto non produttivo. Noi dobbiamo essere
consapevoli che certe migliorie hanno un costo, anzitutto culturale
come abbiamo detto prima, ma poi anche pratico.
È anche vero quando l'Assessore Cerise dice che questa legge
avrà bisogno di tante modificazioni, perché è un percorso che
abbiamo iniziato e che probabilmente non si soddisfa con questa
legge di indirizzo, anche in funzione di un panorama di normative
europee e nazionali che stanno cambiando alla luce di cambiamenti
tecnologici in corso. Quello che oggi stiamo facendo è un passo in
una direzione giusta - non so se ci stiamo dando anche lo strumento
giusto - che deve assolutamente evidenziare questa responsabilità
collettiva, di cui dobbiamo farci carico anche per quello che
leggiamo sui giornali, per gli eventi aumenti dei costi
dell'energia elettrica. La legge in sé quindi ha un obiettivo non
solo condivisibile, ma auspicabile, le problematiche però ci sono,
io le avverto, l'ho detto all'inizio: non avrei votato contro alla
mozione in Consiglio se fossi stato sicuro di quello che si stava
facendo. Le Commissioni III e IV hanno comunque prodotto un lavoro
sentito, che emerge realmente dall'animo dei Consiglieri che hanno
partecipato ai lavori delle Commissioni, questa è forse una delle
poche leggi che ho visto così partecipate da parte dei Consiglieri,
forse anche una delle poche leggi che il Consiglio ha presentato in
quanto tale. Dovremo cercare di trovare insieme oggi un equilibrio,
anche guardando la prospettiva.
Certo questa non è la legge che può dare una risposta definitiva
al problema che affrontiamo, ma dovremo immaginarla come un "work
in progress", su cui dovremo lavorare costantemente, ma è una legge
che affronta la problematica non solo del privato, ma anche del
pubblico. Anche lì si apre un'altra riflessione: cosa deve fare il
pubblico? È chiaro che dovrebbe essere il primo a dare l'esempio,
ma è evidente che mettere mano ad un patrimonio pubblico importante
come quello che tutte le amministrazioni possiedono vuol dire
investire decine di milioni di euro. Anche qui bisogna avere una
flessibilità di darsi una legge, ma poi anche di saperla
interpretare, perché se dovessimo mettere mano al patrimonio
pubblico regionale e andarlo a ristrutturare, penso che non
basterebbero 200 milioni di euro. Mi chiedo anche in termini di
rapporto con la collettività se è il momento in questa fase storica
di andare ad investire 200 milioni di euro solo in questo;
sicuramente una parte di soldi vanno indirizzati anche per
ristrutturare il patrimonio pubblico. Come dicevo prima, allora è
una maturazione interiore che dobbiamo fare, la legge non vuole
essere risolutiva, è una legge che ha una serie di problemi e
dobbiamo esserne consapevoli; sarà complesso tradurla e portarla
all'esterno, ci vorrà un grosso lavoro di partecipazione da parte
di tutti gli ordini, progettisti, costruttori, installatori, ma
alla fine credo che quello a cui abbiamo dato inizio sia un
percorso che darà dei risultati positivi, perché costruire vuol
dire produrre degli eventi che durano per anni e oggi dobbiamo
veramente pensare a costruire meglio, in un modo diverso che
rispetti più l'uomo e le sue aspettative di qualità della vita.
Presidente
- La parola al Consigliere Ottoz.
Ottoz (PdL)
- Il nostro gruppo è molto favorevole a tutti
i problemi ai quali si vuole dare risposta e soluzione con questa
proposta di legge, che sono tutte le questioni concernenti
l'inquinamento, il bilancio energetico, la bilancia dei pagamenti,
le spese delle famiglie. Questa è una legge che in senso
trasversale, qualora tutti i suoi obiettivi fossero raggiunti,
cambierebbe e cambierà la faccia di tante situazioni che toccano la
Valle d'Aosta, che, fra l'altro, è un posto non privilegiato dal
clima: non siamo ai Tropici e abbiamo in più di tante altre zone,
come tutti i posti di montagna, il problema del riscaldamento come
elemento pesante della vita dei cittadini. Noi siamo favorevoli a
tutto quanto la legge si propone, riteniamo che forse sarebbe stato
meglio scriverla in modo più leggibile, ossia delle volte, anziché
scriverla in alfabeto cuneiforme, si può scrivere in italiano e la
gente capisce di più, ma non è questo il problema.
Rimane un problema per il quale abbiamo presentato 2
emendamenti, ne ritireremo uno, ma manteniamo l'altro, che abbiamo
addirittura sub-emendato, forse avete già ricevuto il documento,
perché una cosa deve essere chiara. Se è vero, come è vero, che
l'87% delle famiglie italiane sono proprietarie della loro casa,
ossia questo è un Paese che ha una caratteristica unica nel
panorama non so se mondiale, ma sicuramente europeo, ossia di uno
sbilanciamento forte, di un affetto forte delle famiglie per la
loro casa, quindi di una tendenza a patrimonializzare sulla casa
nella quale si vive, per viverci, per lasciarla ai propri figli e
se è vero che la nuova povertà avanzante tocca ben più del 13, deve
esserci da qualche parte un'area di difficoltà di gente che è
proprietaria di casa sua, ma non ha i soldi per andare avanti, che
non arriva alla seconda, alla terza o alla quarta settimana. Per
questo è importante e non risolve certo il problema l'ordine del
giorno presentato, che non abbiamo firmato solo perché il punto n.
2 dell'impegnativa rimette in gioco tutti quei meccanismi perversi
e che vorremmo vedere sparire di ISEE, valutazioni... vorremmo dei
sistemi basati sulle franchigie e non dei sistemi basati su
indicatori che richiedono appositi uffici per valutarli...
(interruzione dell'Assessore Fosson, fuori microfono)
... lo so, lo so, no... si basa sulle franchigie solo in parte,
è un sistema di valutazione per arrivare a delle franchigie. Noi
vorremmo, caro Assessore Fosson, delle franchigie di semplice
applicazione che non richiedono autocertificazioni, quindi il
rischio di documenti falsi e che non richiedono interi eserciti di
impiegati per valutarle, ma non c'entra con quello che stavo per
dire. Voglio solo dire che l'unica cosa che non va in questa legge,
per la quale abbiamo proposto un emendamento, è proprio la sua
mancanza di chiarezza, perché in una certa logica qualcuno potrebbe
sostenere che in realtà queste cose sono comprese, applicando
l'articolo 6 che in sottordine vede quell'altra cosa, che si
riferisce al comma, che può essere rivisto il 13, certe cose
potrebbero ritenersi già presenti. In realtà non è così, inoltre
tutto viene lasciato all'interpretazione dei tecnici comunali, dei
burocrati e ad una serie di situazioni sulle quali bisogna
intervenire per sistemare e mettere delle pezze. Il concetto è
questo, per essere chiari: non si può obbligare nessun cittadino,
mentre l'Amministrazione può obbligare sé stessa e poi intervenire
sui propri edifici, come diceva l'Assessore La Torre, con i tempi
necessari perché le risorse non ci sono tutte subito... ma non si
può e non si deve obbligare nessun privato a fare 2 cose: la prima,
a non poter vendere casa sua o a vedersela deprezzata, perché
magari è il patrimonio che hanno accumulato i suoi genitori e tutto
il lavoro della famiglia, per dei meccanismi che non trovano
soluzione; la seconda, a mettere mano ad una ristrutturazione di
casa sua se non ha i soldi, perché non è il mutuo che risolve il
problema, seppure a tasso agevolato o a tasso zero, ma nei mutui si
restituisce anche a tasso zero il capitale! Bisogna fare in modo
che questa legge, in modo limpido, chiaro e lineare, dica: "la
Regione stabilisce tempi e modi, stabilisce date e scadenze, le
case nuove devono avere queste caratteristiche perché è giusto che
le abbiano e, qualora si ristrutturi, bisogna ristrutturare in modo
da implementare tali caratteristiche nell'edificio perché è giusto
fare così, ma bisogna anche dire che nel caso della manutenzione
ordinaria questo non ha valore, nel caso della manutenzione
straordinaria, che non è ristrutturazione, questo vale solo per la
porzione sottoposta a manutenzione straordinaria, perché non è che
se un cittadino interviene su una stanza in manutenzione
straordinaria, deve poi rimettere a posto tutta la casa se non ha i
soldi e soprattutto, se non fa nessun intervento, mi rendo conto
che la sua casa continuerà ad inquinare e a costare di
riscaldamento di più di quello che potrebbe o dovere... qualora
però lui avesse i soldi per fare i lavori. Perché abbiamo edifici
di montagna, abbiamo edifici di tutti i tipi, soprattutto edifici
che sono di proprietà di famiglie che ci vivono, che non sempre
sono in condizioni entro una certa data, per quanto stabilita con
buon senso e con tutti i criteri, ma che noi con questa legge
demandiamo "ipso facto" alla Giunta (qualunque essa sia). Bisogna
che sia chiaro che tutti gli obblighi che discendono da questa
legge per i cittadini, che ne limitano la libertà nell'interesse
del bene comune, non siano cogenti se per il patrimonio edilizio
esistente i cittadini stessi liberamente non hanno deciso di
intervenire sulle loro case. Se il problema è obbligare i condomini
a non usare più la nafta o il semifluido, basta fare una legge
regionale che li proibisce! Voglio dire, non si deve ricorrere a
meccanismi che poi consentono che... perché è del tutto evidente
che qualche furbone per ottimizzare i conti familiari addirittura
qualche anno fa è tornato dal gasolio alla nafta, ma è anche vero
che questo è un problema che guarda caso tocca anche le industrie e
le aziende, che probabilmente sotto l'aspetto dell'inquinamento
aggiuntivo causato da combustibili meno puliti sono quelle che
maggiormente inquinano e non possiamo neanche non tener conto dei
posti di lavoro che danno queste industrie. Il piano che prevede la
legge e che deve essere fatto dalla Giunta quindi va benissimo, il
buon senso sicuramente sarà applicato; non deve rimanere in questa
legge nessuna piega di cattiva e possibile interpretazione che
metta in difficoltà le famiglie proprietarie dei loro alloggi,
obbligandole a fare degli interventi per i quali potrebbero non
avere i mezzi.
Nel dichiarare che siamo a favore di questo provvedimento
legislativo, che, fra l'altro, è stato anche firmato da membri del
nostro gruppo... quindi non esiste nessuna doppiezza nel mio
discorso, chiediamo di chiarire che bisogna rispettare la libertà
dei cittadini e del loro patrimonio, perché nessuno può mettere le
mani nelle tasche dei cittadini e obbligarli a spendere,
soprattutto quelli che non hanno, che non possono spendere i denari
che non hanno e non è prestandoglieli gratuitamente come interesse
che risolviamo il problema. Vorremmo quindi ristabilire
correttamente, inequivocabilmente questo principio di libertà
nell'intervento sul patrimonio edilizio esistente privato,
familiare, per poter votare tranquillamente a favore di questa
legge, quindi auspichiamo che il nostro emendamento, del quale
discuteremo al momento opportuno, possa essere accolto.
Sul tema dell'energia siamo assolutamente d'accordo, si tratta
di un tema di primaria importanza che diventerà ancora più
importante in futuro e sul quale prima si riesce ad intervenire e
prima si limitano ulteriori danni al nostro patrimonio naturale e
all'economia della Regione. Se l'Assessore ritiene e il relatore
Borre ritengono che sia utile una breve sospensione per esaminare
l'emendamento, possiamo farla adesso oppure al momento che lo
discuteremo.
Presidente
- La facciamo dopo.
La parole à la Conseillère Viérin Adriana.
Viérin A. (UV)
- Permettez-moi tout d'abord de remercier
sincèrement le Président de la III
e
Commission, Borre,
et le Président de la IV
e
Commission, Praduroux, ainsi
que tous les membres des 2 Commissions qui avec enthousiasme se
sont penchés et ont travaillé sérieusement, concrètement, à ce
sujet. Je suis très contente de pouvoir voter une loi de cette
envergure, qui est à mon avis seulement une première réponse à
l'égard de la Communauté valdôtaine qui va subir, comme toute la
planète par ailleurs - et ce sera encore plus difficile dans le
futur -, la hausse des prix des combustibles. Il faudra faire
davantage dans le futur, en imaginant d'intervenir avec une aide à
l'achat des combustibles pour le chauffage, on en a maintes fois
parlé, pourquoi ne pas transformer le bon d'essence en bon de
chauffage, qui serait une mesure beaucoup plus équitable, puisque
disons que le chauffage est absolument indispensable pour une
Région comme la nôtre, où il fait froid 9 mois par an et le restant
du temps il fait frais, il serait d'autant plus équitable qu'il
irait combler un vide. La vieille dame ou le vieux couple qui
habite la montagne et qui n'ont même pas la voiture, ceux-là n'ont
rien. Ceux qui ont une famille qui a 4-5 voitures ont 4
contributions. Moi j'estime que là il faudra sérieusement, vu que
les bons d'essence seront encore mis en discussion, s'y pencher
sérieusement. Quand on a organisé la visite à Bozen pour visiter
"CasaClima" et pour visiter des réalisations de la Province de
Bozen, une chose m'a vraiment frappé sérieusement, c'est quand un
technicien nous a dit:
"mais vous savez, nous, on est 10 ans, on
a cumulé 10 ans de retard par rapport à l'Autriche et à
l'Allemagne"
et alors là, si eux ils sont 10 ans en retard par
rapport à l'Autriche, nous on est restés au Moyen Age. Ce sera donc
à la future législature de travailler pour combler ce retard le
plus rapidement possible. Quant à nous, nous allons aujourd'hui
poser la première pierre: la pierre angulaire sur laquelle on
pourra bâtir des normes beaucoup plus importantes, car il faut le
rappeler, nous sommes conscients, la large majorité du Conseil est
consciente qu'avec le baril de pétrole à 112 $ la vraie richesse
pour nous, comme pour le reste de la planète, peut être
exclusivement l'épargne énergétique et le recours à des sources
alternatives et renouvelables.
Président
- La parole à la Conseillère Squarzino
Secondina.
Squarzino (Arc-VA)
- Ho ascoltato con attenzione
l'Assessore La Torre, proprio perché, non avendo partecipato
direttamente ai lavori, quindi la mia è una visione più politica
che non tecnica, ho cercato di capire il senso del suo intervento.
Se lei mi permette, vorrei suggerirle l'intervento che lei dovrebbe
fare rispetto a questa legge in campagna elettorale. Lei ha detto
che questa legge condiziona tale settore, ma certo! Non c'è nessun
nostro intervento che non abbia delle ripercussioni, ma attenzione,
il non intervenire sarebbe molto peggio, perché significherebbe
lasciarsi condizionare dalle abitudini che nel tempo si sono
sedimentate in base ad una concezione di sviluppo continuo e di
impressione e consapevolezza basata sul fatto che si riteneva che
le risorse fossero infinite. Questo cambio culturale, che è
recepito dai singoli per pochi aspetti, non è ancora diventato un
modo culturale collettivo di tutta la Comunità e in tutti i vari
settori, per cui credo che intervenire è condizionare, ma in modo
positivo, il futuro, perché il non intervenire sarebbe un aggravare
ulteriormente nel futuro un costo per l'intera collettività, oltre
che per i singoli cittadini. Allora, è vero, lei dice, ci sono
tanti soldi e tante risorse, però abbiamo visto solo l'altro giorno
più di 200 milioni di euro erano a disposizione. Non vogliamo
impegnarli nella ferrovia, non vogliamo impegnarli nell'Ospedale,
impegniamoli in questo settore che è altrettanto importante e che
tocca le tasche di tutti i cittadini. Proprio io direi che oggi
forse qui lei ha dovuto o ha voluto sottolineare l'aspetto critico,
le difficoltà di questa operazione, ma secondo me lei dovrebbe
essere orgoglioso insieme alla sua maggioranza di essere riusciti,
grazie a tutto il Consiglio, a fare un atto che diventa una grande
svolta per tutti in tale senso. Se mi permette, volevo suggerirle
un atteggiamento positivo, poi volevo ringraziare la collega Viérin
per la proposta che ha fatto, mi sembra che anche adesso in
maggioranza piano piano emerga e diventi consapevolezza diffusa
quella che era all'inizio una proposta che i nostri gruppi
facevano, ossia per l'appuntamento che ci sarà fra breve, per cui
nel 2009 i buoni benzina non ci saranno più, utilizzare queste
risorse che si renderebbero disponibili non per pagare alla pompa
benzina ancora una riduzione ai singoli proprietari di vetture, ma
prevedere un buono riscaldamento, una qualche modalità che consenta
a tutti i cittadini che operano in Valle di usufruire di questa
possibilità.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Siamo d'accordo, penso che stiamo dicendo
delle cose comuni. Il problema però che mi pongo io è spiegare bene
questa cosa, perché fra di noi ci capiamo, ma noi dobbiamo
anzitutto condividerlo fra di noi, perché se cominciamo a creare
delle contrapposizioni, allora già lì sarà ancora più difficile
andarlo a spiegare. Il problema è spiegarlo bene ai cittadini
perché in un momento storico come questo, dove il costo della vita
e dell'energia aumenta, andare a spiegare come applicare una legge
che va nell'interesse della collettività va sicuramente nel tempo a
garantire una migliore qualità della vita e un risparmio economico,
ma che resta una legge complessa, difficile, una legge tecnica che
ha molta burocrazia al suo interno. Il problema quindi è come
riuscire a spiegare bene, ad esempio, quello che diceva il
Consigliere Ottoz, che in realtà noi non è che condizioniamo da
domani anche la persona che è proprietaria di un alloggio e che non
ha i soldi per poter fare il cappotto della casa. No, è una legge
di indirizzi, all'interno della legge le amministrazioni future
potranno erogare delle attuative in funzione anche delle normative
europee e nazionali, delle nuove tecnologie, quindi ci sarà una
capacità di adeguarla volta per volta a dei passaggi che dovranno
essere spiegati e condivisi dai cittadini. Questa però è la
difficoltà che avverto, lo dicevo prima: la mia preoccupazione è
nel fatto di capire a che grado di maturità la nostra collettività
è arrivata, e qui torno su un altro discorso per far capire le
difficoltà. Quando ho cercato di spiegare che il contributo a
pioggia non serve, non è che ho raccolto tanta solidarietà, perché
alla fine le persone guardano concretamente quello che gli viene in
tasca. Il contributo a pioggia allora non serve, ma servirebbe un
contributo mirato a degli obiettivi, a delle politiche, però non è
facile spiegarlo, come non è facile spiegare che una norma di legge
andrà a condizionare il modo di costruire. In Trentino ci sono
riusciti, perché "CasaClima" ha una storia più lunga ed è un
percorso che è stato recepito, ma se si va a vedere il passaggio
del Trentino, ci ha messo qualche anno ad essere recepito. Quello
che ci tenevo a dire era questo: la legge è giusta, è una legge che
dovrà subire delle modificazioni in corso d'opera e dovrà essere
applicata con intelligenza. Ecco perché viene molto rimandato alla
Giunta, perché sarà la Giunta ad avere quella sensibilità di volta
in volta di andare ad applicarla. L'importante è che dal Consiglio
vi sia questa condivisione politica, altrimenti diventa complesso
essere credibili all'esterno. Ci siamo capiti, è inutile che
insisto.
Presidente
- La parola al Consigliere Sandri.
Sandri (PD)
- Su questo tema volevo fare 3
considerazioni: la prima ovviamente positiva, chi non è d'accordo
con il risparmio energetico delle case? Vorrei però richiamare - ed
è la seconda considerazione - qualche entusiasmo che è stato
espresso in Consiglio ad una maggiore ragionevolezza, nel senso che
ho visitato qualche tempo fa delle case ad alta inerzia energetica
in Germania, quelle che hanno questo cosiddetto cappotto e vi
garantisco che hanno un aspetto che fa venire i brividi, nel senso
che è bellissimo, non spendi niente di riscaldamento, peccato che
tu non possa aprire le finestre mai perché il ricambio dell'aria,
per evitare di perdere calore, viene fatto tramite un computer,
delle ventilazioni... Devo dire che ho avuto una sensazione di
soffocamento non da ridere, nel senso che credo che questa legge
bisognerà valutarla e aggiornarla nel tempo, perché mi sembra che
vi sia qualche slancio ideologico più che ideale, che forse va al
di là delle reali aspettative.
La terza considerazione che ho già fatto molte volte, mai molto
ascoltata, soprattutto dall'Assessore Marguerettaz e dall'Assessore
Cerise, è che noi dovremo cominciare davvero dal patrimonio
pubblico. In questo senso vedere dei pannelli solari sul tetto del
Palazzo regionale già sarebbe un buon segnale, per cui capisco
tutte le difficoltà di far partire una ristrutturazione del
patrimonio regionale, che è immenso, però, da quel punto di vista,
un buon segnale potrebbe essere mandare qualche "input" preciso. Mi
dispiace quindi di dover segnalare per l'ennesima volta disfunzioni
dello stabilimento ospedaliero di Viale Ginevra, hanno rifatto
l'impianto di condizionamento e riscaldamento dell'aria non più
tardi di 2 anni fa e non hanno messo i pannelli solari, non hanno
attivato una serie di procedure per ridurre l'inquinamento, ma
quello è un disastro ormai annunciato. Il "PD" comunque voterà a
favore di questa legge, sperando che nel tempo sia applicata con il
miglior giudizio possibile.
Presidente
- La parola al Consigliere Bortot.
Bortot (Arc-VA)
- Intervengo nuovamente per puntualizzare
una questione: primo, noi ne abbiamo fatto una questione filosofica
e non ideologica, collega Sandri. Questa enfatizzazione è dovuta a
tale cambio di mentalità culturale nel rispettare di più le
risorse, "l'habitat" e il pianeta che abitiamo ed è una questione
filosofica. In questo caso però vorremmo attirare l'attenzione
della stampa: è stato molto enfatizzato l'aumento dei costi
nell'intervenire, nel costruire e nel ristrutturare dal punto di
vista del risparmio energetico, ma non è così! L'aumento dei costi
iniziale diventa un investimento perché in pochissimi anni si
recupera l'investimento e si risparmiano del soldi. È importante
che la stampa sottolinei questo, credo che l'Assessore avrebbe
dovuto farlo con più enfasi! Qui siamo tutti padri di questo
provvedimento, è il Consiglio regionale; ho l'impressione che,
siccome uno non ha messo una virgola e l'altro non ha messo il
punto, vi sia quasi una "diminutio" del fatto che qualcuno si sente
orfano perché non ci ha messo le mani a sufficienza! Questa è una
legge del Consiglio, è importante che la stampa precisi che ad un
aumento dei costi iniziale nelle nuove costruzioni e nella
ristrutturazione dell'esistente corrisponde un ritorno in termini
di risparmio della bolletta energetica e a media scadenza si
recupera l'investimento e ci restano dei soldi in tasca. È
importante perché tutta la politica dei mutui, dell'accesso al
credito vale soprattutto per le famiglie di piccoli proprietari che
non hanno grandi risorse economiche. Non vorremmo che il nostro
sistema finanziario regionale rimanesse indietro rispetto a Banca
Etica, che dà l'intero finanziamento sulle fonti rinnovabili perché
sa che è un investimento, non ipoteca neppure l'abitazione, perché
il ritorno di risparmio energetico paga ampiamente il rateo del
prestito e gli interessi e la rivalutazione. È importantissimo
sottolineare questo dal punto di vista di tale legge!
Président
- La parole au Conseiller Borre.
Borre (UV)
- È chiaro che qui ci divide forse il coraggio
di affrontare un problema non indifferente, che è quello di fare
una scelta di campo che prevede oggi già tutti gli edifici nuovi e
da ristrutturare, già la n. 192 ha fatto la scelta. Quando è lo
Stato che ci obbliga, tutto va bene, si possono mettere le mani in
tasca ai cittadini, ma è lo Stato che lo fa, mentre, quando c'è una
decisione da prendere a livello regionale e poi alla vigilia delle
elezioni, questo diventa difficile, allora la legge è mal fatta, la
legge è scritta male... Questa è una legge di principio che delega
alla responsabilità del Governo e della Giunta di fare degli atti
attuativi, cosa che in questa sala da 15 anni lo sento dire: le
leggi che facciamo sono troppo virgole e punti, lasciamo alla
Giunta. Abbiamo cercato questa strada, quindi è una legge di
principi e la Giunta giustamente dovrà, con l'evoluzione della
tecnologia, adeguare con deliberazioni attuative gli
interventi.
Il secondo problema è quello di scrittura della legge, che
sarebbe a detta di qualcuno scritta in caratteri indecifrabili.
Bisognerebbe leggere dall'articolo 1 all'articolo 20 per dire se è
scritta in caratteri indecifrabili, perché la legge è stata fatta
dagli uffici legislativi ai quali vanno i miei ringraziamenti per
l'impostazione che hanno dato alla legge. Qualcuno ha parlato
giustamente di investimento, abbiamo insistito perché gli edifici
pubblici fossero i primi a dare l'esempio, con un piano della
Giunta gli edifici pubblici dovranno essere messi a norma, quindi
non 200 milioni spesi domani o dopo domani, ma anche nell'arco di
10-20 anni; l'importante è che non si debbano aprire le finestre
per il troppo caldo e non si riesce a resistere dentro. Questo lo
vedono i bambini a scuola, gli ammalati negli ospedali, i
dipendenti regionali e comunali che vivono negli edifici dove per
non avere 25° devono aprire perché non ci sono sistemi di
regolamentazione del riscaldamento. Non ci sono obblighi, è vero;
dicevo prima, è dal 1976 che esiste una legge sul risparmio
energetico e ancora oggi troviamo degli edifici che sono costruiti
nettamente in contrasto con le norme che dettano i decreti
legislativi n. 192 e n. 311, le leggi n. 10 e n. 373. Sul fatto di
dire che mettiamo mano ai portafogli dei cittadini, io dico che se
si fanno degli interventi, non è detto che si debba ristrutturare
l'intera casa, perché il limite a cui si deve mirare è la Giunta
che lo stabilisce. Non chiediamo che vi sia il limite della
Provincia di Bolzano, o dell'Austria, o di altri Paesi, ma diciamo:
"dopo che abbiamo fatto il catasto, la situazione valdostana è tale
da dirci che dobbiamo cominciare ad intervenire su certi tipi di
edifici", quindi si interverrà su quelli che consumano magari il
doppio di quello che potrebbero consumare. Potrebbe essere
sufficiente cambiare la caldaia, o i termoregolatori dei
termosifoni, o la coibentazione, ma con questo, prevedendo
l'obbligo di tali interventi, si prevede anche la possibilità di un
mutuo a tasso 1 o 2%. Vi è la garanzia da parte del progettista con
una perizia di cui risponderà l'assicurazione del progettista se
l'impianto non è fatto in funzione di quello che dovrebbe essere
fatto, quindi se non risparmierà in "tot" anni, ci sarà
un'assicurazione che ne risponderà. Il pensionato che oggi deve far
fronte alla spesa del riscaldamento domani dovrà far fronte alla
stessa spesa, perché per una parte pagherà il mutuo per rimborsare
i lavori che deve fare, ma dopo 5-6 anni quei soldi li metterà in
tasca perché non avrà più quelle spese.
Non è una legge ideologica per cui vogliamo intervenire perché
c'è solo l'ambiente da proteggere! Qui vogliamo andare a dare un
valido contributo a chi sta spendendo troppo per riscaldarsi. I
tempi di 25 lire/lt il gasolio sono finiti, allora nessuno di noi
faceva caso a come funzionava l'impianto, si decideva di mettere
una caldaia da 100 kWatt perché, essendo grossa, si era sicuri che
andava bene, quando magari ne bastava una da 50. Oggi bisogna fare
attenzione anche a quei particolari, in maniera che non si spendano
malamente i nostri soldi, ma si abbiano delle persone qualificate
che ci dicano come intervenire negli impianti e soprattutto nella
struttura da coibentare.
Chiedo una sospensione per trovare una quadratura di questo
difficile cerchio.
Presidente
- Confidiamo in lei, collega Borre.
I lavori consiliari sono sospesi per un quarto d'ora.
Si dà atto che la seduta è sospesa dalle ore 10,52 alle ore
11,45 e che dalle ore 11,45 assume la presidenza il Vicepresidente
Tibaldi.
Presidente
- Riprendiamo i lavori che erano stati sospesi
per la ricerca di un accordo su un ordine del giorno, di cui è
stato stilato un nuovo testo, condiviso anche dal "PdL".
La parola al Consigliere Borre.
Borre (UV)
- Intervengo per ringraziare tutte le forze
politiche che hanno raggiunto un accordo su questa proposta di
legge, una cosa molto importante, quindi il confronto costruttivo
premia sempre. Rivolgo un grosso ringraziamento a tutti quanti
hanno collaborato a questo risultato. Presentiamo un ordine del
giorno firmato dai 14 appartenenti alle 2 Commissioni, più
l'Assessore La Torre, e che sostituisce il documento presentato
stamani. Vorrei approfittare per ringraziare il Consiglio, ma
soprattutto i Capigruppo e i Presidenti di Giunta e di Consiglio
per aver saputo giovedì sera a mezzanotte raggiungere quel
compromesso che ha ristabilito la dignità di cui aveva bisogno
questo Consiglio e la necessità della calma con cui poi si è
lavorato fino ad oggi. Un grosso ringraziamento non solo per il
risultato ottenuto, ma anche perché mi permette di lasciare dopo 15
anni quest'aula con un saluto a dei colleghi anziché a dei nemici,
perché abbiamo sempre lavorato con lo spirito di operare per la
Valle d'Aosta, per i Valdostani, non per noi stessi, quindi sarebbe
assurdo lasciarsi da nemici, anziché da colleghi.
Presidente
- Volevo aggiungere che sono stati depositati
altri 2 sub-emendamenti, correlati a quelli presentati e che
saranno oggetto di esame. Dichiaro chiusa la discussione
generale.
La parola all'Assessore alle attività produttive e politiche del
lavoro, La Torre.
La Torre (FA)
- Trattandosi di un provvedimento
presentato dal Consiglio, credo sia inutile il mio intervento. Sono
già intervenuto prima in quanto firmatario e ringrazio anch'io
tutti quanti.
Presidente
- Pongo in votazione l'ordine del giorno di
cui ho fatto annuncio prima e che recita:
Ordine del giorno
Il Consiglio regionale della Valle d'Aosta
Vista la proposta di legge regionale n. 217 avente per
oggetto "Disposizioni in materia di rendimento energetico
nell'edilizia" ed evidenziato che all'art. 13 (Miglioramento
dell'efficienza energetica) si prevede che la Giunta regionale,
sulla base dei dati del catasto, stabilisce gli obiettivi di
miglioramento dell'efficienza energetica degli edifici;
Tenuto conto che il costante aggiornamento del catasto potrà
fornire utili indicazioni per le scelte di programmazione
energetica regionale consentendo di individuare gli edifici per i
quali si rende necessario un intervento di riqualificazione
energetica ai fini della mitigazione dell'inquinamento
ambientale;
Ritenuto importante privilegiare gli interventi sugli edifici
esistenti maggiormente inquinanti;
Impegna
la Giunta regionale nella definizione degli obiettivi di
miglioramento dell'efficienza energetica:
1) a dare priorità agli edifici esistenti caratterizzati
dagli impianti maggiormente inquinanti e/o da un'elevata
dispersione dell'involucro edilizio, stabilendo delle scadenze
vincolanti per la messa a norma;
2) a valutare con gradualità il patrimonio abitativo
esistente tenendo in debito conto, non solo l'aspetto energetico ma
anche altri fattori quali, per esempio, la situazione sociale e
economica dei proprietari, la concentrazione abitativa (condominio
o singola abitazione), le difficoltà tecniche, i costi di
realizzazione.
F.to: Borre - Viérin Adriana - Fey - Charles Teresa - Rini -
Ottoz - Comé - Fiou - Ferraris - La Torre - Lanièce - Venturella -
Stacchetti - Praduroux
Consiglieri presenti, votanti e favorevoli: 25
Il Consiglio approva all'unanimità.
Presidente
- Procediamo ora con il nuovo testo
predisposto dalle Commissioni III e IV.
Pongo in votazione l'articolo 1:
Consiglieri presenti, votanti e favorevoli: 26
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 26
Il Consiglio approva all'unanimità.
Presidente
- All'articolo 3 vi è l'emendamento n. 1 del
"PD".
La parola alla Consigliera Fontana Carmela.
Fontana (PD)
- Lo ritiriamo.
Presidente
- Pongo in votazione l'articolo 3:
Consiglieri presenti, votanti e favorevoli: 24
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 24
Il Consiglio approva all'unanimità.
Presidente
- Pongo in votazione l'articolo 5:
Consiglieri presenti, votanti e favorevoli: 28
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 28
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 28
Il Consiglio approva all'unanimità.
Presidente
- All'articolo 8 vi è l'emendamento n. 1 del
collega Borre, che recita:
Emendamento
Il comma 5 dell'art. 8 (Relazione tecnica ed accertamenti) è
sostituito dal seguente:
"5. Entro tre anni dalla data di fine lavori dichiarata dal
committente, la Regione, avvalendosi del Centro di osservazione
avanzato sulle energie di flusso e sull'energia di rete, di seguito
denominato Centro di osservazione, di cui all'articolo 3 della
legge regionale 3 gennaio 2006, n. 3 (Nuove disposizioni in materia
di interventi regionali per la promozione dell'uso razionale
dell'energia), dispone accertamenti e ispezioni a campione, anche
in corso d'opera tramite l'attività degli ispettori di cui
all'articolo 11, al fine di verificare la regolarità della
documentazione di cui ai commi 1, 2 e 3 e dell'attestato di
certificazione energetica di cui al comma 4, nonché la conformità
delle opere realizzate alla documentazione progettuale e agli
elaborati presentati.".
Lo pongo in votazione:
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 8 nel testo
così emendato:
Articolo 8
(Relazione tecnica ed accertamenti)
1. Per gli edifici di cui all'articolo 3, comma 1, la
relazione tecnica di cui all'articolo 28, comma 1, della legge 9
gennaio 1991, n. 10 (Norme per l'attuazione del Piano energetico
nazionale in materia di uso razionale dell'energia, di risparmio
energetico e di sviluppo delle fonti rinnovabili di energia), come
definita dall'allegato E del d.lgs. 192/2005, deve riportare la
valutazione delle prestazioni energetiche dell'edificio e
l'indicazione del rispetto dei requisiti minimi di prestazione
energetica.
2. La relazione di cui al comma 1, sottoscritta dal
progettista, è depositata in duplice copia presso il Comune dove è
ubicato l'edificio dal proprietario o da chi ne ha titolo,
unitamente alla denuncia di inizio dei lavori.
3. Contestualmente alla comunicazione di fine lavori, il
proprietario dell'edificio o chi ne ha titolo deposita in duplice
copia presso il Comune una dichiarazione, sottoscritta
congiuntamente dal direttore dei lavori e dal costruttore, relativa
alla conformità delle opere realizzate rispetto al progetto e alla
relazione di cui al comma 1. La comunicazione di fine lavori è
inefficace, a qualsiasi titolo, se non è accompagnata dalla
predetta dichiarazione.
4. Una copia dell'attestato di certificazione energetica è
presentata al Comune, unitamente alla documentazione prevista
dall'articolo 25 del decreto del Presidente della Repubblica 6
giugno 2001, n. 380 (Testo unico delle disposizioni legislative e
regolamentari in materia edilizia), ai fini dell'ottenimento, ove
prescritto, del certificato di agibilità dell'edificio.
5. Entro tre anni dalla data di fine lavori dichiarata dal
committente, la Regione, avvalendosi del Centro di osservazione
avanzato sulle energie di flusso e sull'energia di rete, di seguito
denominato Centro di osservazione, di cui all'articolo 3 della
legge regionale 3 gennaio 2006, n. 3 (Nuove disposizioni in materia
di interventi regionali per la promozione dell'uso razionale
dell'energia), dispone accertamenti e ispezioni a campione, anche
in corso d'opera tramite l'attività degli ispettori di cui
all'articolo 11, al fine di verificare la regolarità della
documentazione di cui ai commi 1, 2 e 3 e dell'attestato di
certificazione energetica di cui al comma 4, nonché la conformità
delle opere realizzate alla documentazione progettuale e agli
elaborati presentati.
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 9:
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 10:
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 11:
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 12:
Consiglieri presenti, votanti e favorevoli: 27
Il Consiglio approva all'unanimità.
Presidente
- All'articolo 13 vi sono alcuni emendamenti e
sub-emendamenti. Al comma 1 vi è l'emendamento n. 2 del collega
Borre e, correlato a questo, il sub-emendamento n. 2bis, sempre a
firma del Consigliere Borre, concordato durante la pausa dei
lavori; ne do rispettivamente lettura:
Emendamento
Il comma 1 dell'articolo 13 è sostituito dal
seguente:
"1. La Giunta regionale, sulla base dei dati del catasto di
cui all'articolo 12, stabilisce gli obiettivi minimi di
miglioramento dell'efficienza energetica del parco edilizio,
diversificati in base alle tipologie costruttive, alla vetustà
degli edifici e alle soluzioni impiantistiche adottate, nonché le
relative scadenze temporali.".
Sub-emendamento
Al comma 1 dopo "scadenze temporali" aggiungere: "dando
priorità alle situazioni maggiormente inquinanti ed agli interventi
strutturali di cui all'art. 3, comma 1, lettere a) e b)".
Li pongo in votazione insieme:
Consiglieri presenti, votanti e favorevoli: 28
Il Consiglio approva all'unanimità.
Presidente
- Adesso c'è il sub-emendamento
all'emendamento n. 1 del "PdL".
La parola al Consigliere Ottoz.
Ottoz (PdL)
- Il sub-emendamento e l'emendamento
successivo sono ritirati.
Presidente
- Ora c'è l'emendamento n. 3 del collega
Borre, che recita:
Emendamento
Al comma 2 dell'articolo 13 le parole "sono obbligati ad
effettuare" vengono sostituite da "effettuano". Dopo la parola
"interventi" inserire la parola "prescritti".
Lo pongo in votazione:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 13 nel testo
così emendato:
Articolo 13
(Miglioramento dell'efficienza energetica)
1. La Giunta regionale, sulla base dei dati del catasto di
cui all'articolo 12, stabilisce gli obiettivi minimi di
miglioramento dell'efficienza energetica del parco edilizio,
diversificati in base alle tipologie costruttive, alla vetustà
degli edifici e alle soluzioni impiantistiche adottate, nonché le
relative scadenze temporali, dando priorità alle situazioni
maggiormente inquinanti ed agli interventi strutturali di cui
all'articolo 3, comma 1, lettere a) e b).
2. Per la realizzazione degli obiettivi di cui al comma 1, i
proprietari di edifici effettuano i conseguenti interventi
prescritti entro le scadenze stabilite.
3. I proprietari di edifici sono, inoltre, tenuti a
realizzare, ove tecnicamente possibile, gli interventi necessari
per permettere:
a) la contabilizzazione del calore per ogni singola unità
immobiliare;
b) la termoregolazione per ogni ambiente;
c) la contabilizzazione dei consumi di acqua fredda e
calda.
4. La Giunta regionale predispone, entro un anno dalla data
di entrata in vigore della presente legge, un piano di risanamento
energetico del patrimonio edilizio dell'Amministrazione
regionale.
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 14 c'è l'emendamento n. 4 del
collega Borre, che recita:
Emendamento
Articolo 14, comma 1
Dopo le parole "fonte utilizzata" aggiungere "e tenuto conto
dell'efficacia degli interventi".
Lo pongo in votazione:
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 14 c'è l'emendamento n. 5 del
collega Borre, sostituito dall'emendamento dell'Assessore Cerise;
ne do lettura:
Emendamento
PL N. 217
Disposizioni in materia di rendimento energetico
nell'edilizia
Dopo il comma 1 dell'art. 14, Impianti a fonti energetiche
rinnovabili, è aggiunto il seguente comma 2:
"2. Per il rispetto di quanto stabilito al comma 1, è ammessa
la realizzazione di derivazioni di acqua da un corpo idrico
superficiale, secondo le procedure previste dalla vigente normativa
in materia di risorse idriche e in conformità agli indirizzi di
pianificazione regionale per la tutela e il razionale utilizzo
delle acque, solo per l'autoconsumo energetico di tutte le
situazioni di isolamento, dove esistono obiettive difficoltà sia
tecnico-ambientali, sia economiche di collegamento con
infrastrutture energetiche di uso collettivo.".
Lo pongo in votazione:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 14 nel testo
così emendato:
Articolo 14
(Impianti a fonti energetiche rinnovabili)
1. Negli edifici di cui all'articolo 7, comma 1, il
proprietario installa impianti a fonti energetiche rinnovabili,
dimensionati in modo tale da soddisfare una percentuale del
fabbisogno annuale di energia primaria determinata, anche in
funzione della tipologia di fonte utilizzata e tenuto conto
dell'efficacia degli interventi, dalla Giunta regionale con propria
deliberazione.
2. Per il rispetto di quanto stabilito al comma 1, è ammessa
la realizzazione di derivazioni di acqua da un corpo idrico
superficiale, secondo le procedure previste dalla vigente normativa
in materia di risorse idriche e in conformità agli indirizzi di
pianificazione regionale per la tutela e il razionale utilizzo
delle acque, solo per l'autoconsumo energetico di tutte le
situazioni di isolamento, dove esistono obiettive difficoltà sia
tecnico-ambientali, sia economiche di collegamento con
infrastrutture energetiche di uso collettivo.
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 15:
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 16 c'è il sub-emendamento n. 2
ter del collega Borre, che recita:
Sub-emendamento
Al comma 3 dell'articolo 16, alla fine, dopo "comma 3", è
aggiunto: "nonché all'art. 3, comma 1, lettere c) e d)".
Lo pongo in votazione:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 16 nel testo
così emendato:
Articolo 16
(Contributi)
1. Per la realizzazione degli interventi cui all'articolo 13,
comma 2, la Regione concede ai proprietari di edifici contributi in
conto interessi a fronte di mutui stipulati con banche o
intermediari finanziari abilitati, convenzionati.
2. L'ammissione ai contributi per gli interventi di cui
all'articolo 13, comma 2, è subordinata alla presentazione di un
progetto di riqualificazione energetica firmato da un
professionista che garantisca, tramite una polizza di
responsabilità professionale, il risultato energetico finale ed il
risparmio annuo conseguibile. Il risultato energetico finale deve
dimostrare l'efficacia degli interventi sotto il profilo dei costi
ed essere asseverato da un certificatore di cui all'articolo
10.
3. Con deliberazione della Giunta regionale sono altresì
stabilite le modalità per l'eventuale concessione di contributi per
gli interventi di cui all'articolo 13, comma 3, nonché all'articolo
3, comma 1, lettere c) e d).
4. Sono esclusi dai contributi di cui al presente articolo
gli interventi sui beni strumentali all'attività di
impresa.
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 17:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 18:
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 19 c'è l'emendamento n. 6 del
collega Borre, che recita:
Emendamento
Articolo 19, comma 1
Dopo le parole "Centro di osservazione" aggiungere le
seguenti: "ed in collaborazione con il Consiglio permanente degli
enti locali".
Lo pongo in votazione:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 19 nel testo
così emendato:
Articolo 19
(Informazione e monitoraggio)
1. La Giunta regionale, avvalendosi del Centro di
osservazione ed in collaborazione con il Consiglio permanente degli
enti locali, al fine di un'efficace attuazione della presente
legge, predispone adeguate iniziative di informazione, rivolte agli
utenti ed agli operatori del settore e del mercato immobiliare,
nonché di assistenza tecnica ai Comuni.
2. La Giunta regionale definisce, con propria deliberazione,
i sistemi di monitoraggio che consentano di verificare l'efficacia
delle modalità di attuazione della presente legge ed i risultati
conseguiti nel promuovere il miglioramento delle prestazioni
energetiche degli edifici, attraverso la determinazione di
specifici indicatori, anche allo scopo di utilizzare le
informazioni contenute negli attestati di certificazione per
l'orientamento della politica energetica regionale, per
l'aggiornamento dei limiti degli indici di prestazione energetica
degli edifici e per ogni altra finalità di pianificazione
energetica.
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 20:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 21:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 22:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 23:
Consiglieri presenti, votanti e favorevoli: 29
Il Consiglio approva all'unanimità.
Presidente
- La parola alla Consigliera Fontana Carmela,
per dichiarazione di voto sulla legge.
Fontana (PD)
- Noi, come "Partito Democratico", riteniamo
che questa proposta di legge sia un passo avanti nel progettare un
futuro diverso per la nostra Regione attraverso gli interventi
sull'edilizia, che guardano alle sostanze ambientali; per tale
motivo il gruppo "PD" voterà a favore di tale provvedimento.
Presidente
- La parola al Consigliere Ottoz.
Ottoz (PdL)
- Voteremo ovviamente a favore, ringraziamo
della collaborazione che è stata possibile durante la sospensione
per risolvere il problema che è stato posto durante la discussione
generale. Facciamo 2 considerazioni molto rapide: la prima è che
tale legge finalmente dà un inquadramento al problema, ma è solo
l'inizio di un percorso che dovrà portare questa Regione ad essere
più virtuosa nell'uso dell'energia, nell'interesse dei cittadini e
quindi essa, come è stato evocato tra l'altro dall'Assessore
Cerise, richiederà successive e non semplici modificazioni.
La seconda considerazione è che ricordiamo - non era il caso di
inserirlo qui perché era troppo complesso il collegamento con altri
provvedimenti regionali, fra cui quello che riguarda in senso più
lato l'urbanistica, il PTP... - che rimane ancora, e sarebbe
opportuno risolverlo, il problema che è stato posto in più
occasioni, ossia di una regolamentazione, avvalendosi della
competenza che la Regione ha nei confronti degli enti locali, nei
regolamenti edilizi degli enti locali delle serre addossate a scopo
di risparmio energetico, trattandosi di strutture che non hanno
nessun tipo di meccanica, di elettronica e di marchingegni strani
che possono non funzionare, funzionano e basta e sarebbero un
grosso aiuto che ancora questa volta non siamo riusciti ad
inserire. In ogni caso voteremo convinti a favore.
Presidente
- Pongo in votazione la proposta di legge nel
suo complesso:
Consiglieri presenti, votanti e favorevoli: 26
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK