Consiglio Regionale della Valle d'Aosta - Oggetto del Consiglio n. 700 del 23 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 700 del 23 giugno 1999 - Resoconto
SÉANCE DU 23 JUIN 1999 (MATIN)
OGGETTO N. 700/XI Intendimenti in merito ai problemi derivanti
dai generi alimentari contaminati dalla diossina.
(Interpellanze)
Interpellanza Preso atto di come la diossina, presente in
prodotti alimentari provenienti dal Belgio, costituisca un pericolo
per la salute;
Evidenziato che anche in Valle d'Aosta si è proceduto al
sequestro cautelativo di alcuni generi alimentari;
Considerato come sia importante informare l'opinione pubblica
sulla tipologia dei prodotti che possono arrecare danno alla
salute;
I sottoscritti Consiglieri regionali
Interpellano
l'Assessore competente per conoscere:
1) quali sono stati finora i risultati delle analisi condotte
sui prodotti sequestrati in via cautelativa nella nostra
regione;
2) se ritiene che i controlli effettuati siano stati
sufficientemente capillari;
3) se non ritiene utile attivare una campagna di informazione
che offra ai consumatori criteri di guida nei consumi.
F.to: Squarzino Secondina - Curtaz
Interpellanza Vista la grave emergenza generata dalla scoperta
di carne contaminata da diossina destinata ad uso alimentare,
proveniente da grandi allevamenti europei, e i conseguenti
sequestri, da parte dell'Autorità, di massicce quantità di carne
bianca, suina e bovina nei mercati italiani;
Considerati i ritardi, segnalati anche dal Ministro della
Sanità, nell'informazione sulla carne contaminata da parte dei
competenti organi di controllo, ritardi che hanno compromesso la
percentuale di sicurezza delle misure precauzionali messe in opera
per limitare al massimo la vendita di prodotti alimentari
tossici;
Considerato altresì che in Italia i piccoli produttori di generi
alimentari provenienti dal settore agricolo potrebbero subire a più
livelli effetti quanto mai negativi derivanti dalla preoccupante
situazione venutasi a creare dalla "emergenza diossina";
Atteso che il fenomeno della carne intossicata proveniente dalle
grandi produzioni europee avviene paradossalmente proprio mentre la
Comunità Europea si appresta a rendere applicabile, a tutti gli
effetti, la legge sulla "HACCP", la quale obbliga le piccole e
medie imprese ad applicare nuove norme e nuove procedure, simili a
quelle industriali, nell'analisi dei rischi di contaminazione delle
produzioni alimentari;
i sottoscritti Consiglieri regionali
Interpellano
la Giunta regionale per sapere:
1) in quale modo intende affrontare tutti gli eventuali problemi
di salute pubblica, nonché di tipo economico, che la "emergenza
diossina" nelle produzioni di carne alimentare potrebbe comportare
a tutti i soggetti, dai consumatori ai produttori, interessati dal
rischio di intossicazione nella nostra regione;
2) se ha già approntato, o se e quando intende farlo, misure di
intervento rivolte a tutti i piccoli produttori e commercianti
valdostani che, dalla grave situazione venutasi a creare in seguito
alla scoperta di carne contaminata, potrebbero ottenere danni
economici e di immagine piuttosto rilevanti;
3) quale lettura da del fenomeno "emergenza diossina" alla luce
di una norma, quella sulla "HACCP", la quale sostiene l'asetticità
e la sicurezza alimentare della produzione industriale a scapito di
quella "genuina" e casalinga, ovvero di quella "biologica", e in
vista anche dei progetti di attività promozionale dei prodotti
tipici valdostani previsti per il prossimo anno.
F.to: Lanièce - Comé - Marguerettaz - Collé
Presidente La parola alla Consigliera Secondina Squarzino.
Squarzino (PVA-cU) Credo che tutti noi in questi giorni ci siamo
preoccupati delle conseguenze per la salute dei cittadini a seguito
alla presenza di diossine in carne come polli, vitelli, maiali e
via dicendo.
Tutti sappiamo che la diossina è cancerogena, ormai questo è
stato dimostrato in modo inconfutabile, fra l'altro sono stati
anche recentemente rivisti alcuni livelli di guardia sotto i quali
si colloca la presenza di diossina negli organismi viventi.
Sappiamo che il livello di guardia si colloca fra 1,4-1,5
picogrammi, cioè milionesimi di milionesimo di grammo per ogni kg
del peso corporale; un altro segno di pericolo lo possiamo trovare
anche nei latticini e qui il livello di guardia si colloca ad un
picogrammo per ogni grammo di grasso presente nel latte e nei
prodotti caseari.
Fra l'altro ricordo fra parentesi, ma credo che non si ricordi
mai abbastanza, come proprio in Francia, nel dipartimento del nord,
è stata avviata recentemente un'indagine proprio sui latticini per
verificare la presenza di diossina; si è rilevata una presenza di
diossina di 2-3 picogrammi per ogni grammo di grasso del prodotto,
latte anche per bambini, burro, latticini. A quanto pare, questa
presenza della diossina in prodotti di origine casearia è dovuta
alla presenza d'inceneritori nella zona. Questo credo che faccia
suonare un campanello di allarme rispetto ad un ipotetico progetto
di un bell'inceneritore da collocare in fondo alla Valle come
biglietto da visita per il turista; non credo che i Canavesani
siano destinati ad essere trattati peggio di noi.
Dicevo che nei prodotti che provengono dal Belgio la diossina
era presente con una concentrazione mille volte superiore a quella
tollerabile dal livello di guardia; sappiamo anche che la causa di
questa tossicità deriva da un mangime arricchito con rifiuti
tossici, con oli esausti. Questo non va bene, ma c'è da chiedersi
se è opportuno che lo stesso uso di mangimi di origine animale, con
grassi o farine animali, sia poi il più adatto per mucche, pecore,
polli che sono vegetariani o al massimo granivori, anche qui se
cominciamo ad andare contro la natura stessa dell'animale, credo
che prima o poi alcuni inconvenienti li incontreremo
sicuramente.
La diossina entra nella catena alimentare e provoca danni
enormi; si è calcolato per esempio che i consumi elementari di un
solo giorno nel Belgio abbiano provocato dai 10 ai 15 casi di
cancro. Se poi consideriamo che nel Belgio l'allarme è scattato
solo 100 giorni circa dopo la messa in circolazione di questa carne
contaminata, ci si chiede quali possano essere le conseguenze.
È vero, il Belgio è lontano, ma quello che succede nel Belgio
riguarda anche noi; ormai l'importazione di carni, di prodotti
lattiero-caseari e di mangimi è tale per cui, se non si controlla
con molta attenzione non solo l'origine di questi prodotti (in
questo caso la responsabilità è delle autorità del Belgio), ma se
non si controlla anche la messa in circolazione di questi prodotti,
si consente che elementi nocivi alla salute circolino impunemente
nei supermercati, nei negozi ed entrino nelle case della gente.
La domanda che vogliamo porre con l'interpellanza è la seguente:
qual è la situazione in Valle d'Aosta? Abbiamo saputo dagli organi
di informazione che ci sono stati alcuni sequestri cautelativi con
indagini che sono state fatte, però vorremmo sapere ad esempio i
risultati delle analisi condotte su questi prodotti sequestrati in
via cautelativa nella nostra Regione.
Non solo, ma vorremmo sapere se la rete dei controlli che è
stata effettuata è giudicata sufficientemente capillare, tale da
dare garanzie al consumatore, perché in fondo l'obiettivo è
garantire il consumatore rispetto ai prodotti che il consumatore va
ad acquistare; ancora, chiediamo se i responsabili politici della
salute non ritengano utile attivare delle campagne d'informazione
per consentire ai consumatori di avere dei criteri più chiari.
Vorrei sapere infine, anche se qui non è stata esplicitata come
domanda precisa, se rispetto a quello che è l'utilizzo in
agricoltura di alcuni mangimi si è pensato di dare un'informazione
adeguata e corretta.
Presidente La parola al Consigliere Lanièce.
Lanièce (Aut) La collega Squarzino ha già enunciato alcuni temi
che volevamo anche noi riprendere nel nostro intervento e quindi
cercherò di essere breve.
La nostra interpellanza è stata presentata per conoscere
eventuali misure d'intervento mirate ad affrontare i possibili
problemi di salute pubblica derivanti dal problema della diossina,
ma anche quelli di tipo economico che l'attuale questione
dell'emergenza diossina potrebbe comportare a tutti i soggetti
interessati dal rischio d'intossicazione nella nostra Regione.
Quando parlo di problemi economici mi riferisco ovviamente ai
produttori e ai commercianti valdostani che, dalla grave situazione
venutasi a creare in seguito alla scoperta di carne contaminata,
potrebbero subire dei danni economici anche piuttosto
rilevanti.
Mi auguro che dalla risposta che ci darà l'Assessore emergano da
parte della Giunta regionale alcune iniziative; sappiamo che sono
stati fatti ad esempio dei controlli, sono state prese delle
precauzioni, sono state sequestrate delle carni in Valle d'Aosta e
quindi mi auguro che emerga dalla risposta la volontà
d'intraprendere un'azione immediata, da parte dell'Amministrazione
regionale, volta a tutelare e a limitare eventuali danni alla
salute pubblica e anche a prendere in considerazione eventuali
danni economici che potrebbero avere i commercianti e i produttori
di generi alimentari valdostani.
Ma nella nostra interpellanza, a differenza dell'iniziativa del
gruppo dell'Ulivo, vi è una domanda diversa: abbiamo chiesto quale
lettura si può dare del fenomeno "emergenza diossina" alla luce di
una nuova norma, la ormai famosa HACCP, la quale sostiene
l'asetticità e la sicurezza alimentare della produzione industriale
a scapito di quella casalinga.
Della HACCP abbiamo parlato in Consiglio poco tempo fa e chi è
intervenuto oltre a me, ha manifestato le mie stesse perplessità
circa gli effetti collaterali di questo complicato provvedimento.
Ancora adesso, discutendo a livello di pro-loco, c'è una certa
tensione nel sapere se ci sarà oppure meno questa proroga a livello
del Parlamento italiano: diversamente dal 1° luglio entreranno in
vigore le sanzioni di questa normativa, sanzioni che vanno da 2 a
60 milioni, e pertanto potrebbero provocare dei seri e forti danni
ai produttori e alle stesse pro-loco. Vogliamo sapere se c'è una
correlazione, cioè se l'Amministrazione regionale ha analizzato a
fondo le eventuali conseguenze di quest'emergenza dovuta alla
presenza di carne contaminata da diossina in modo correlato con
questa normativa, che è un'emanazione di una direttiva CEE.
Credo però che dalla vicenda diossina possiamo comunque trarre
una buona lezione, cioè occorre concentrare gli sforzi verso un
miglioramento biologicamente qualitativo della produzione
alimentare tipica della Valle, cosa che può senz'altro contribuire
a migliorare la qualità della vita dei consumatori dei nostri
prodotti e restituire ai prodotti alimentari valdostani l'immagine
e il valore che meritano nel settore agroalimentare italiano ed
europeo. Colture biologiche dove è possibile, trattamenti
integrati, agricoltura sana in un ambiente meno contaminato e più
genuino che altrove: questi sono per me gli obiettivi che
l'Amministrazione regionale deve porsi in materia di alimentazione
e di agricoltura e che potrebbero, in correlazione con questo
fatto, essere evidenziati. Questa penso che sia un'azione sentita e
voluta anche dalla maggioranza dei Valdostani, quindi ci auguriamo
che su questa piccola proposta ci sia da parte della Giunta
regionale la volontà di verificare la possibilità di "approfittare"
di questa situazione per valorizzare i prodotti agricoli valdostani
come prodotti biologicamente sicuri e di buona qualità, in modo da
restituire ai nostri prodotti l'immagine e il valore che meritano
nel settore agroalimentare italiano ed europeo.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Cercherò di rispondere a tutti i quesiti
interessanti che mi sono stati posti facendo una premessa: che il
tema della sicurezza alimentare è un tema fondamentale nel tema
delle politiche regionali e non solo, dovrebbe essere come sta
diventando uno degli obiettivi principali di quest'Europa di cui
tanto parliamo, ma purtroppo i fatti ci dimostrano che ancora così
non è e che molti passi rimangono da fare.
Al momento non sono stati comunicati da pare dell'Istituto
superiore di sanità gli esiti delle analisi effettuate sugli
animali sotto sequestro, 35 bovini da ingrasso provenienti dal
Belgio.
A questo proposito si fa presente che il Dipartimento alimenti,
nutrizione, sanità pubblica e veterinaria del Ministero della
sanità ha disposto, con nota in data 10 giugno 1999, che i
prodotti, compresi i mangimi e gli animali, restano sotto sequestro
in attesa di distruzione tramite incenerimento salvo che il
detentore non sia in grado di dimostrare mediante analisi che i
prodotti animali non sono contaminati dalla diossina, mentre con
nota in data 16 giugno 1999 si consente che gli alimenti di origine
animale prodotti in Belgio possano essere adibiti al consumo umano
purché scortati da un certificato ufficiale attestante che sono
stati prodotti con materie prime totalmente provenienti da paesi
diversi dal Belgio.
Con una nota del 18 giugno invece il Ministero della sanità
decreta il divieto d'introduzione nel territorio nazionale di
animali vivi e relative carni e gli altri prodotti destinati al
consumo umano o animale, rispettivamente allevato in Belgio, a fare
data dal 15 gennaio 1999 o ottenuti da detti animali che vengono di
seguito elencati.
Per cui c'è stata una giusta attenzione da parte dell'Istituto
superiore della sanità, ma con disposizioni contraddittorie e colgo
l'occasione per dire che, indipendentemente dalle disposizioni
centrali dell'Istituto superiore di sanità del Ministero della
sanità, gli organi regionali preposti alla vigilanza e, in questo
caso il servizio veterinario area delle carni, ha lavorato con
assoluta efficacia ed efficienza; questo devo dirlo perché non si
sono risparmiati, ma hanno provveduto immediatamente a fare dei
controlli a tappeto sul territorio regionale privilegiando
ovviamente i centri di alta distribuzione, anche lavorando nei
week-end. Di questo bisogna dare atto al servizio veterinario
perché questi operatori pubblici sono lì per tutelare la salute dei
Valdostani.
I controlli e i sequestri, effettuati dai servizi d'igiene e
sanità pubblica e dai servizi veterinari nonché dai carabinieri del
nucleo antisofisticazioni della sanità, hanno interessato tutti i
prodotti di origine belga introdotti in Valle d'Aosta sia
direttamente su segnalazione dell'Ufficio veterinario degli
adempimenti CEE, Ufficio veterinario della dogana di Pollein, sia
indirettamente su segnalazioni delle USL delle altre regioni. C'è
l'elenco, che metto a disposizione, delle tipologie delle merci,
delle quantità, della provenienza e delle ditte presso le quali è
stato effettuato il sequestro nonché degli attori del sequestro,
riguardano oltre i bovini di cui ho già parlato: carni bovine,
lonze suine, pollo, yogurt, sottilette, formaggi e würstel. Queste
sono le merci considerate più a rischio di provenienza belga.
In merito ai prodotti sotto vincolo si fa presente che sono già
stati dissequestrati 5.946 chilogrammi di carne di vitello
provenienti dal macello belga e i prodotti della Krasviacob Suchard
a seguito di presentazione delle prescritte certificazioni da parte
delle autorità sanitarie belghe con le garanzie stabilite dal
Ministero della sanità di cui ho parlato prima contenute nella
circolare del 16 giugno.
Per quanto riguarda le carni suine congelate provenienti dal
Belgio, esse saranno dissequestrate ed inviate nuovamente presso lo
stabilimento italiano che le ha importate per le dovute analisi.
Gli esiti delle analisi dei 35 bovini da ingrasso probabilmente
saranno comunicati in settimana dall'Istituto superiore di
sanità.
Aggiungo che la Commissione europea ha avviato una procedura
d'infrazione contro il Belgio che è stato messo sotto accusa anche
per non aver rispettato le misure di emergenza prese dall'Esecutivo
l'11 giugno ed aver continuato imperterrito a vendere sul proprio
territorio latte e carne suina e bovina che dovevano essere
ritirati in via precauzionale dal mercato. Probabilmente questa
bruttissima faccenda potrà servire per il futuro per tutelare
meglio tutti i cittadini europei.
Per rispondere in parte al quesito del Consigliere Lanièce che
mi chiede se non ritiene che ci siano dei danni economici
d'immagine ai produttori e ai commercianti valdostani, ritengo di
no in tutta sincerità perché tutto si può dire tranne che i
rivenditori sia all'ingrosso sia al minuto siano responsabili di
questa brutta storia perché, nel momento in cui mettono in vendita
un prodotto, loro lo mettono in vendita con la certificazione di
bolli ufficiali che vengono attentamente vagliati dai servizi
veterinari per quanto riguarda le carni, ma non solo i servizi
veterinari.
Pertanto non penso che ci siano delle misure d'intervento da
prendere nei loro confronti che sono sicuramente informati perché
gli ispettori hanno dato corretta informazione della provenienza
delle carni e si sono premurati di contattare direttamente gran
parte dei rivenditori, dei commercianti e dei ristoratori perché
andava spiegato - ma la cosa era nota - che venivano poste sotto
vincolo solo le merci importate dal Belgio e che non erano ancora
state analizzate.
L'emergenza diossina non solo è l'ennesima riprova che in alcuni
paesi dell'Unione europea l'attuale organizzazione dei servizi
veterinari non consente una corretta e attenta difesa né della
salute dei consumatori né della sanità animale e qui faccio un
inciso: i nostri servizi veterinari hanno frequenti contatti con i
paesi europei e soprattutto con la Francia, ma devo dire in tutta
sincerità che il livello d'interpretazione della normativa
esistente è del tutto diverso, che si tratti di HACCP, che si
tratti di normative riguardanti il risanamento del bestiame, che si
tratti di normative igienico-sanitarie per gli stabilimenti o per
le stalle.
Ci sono ad oggi interpretazioni diverse sulle direttive europee
e applicazioni diverse da parte dei diversi Stati. Per quanto ci
riguarda, se un rilievo può essere fatto - e che può essere visto
in negativo come in positivo -, è che in Valle d'Aosta
tendenzialmente siamo portati ad applicare alla lettera - a volte
anche troppo - le direttive europee rispetto a quanto fanno altri
paesi europei. È sufficiente visitare questi paesi per rendersi
conto quanto ancora sia diffusa la vendita al minuto da parte del
produttore dei singoli prodotti.
E su questo intervengo sulla domanda che ha posto il Consigliere
Lanièce, il quale ritiene che la HACCP sostiene l'asetticità e la
sicurezza alimentare della produzione industriale a scapito di
quella genuina, casalinga ovvero di quella biologica.
Non penso che sia così, non è nello spirito della direttiva
europea difendere la produzione industriale piuttosto che la
produzione biologica o casalinga; lo spirito è inverso, è quello di
applicare anche alla produzione casalinga biologica del singolo
produttore normative di tutela igienico-sanitaria che generalmente
già applica la grande industria, generalmente perché di fatto
vediamo che spesso così non è. Se la logica fosse quella, sarei
totalmente contrario a dare una lettura di questo genere alla
normativa, ma così non è.
Evidentemente accolgo l'invito e lo recepisco del Consigliere
Lanièce di utilizzare quest'occasione per incentivare le colture
biologiche e i prodotti tipici della Valle d'Aosta; è il momento
buono per mettere in piedi delle azioni di sostegno, azioni che
però non devono essere fatte solo dall'Amministrazione regionale,
ma dagli organismi deputati alla tutela dei prodotti che esistono
in Valle d'Aosta e che dovrebbero attivarsi un po' di più perché è
il momento buono per far capire alla gente che forse è preferibile
comprare prodotti biologici la cui certificazione dal punto di
vista igienico-sanitario è accertata e che vengono prodotti in
Valle piuttosto che altri prodotti che vengono commercializzati e
pubblicizzati in maniera molto massiva e molto diffusa.
In merito alle iniziative da intraprendere è un puro caso, ma
noi abbiamo spedito dieci giorni fa una pubblicazione predisposta
dal Dipartimento di prevenzione dell'USL che vi farò avere che
riguarda l'educazione alimentare.
L'abbiamo spedita alle biblioteche, alle amministrazioni
comunali e quant'altro, è una pubblicazione molto ben fatta che dà
dei consigli su come alimentarsi. Ne farò avere una copia ai
colleghi consiglieri anche perché proprio in questi giorni abbiamo
deciso d'intraprendere già nell'estate una serie d'incontri con la
popolazione per illustrare una logica di una corretta
alimentazione. Questo volume è stato predisposto dal medico
dirigente della sanità pubblica, Dott. Orlandi, ma è un volume
preso su autorizzazione degli autori che hanno una valenza
assolutamente scientifica, pertanto le iniziative che intendiamo
prendere in questo momento sono queste.
Concludo cercando di rispondere all'ultima domanda della collega
Squarzino che mi ha chiesto se ritiene sufficiente la rete di
controlli messa in atto. Devo dire di sì perché da anni ormai in
Valle d'Aosta il Dipartimento di prevenzione sta lavorando con una
logica di monitoraggio costante dei controlli dei prodotti di
origine alimentare e proprio ultimamente sono stati meglio definiti
i ruoli dei servizi veterinari rispetto ai servizi d'igiene
pubblica e ambientale in modo da evitare sovrapposizioni e
soprattutto in modo tale da dare una linea guida uguale per i due
servizi che intervengono sui prodotti di origine animale.
Viene fatta questa programmazione semestrale e al suo interno
viene data priorità sicuramente ai prodotti di dubbia provenienza,
pertanto si tratta di continuare su questa strada, però è
importante anche, come è stato detto giustamente dai colleghi
Squarzino e Lanièce, che la popolazione stessa prenda coscienza
dell'importanza di autocontrollarsi perché il miglior controllore è
il singolo individuo, la singola casalinga che, nel momento in cui
va ad acquistare dei prodotti, dovrebbe guardare più che al prezzo
alla qualità e all'autenticità del prodotto.
Presidente La parola alla Consigliera Squarzino Secondina.
Squarzino (PVA-cU) Ringrazio l'Assessore per tutta questa serie
d'informazioni che ha dato e mi dichiaro soddisfatta della risposta
che l'Assessore mi ha dato.
Sono soddisfatta perché ho visto che c'è la presa in carico di
questo problema non solo a parole, ma anche nei fatti, nelle azioni
che casualmente o meno, questo non mi importa, si stanno attivando,
negli impegni che ha preso.
Prendo atto con soddisfazione che è efficiente la rete di
controlli sugli alimenti che è attiva in Valle d'Aosta poi è chiaro
che verificheremo di volta in volta che sia attiva in ogni
situazione.
Prendo altresì atto con soddisfazione dell'importanza che viene
data all'informazione e anche io concordo sulla valutazione
dell'Assessore rispetto al fatto che questo è il momento - anche se
purtroppo è successo quello che è successo - in cui forse è più
chiaro sia ai consumatori che ai produttori come rivolgersi verso
prodotti locali la cui filiera sia sicura, controllabile e
documentabile, che va verso dei marchi di prodotti tipici, sia una
tendenza che facilita, che viene incontro alle esigenze del
consumatore oltre che del produttore.
Ricordo fra parentesi che proprio in questo periodo c'è un boom
della vendita di polli italiani, che sono quelli che si immettono
sul mercato con maggior sicurezza rispetto alla tipologia di
mangimi. Chiederei ancora all'Assessore all'agricoltura di
verificare i mangimi usati nella nostra agricoltura, nelle nostre
stalle, nei nostri piccoli allevamenti.
Su un punto l'Assessore non mi ha risposto, era un punto
incidentale, però chiedo all'Assessore una riflessione sulle
conseguenze per la salute umana che può avere la proposta di un
inceneritore all'imboccatura della nostra Valle.
Presidente La parola al Consigliere Lanièce.
Lanièce (Aut) Per dichiarare la soddisfazione per la risposta
che ci ha dato l'Assessore e per ribadire l'invito, che l'Assessore
sembra aver recepito, di approfittare di questo momento per puntare
sulle colture biologiche e sulla promozione dei prodotti agricoli
valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK