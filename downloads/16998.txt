Consiglio Regionale della Valle d'Aosta - Oggetto del Consiglio n. 369 del 27 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula
Oggetto del Consiglio n. 369 del 27 gennaio 1999 - Resoconto
SÉANCE DU 27 JANVIER 1999 (MATIN)
OGGETTO N. 369/XI Ampliamento dell'Aeroporto di Aosta.
(Interpellanza)
Interpellanza Viste le dichiarazioni alla stampa del Presidente
della Giunta regionale del 27 ottobre scorso in merito
all'allungamento della pista dell'Aeroporto regionale, alla
costruzione di una nuova aerostazione e ad altre opere di
potenziamento della struttura;
Rilevato che tali condizioni appaiono in contrasto con la
Deliberazione della Giunta regionale n. 4463 del 1° dicembre 1997
relativa alla valutazione di impatto ambientale del progetto di
ampliamento dell'Aeroporto;
Ricordato che con tale Deliberazione era stato espresso un
giudizio positivo di compatibilità ambientale limitatamente
all'impianto di illuminazione della pista attuale, alla
radioassistenza e alla realizzazione degli hangar, evidenziando che
per gli altri interventi occorreva una ulteriore verifica e
valutazione alla luce di un'analisi più accurata dei costi-benefici
e dell'impatto regionale;
Evidenziato che nel 1997 è stato realizzato un fabbricato che
svolge egregiamente le funzioni di aerostazione per il livello di
traffico dell'Aeroporto di Aosta;
i sottoscritti Consiglieri regionali:
Interpellano
L'Assessore competente per sapere:
1) quali sono le intenzioni rispetto al ruolo, alle dimensioni
ed alla classificazione dell'Aeroporto regionale;
2) quali studi sono stati fatti rispetto ai costi di gestione di
un aeroporto a seconda del livello di classificazione che si vuole
raggiungere;
3) per quali motivi si torna a proporre l'allungamento della
pista e la costruzione di una aerostazione quando si tratta di
interventi che non sono necessari alla funzionalità dell'Aeroporto
e che sarebbero eccessivamente costosi ed ambientalmente
incompatibili.
F.to: Curtaz
Presidente La parola al Consigliere Curtaz.
Curtaz (PVA-cU) Quest'interpellanza riguarda le problematiche
relative ai progetti di ampliamento e di potenziamento
dell'Aeroporto Corrado Gex.
In data 28 ottobre 1998 la pagina valdostana de "La Stampa"
riportava una dichiarazione del Presidente della Giunta, il quale
sostiene: "Puntiamo anche a dare un'accelerazione ai lavori per i
progetti di allungamento e di illuminazione della pista di
atterraggio e decollo per la realizzazione della nuova stazione
aeroportuale e per l'installazione di un moderno e funzionale
servizio di radioassistenza".
Queste dichiarazioni sono per un certo verso in parziale
contraddizione con una delibera non vecchissima della Giunta
regionale, datata 1° dicembre 1997, con la quale la Giunta aveva
espresso una valutazione favorevole, positiva rispetto alla
compatibilità ambientale, senza necessità di ulteriori
approfondimenti, per quanto riguardava gli interventi di
illuminazione della pista, la radioassistenza e la realizzazione
delle aviorimesse, mentre aveva subordinato gli ulteriori
interventi, che erano quelli relativi all'allungamento della pista
e alla nuova aerostazione, ad un approfondimento del bilancio
costi-benefici e ad una definizione puntuale delle misure di
mitigazione degli impatti proposte nel parere espresso dall'Agenzia
regionale per la protezione dell'ambiente e indicate nella premessa
del deliberato.
Fatta questa premessa, le domande che pongo alla Giunta sono le
seguenti. Primo: desidero sapere quali sono le intenzioni
dell'Amministrazione rispetto al ruolo, alle dimensioni, alla
classificazione dell'Aeroporto regionale; secondo: quali studi sono
stati fatti rispetto ai costi di gestione di un aeroporto a seconda
del livello di classificazione che si vuole raggiungere; terzo: per
quali motivi si torna a proporre l'allungamento della pista e la
costruzione di un'aerostazione quando si tratta di interventi che a
nostro giudizio non sono necessari alla funzionalità dell'Aeroporto
perché sarebbero eccessivamente costosi ed ambientalmente
incompatibili.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) In risposta all'interpellanza del Consigliere
Curtaz evidenziamo quanto segue.
La serie di interventi che la Regione ha programmato negli anni
scorsi già sotto la precedente legislatura in ordine al ruolo e
quindi conseguentemente alle dimensioni e alla classificazione che
l'Aeroporto regionale Corrado Gex avrebbe dovuto assumere nel
sistema di trasporto nei collegamenti commerciali nazionali, e nel
prossimo futuro internazionali, derivano da una serie di studi,
primo fra tutti quello realizzato dall'IMS (Istituto Marketing
Strategico) di Roma nel maggio 1996, rivolti alla potenzialità di
traffico dell'Aeroporto di Saint-Christophe.
Dallo studio suddetto emerge che la struttura può gradualmente
raggiungere la classificazione 3C della tabella di riferimento
ICAO, il codice numerico si riferisce alla necessità dell'aereo
critico, cioè minima lunghezza pista durante le fasi di decollo e
di atterraggio.
Il codice alfabetico (mi riferisco a 3C) si riferisce alle
esigenze di manovra dell'aereo critico nelle fasi di rullaggio al
suolo e parcheggio, cioè apertura alare, distanze fra i bordi
esterni delle ruote e del carrello di atterraggio principale,
scelta questa in funzione della tipologia dei velivoli idonei a
sostenere il traffico stimato.
In merito all'analisi dei costi di gestione occorre tenere
presente che l'apertura dell'Aeroporto al traffico commerciale, se
assistito da adeguate strutture come radioassistenza, illuminazione
e aerostazione, dà la possibilità ad altri vettori ed aeromobili di
compagnie diverse di operare sullo scalo di Saint-Christophe, i
quali da tempo hanno manifestato concrete intenzioni di inserire
Aosta nei propri servizi di linea o charter.
Visto l'approssimarsi della scadenza temporale del contratto di
gestione della struttura aeroportuale, contratto quinquennale
stipulato nel 1993 con la S.p.A. Air Vallée, in scadenza alla fine
del 1998 e che è stato prorogato fino al giugno 1999,
l'Amministrazione regionale ha già preso in considerazione
l'opportunità di avvalersi della collaborazione di qualificati
esperti nel settore, in modo particolare per quanto attiene i costi
di gestione, al fine di supportare i competenti uffici nella
stesura di una gara di appalto, non avendo l'Amministrazione
stessa, oltre a quelli derivanti dagli studi suddetti: impatto
ambientale e indagine potenzialità aeroporto, altri dati
sufficientemente aggiornati, tali da consentire una corretta
valutazione dei costi stessi, anche in virtù dei suddetti
interventi programmati già realizzati o in fase di
realizzazione.
L'allungamento della pista (terzo punto), intesa come
prolungamento di quella attuale, con piano finito in asfalto e
conseguente spostamento dei pettini, non è stato individuato come
intervento prioritario ai fini dell'aumento della potenzialità
stessa dell'Aeroporto, cioè l'allungamento inteso come
allungamento, asfaltatura definitiva.
Per contro però la realizzazione di due terminali di circa 90 e
100 metri ciascuno sulle testate pista - quindi quando parliamo di
allungamento dobbiamo cercare di capire cosa intendiamo -, creati
soltanto livellando il terreno esistente senza stesura di asfalto,
garantirebbe un margine di sicurezza maggiore all'operazione di
decollo e di atterraggio - l'inglese lo pronuncio male: safety area
- e consentirebbe alla struttura di ottenere dall'autorità
aeronautica ENAV le cosiddette "short landing", aumento dei margini
di sicurezza per tipi di velivoli con prestazioni inferiori,
aumentando così con poco sforzo la gamma di operatività
dell'Aeroporto stesso.
Nella sostanza, poiché è volontà dell'Amministrazione regionale
di far sì che l'Aeroporto diventi funzionale al traffico
commerciale, vorremmo evitare che gli aerei vadano a scontrarsi
contro il muretto nell'atterraggio.
Si dà atto che dalle ore 11,27 presiede il Presidente
Louvin.
Presidente Condividiamo quest'auspicio. La parole au Conseiller
Curtaz.
Curtaz (PVA-cU) Sono sostanzialmente insoddisfatto delle
risposte dell'Assessore Lavoyer. Volevo sapere delle cose più
semplici: forse se mi avesse risposto come con l'ultima battuta, ci
saremmo capiti meglio. Io chiedevo quali sono le intenzioni
dell'Amministrazione, lui ha fatto riferimento a degli studi che si
sono fatti e che si stanno facendo, ma io non so se qualcuno dei
miei colleghi ha capito quali sono le intenzioni
dell'Amministrazione, io francamente ho cercato di non essere
distratto, ma questa risposta chiara non l'ho colta.
Per quanto riguarda invece i problemi di ampliamento della
pista, ho capito qual è la problematica che l'Assessore ha esposto,
mi riservo di approfondirla e può darsi che sia una cosa utile che
non comporti particolari problemi di incompatibilità ambientale.
Anche se invito l'Assessore ad andare a riprendere il contenuto
della deliberazione del dicembre 97, altrimenti avremmo una
contraddizione fra quello che la Giunta attuale si propone e quanto
era stato deliberato non più di un anno fa.
Poi una domanda che era contenuta nel terzo punto, che non ha
avuto neppure un cenno di risposta, è quella relativa alla
costruzione dell'aerostazione. A me sembra che la sistemazione
attuale sia adeguata, in quanto abbiamo un numero di passeggeri
medi di 5-6 al giorno; quindi costruire delle aerostazioni più
grandi, visto il livello di traffico, mi sembra discutibile anche
perché un'apertura al traffico commerciale - che poi significa più
passeggeri, non è che si portino beni con gli aerei - credo che non
sia una cosa appetibile per le compagnie aree, tant'è vero che per
avere oggi un volo Aosta-Roma e viceversa l'Amministrazione spende
una somma piuttosto consistente, per non dire altro.
Quindi non credo che quest'apertura al volo commerciale
significhi chissà quali richieste.
Avrei sperato in una risposta più completa e più rassicurante.
Mi riservo di approfondire quel poco che ho saputo oggi
dall'Assessore Lavoyer.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK