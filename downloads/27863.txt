Consiglio Regionale della Valle d'Aosta - Oggetto del Consiglio n. 347 del 30 dicembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 347 del 30 dicembre 1970 - Resoconto
OGGETTO N. 347/70 - Concessione di contributi a stabilimenti
industriali vari. Delega alla Giunta.
Albaney (M.A.V.)
- L'oggetto che stiamo discutendo non è
altro che l'applicazione della legge statale
sull'industrializzazione, sia della legge statale del 1962, sia
della legge statale del 1968.
La Giunta propone al Consiglio la concessione di contributi a
quattro industrie e precisamente: la Tecnomec, con sede in Arnaz,
che si occupa di attrezzature meccaniche e stampaggio di lamiera;
Cenisio di Champdepraz che si occupa di stampaggio a caldo degli
acciai; la Coppietti (?) di Pollein che si occupa di carpenteria
pesante e carpenteria leggera; la Lavanderia Industriale, con sede
in Pollein.
Come voi tutti sapete, lo stanziamento al capitolo 487 per le
industrie è di 150 milioni di cui ancora rimanevano da impegnare 50
milioni.
La Giunta propone, pertanto, l'approvazione dell'impegno di
spesa di 50 milioni a queste quattro industrie nonché un impegno di
spesa per l'anno 1971, di 65 milioni e ottocento mila lire.
Tendo a far presente che le predette domande sono state
attentamente esaminate dalla Commissione Industria e Commercio e
vorrei invitare i Consiglieri a voler modificare un errore di
battitura in quarta pagina, dove, a un certo momento, per quanto
concerne la Lavanderia Industriale, invece di 3.500.000 correggere
con 3.700.000, il totale è di 4.200.000.
Montesano (P.S.D.I.)
- Poi, c'è da aggiungere una
omissione di 22 milioni in terza pagina al penultimo capoverso,
dove non si vede la cifra.
A pag. 2 il sesto capoverso, "... di 40 unità".
Chi chiede la parola? Consigliere Tonino.
Tonino (P.S.I.U.P.)
- I contributi che si propone di dare
alle imprese industriali, sono contributi previsti - come ha testé
detto l'Assessore - dalle leggi regionali del 1962 e del 1968. In
sede di Commissione il sottoscritto ha dato la sua approvazione, in
linea di massima, trattandosi soprattutto di industrie collocate in
bassa Valle, la cui carenza di manodopera era ben visiva.
Però, nel frattempo, sono successi fatti nuovi o vecchi - se
vogliamo riferirci a talune industrie - noi abbiamo potuto
constatare in questi ultimi tempi, come il denaro pubblico, dato al
puro scopo di incrementare le industrie per avere in cambio posti
di lavoro necessari, sia servito ad alcune di queste industrie al
solo scopo di lucrose speculazioni, vedi Fera, vedi Motori... di
Donnaz, vedi Sirca Davit ed altri ancora.
Ora, non è più possibile ripetere simili errori, occorre
rivedere tutta la disposizione della legge, occorre che alla
incentivazione che la Regione vuole dare per incrementare le
industrie in Valle faccia seguito un accurato controllo da parte
dell'Ente sovvenzionatore.
Non è più possibile fidarsi dei dati a disposizione degli
interessati, occorre che la Regione sia molto più accorta
nell'erogare i contributi alle industrie specie per quanto concerne
il contributo a fondo perso, che è vizioso di per sé stesso e può
anche trarre in inganno alcune industrie che, attratte da questo
beneficio, credono di potersi installare ma che poi, a conti fatti,
non riescono, in ultima analisi, ad affrontare la concorrenza di
altre industrie similari.
Le ultime industrie, a cui noi oggi siamo chiamati a dare il
contributo, sono industrie la cui domanda è datata da circa due
anni.
Si tratta, quindi, di industrie che, per misurare la loro
riuscita, hanno anche contato su questo contributo.
È pacifico, anche se il Consiglio è sovrano di deliberare come
meglio crede, che questi contributi vengono dati soprattutto per
quanto riguarda le industrie di fondo Valle, che potrebbero servire
a recuperare quella manodopera che purtroppo, per la speculazione
di alcuni industriali stanno per chiudere i battenti, dopo aver
beneficiato di vistosi contributi.
Io quindi sono d'accordo di concedere questi contributi alle
seguenti condizioni che sulle aziende suddette venga attuato un
severo controllo sia da parte della Regione, sia attraverso le
Organizzazioni sindacali; un controllo che non deve limitarsi a
controllare se i macchinari siano nuovi o vecchi, ma che siano
macchinari che possano configurarsi fra i più moderni, un severo
controllo sulla produzione, obbligando l'azienda a tenere conto dei
suggerimenti che potrebbero essere dati sia dalle Organizzazioni
Sindacali, sia da quegli strumenti operai, all'interno della
fabbrica.
Abbiamo visto questo all'interno della Sirca Davit di Arnaz dove
sono stati dati dei suggerimenti, appunto dagli operai stessi, i
quali non sono stati voluti recepire dalle industrie e così
l'industria è andata a finire "a ramengo".
In sintesi: un severo controllo in tutto e per tutto e,
successivamente, la legge regionale dovrà essere modificata in
quelle parti che necessitano di essere riviste.
Ma, a monte di tutto questo, vi è un altro problema che deve
essere affrontato se si vuole veramente industrializzare la Valle
d'Aosta in un modo serio, in modo da avere il posto di lavoro
sicuro e un posto per tutti.
Bisogna che il Consiglio regionale, avvalendosi di quella grande
forza che ha alle sue spalle e che la classe operaia che c'è in
Valle d'Aosta, con un lavoro programmato, riesca a programmare
industrie in Valle d'Aosta per la lavorazione finale del prodotto
Cogne.
È una cosa che ho già detto diverse volte, occorre operare in
questo senso, a tale scopo siamo stati chiamati in causa anche
dalle Organizzazioni sindacali, con una loro lettera che ci è
giunta in questi giorni, con cui esse chiedono che il Consiglio
regionale, con opportuna iniziativa, sostenga le richieste dei
Sindacati che, a loro volta, hanno già inoltrato richieste ai
rispettivi Ministeri circa l'installazione di industrie collaterali
alla Società Nazionale Cogne.
A questo proposito proporrei al Consiglio un ordine del giorno
che potrà, se necessario, essere rivisto da tutti i Gruppi al fine
di concordarne uno unitariamente.
Io penso che l'ordine del giorno sia inerente all'oggetto.
L'ordine del giorno è il seguente:
"
Il Consiglio regionale della Valle d'Aosta
Preoccupato per la grave crisi di alcune medie industrie
della Valle d'Aosta e della conseguente drammatica situazione in
cui vengono a trovarsi centinaia di lavoratori per le conseguenti
minacciate chiusure o crisi di tali insediamenti;
Constatata la poca serietà di talune medie e piccole
industrie insediatesi in Valle al solo scopo di beneficiare dei
contributi regionali previsti dalla legge regionale per
l'incremento dell'industrializzazione oltre che dell'esenzione
fiscale decennale;
Ritenuto non più possibile tale forma di intervento per le
testimonianze passate e presenti se non mediante un severo
controllo e specifiche garanzie;
Visto che l'unica possibilità di insediamento industriale di
una certa serietà e sicurezza per il posto di lavoro dei cittadini
della Valle d'Aosta è possibile attraverso la costruzione di
industrie collaterali alla Società Nazionale Cogne, Azienda di
Stato per la lavorazione finale del prodotto stesso;
Constatato come detta Società, in poco più di vent'anni, è
passata da circa 9 mila dipendenti agli attuali 5 mila con un
preoccupante calo della mano d'opera locale;
Considerato che la ripercussione di tale stato di cose,
aggiunto alla preoccupante crisi delle piccole e medie industrie di
questi ultimi giorni, aggrava sempre più l'economia dell'intera
Valle d'Aosta, con la conseguente emigrazione di forze lavoro
locale verso altre regioni se non addirittura all'estero alla
ricerca di un posto di lavoro sicuro;
Tenuto conto che la Società Nazionale Cogne, Azienda il cui
capitale è interamente dello Stato e che la stessa ha intrapreso
una politica di insediamento di stabilimenti industriali fuori del
territorio della Valle d'Aosta;
Il Consiglio regionale della Valle d'Aosta
Protesta per questo tipo di scelta che ignora il problema
della piena occupazione in Valle, con la conseguenza di quanto
sopra accennato;
Impegna la Giunta regionale a promuovere un urgente incontro
con il Signor Ministro delle Partecipazioni Statali, Onorevole
Piccoli e con i Dirigenti della Nazionale Cogne allo scopo di
esaminare la possibilità di realizzare l'installazione di industrie
per la lavorazione finale del prodotto Cogne nei centri della
Regione e che a tale incontro partecipino, oltre che la Giunta
regionale, le Organizzazioni sindacali ed i membri della
Commissione consiliare sulla Cogne.
".
Montesano (P.S.D.I.)
- Consigliere Tonino, desidera
inserirla in questo oggetto o nell'oggetto della mozione sulla
Cogne? Perché io questa mattina, si ricorda, avevo detto che
comunicavo quella lettera dei Sindacati giunta, appunto, alla
Presidenza del Consiglio o a tutti i Capi Gruppo. Lei può
scegliere, vero.
Tonino (P.S.I.U.P.
) - Sono arrivato in ritardo, non ho
sentito questa sua comunicazione. Comunque io non so, o qui oppure
nella mozione, se passa oggi. Ma ritengo che questo ordine del
giorno sia un po' urgente che passi.
(
Voce
: ...abbiamo la mozione sulla Cogne da inserire,
penso che lo inseriremo questa sera, dato che è un problema
generale...)
Montesano (P.S.D.I.)
- Va bene. Altri che chiedono la
parola? Allora il Consiglio è chiamato... Consigliere Germano.
Germano (P.C.I.)
- È diventato stranamente celere il
nostro Presidente! Ma, io volevo solo dire che le affermazioni
fatte dall'Assessore Albaney non sono proprio esatte. L'Assessore
Albaney dice: non è altro che l'applicazione di una legge statale,
quindi, essendo disponibili questi soldi, diamoli... (
Voce
:
...applicato gli stessi criteri...) ...Sì, però la legge dice
"può", non dice "deve". Se la legge dicesse deve allora, fino ad
esaurimento del capitolo, bisogna dare. La legge però dice "può",
non dice "deve".
Siccome, però, l'Assessore dice che questi soldi sono da
impegnare, vediamo bene. Certo però che quello che ha detto il
Consigliere Tonino, per quanto riguarda questo ultimo periodo,
avrebbe dovuto, per lo meno, confermare quello che da questi banchi
è stato detto. Le leggi statali del 1952 e, soprattutto del 1968,
non hanno corrisposto alle aspettative, anzi, invece di avere uno
sviluppo dell'occupazione abbiamo una diminuzione
dell'occupazione.
Noi abbiamo sostenuto e sosteniamo che il problema dei
contributi non è l'elemento decisivo. La fabbrica che viene a
mettersi in Valle d'Aosta per avere i 10, i 20, i 30, i 40 milioni
di contributo, è la fabbrica che non so quali garanzie possa dare.
C'è poco da fare. L'elemento decisivo può essere le aree con
l'urbanizzazione primaria, se vogliamo anche secondaria, che siano
poste nelle zone che risolvono i problemi dell'occupazione che la
Valle ha. E poi queste aree a disposizione, in primo luogo delle
industrie pubbliche e, in secondo luogo delle piccole industrie, ma
i contributi non servono più, nei confronti delle piccole, anzi vi
sono dei problemi: problemi di credito, problemi di energia
elettrica - e noi con la questione dei canoni potremo anche
intervenire - sono problemi di facilitazione che prescindono il
problema dei contributi.
Quello che chiediamo noi, indipendentemente da questo
provvedimento è un rapido riesame di quella legge che cambi
radicalmente i criteri. C'è il Friuli-Venezia Giulia che ha fatto
sette leggi; concesso centinaia di milioni e, sul piano del
risultato, i risultati sono gli stessi nostri, non è che siamo in
un mondo nuovo. Siamo in Italia dove avvengono queste cose, dove
con contributi finanziari di questo tipo si tende, in genere, ad
invogliare gente che fa per avventura, l'industriale o determinate
iniziative.
Guardate il caso della Sirca Davit, non sono mica della gente da
poco, Pesenti e Rivetti: sono dei grossi personaggi sul campo delle
finanze, ma quando sul campo delle finanze due più due non fa
quattro per loro ma fa tre, se ne fregano altamente, abbattono via
tutto.
Quindi, io direi, rivediamo questa legge con dei criteri di tipo
nuovo. Io chiedo che la revisione della legge venga portata al più
presto in Consiglio.
Montesano (P.S.D.I.)
- Altri che chiedono la parola?
Consigliere Pollicini.
Pollicini (D.P.)
- Volevo soltanto ricordare al Consiglio
che la Commissione Industria e Commercio ha elaborato un testo
nuovo della legge secondo uno spirito evidentemente nuovo che non
recepirà tutti i suggerimenti dal Consigliere Germano, però,
certamente contiene concetti nuovi che tengono conto della negativa
esperienza passata. Indubbiamente, vi dirò, probabilmente qualcuno
lo sa già, per elaborare quel disegno di legge sono stati
interpellati più volte i Sindacati, abbiamo fatto riunioni
congiunte con i Sindacati, con l'Ufficio del Lavoro, con le
categorie specializzate, in modo da avere una serie di esperienze,
confrontarle e trarre quello che potrà essere il meglio per fare
una legge, almeno nelle intenzioni, migliori, non tanto perché
quelle passate non erano buone, ma in quanto i tempi sono cambiati
e l'esperienza ha dimostrato che qualcosa non andava. Le intenzioni
erano buone, d'altra parte è fuori dubbio che il testo di legge che
oggi è alla Giunta per l'esame, verrà poi presentato al Consiglio
che dovrà valutare una serie di fattori come quelli che hanno
elencato i Consiglieri Germano e Tonino. Ricordo che il Consigliere
Tonino, che fa parte della Commissione, tutte queste preoccupazioni
le ha espresse, così come tutti gli altri Consiglieri e questo
testo di legge tiene conto, appunto, di un nuovo concetto che è
quello di eliminare il contributo a fondo perduto, e di intervenire
attraverso le aree di cui è prevista l'acquisizione. Sarà
possibile, attraverso l'acquisizione delle aree, determinare le
zone di sviluppo industriale, perché non dobbiamo fare un'azienda
per ogni campanile, perché altrimenti faremmo proprio una politica
malfatta, con risultati negativi. Occorrerà tener conto
dell'intervento finanziato, dell'intervento sugli interessi sui
mutui, per cui è chiaro che gli Istituti bancari, prima di
concedere dei mutui, sono attrezzati in modo tale da avere delle
garanzie sulla solidità e sulla solvibilità delle aziende, cosa che
gli uffici della Regione non potevano avere.
Io mi auguro, quindi, che questo disegno di legge venga quanto
prima in Consiglio e posso dire che la Commissione consiliare, in
questo campo, ha elaborato una serie di ipotesi, ha consultato gli
organismi, compresa la programmazione e ha predisposto un disegno
di legge che presumo, indubbiamente, tiene conto di molte di quelle
che sono le aspettative del Consiglio, per non ripetere e per dare
veramente uno strumento di sviluppo industriale in Valle d'Aosta da
coordinare, però, nel quadro di una programmazione in determinate
zone. Dirò di più: il Comitato regionale per la programmazione ha
stabilito quattro zone industriali al di fuori delle quali questi
provvedimenti non vengono concessi... indubbiamente è una legge
limitativa, però proprio per questo è una legge, ritengo, valida
perché non tiene conto di quelli che possono essere gli interessi
particolari, ma vedo l'interesse generale dello sviluppo
industriale in Valle d'Aosta.
Fosson (U.V.)
- Praticamente, dopo quanto è stato detto
dal Consigliere Pollicini si potrebbe anche non aggiungere altri
argomenti a quanto è stato detto e aspettare, effettivamente, di
analizzare a fondo la legge per vedere se corrisponde a tutti
questi principi che sono stati fatti presenti, perché l'esperienza
del passato deve servire a qualche cosa. Ci auguriamo tutti che si
modifichi il sistema con cui si è, alle volte, intervenuti nel
passato. È inutile oggi andare a rivangare certe cose che,
purtroppo, si sono avverate e sulle quali prima erano state fatte
delle previsioni. Altre, invece, si sono avverate anche quando non
era facile prevederle. Come il caso della Sirca-Davit di Arnaz
perché, a un certo momento, mentre per la famosa Fera, in questa
aula si era detto tutto quello che si era detto, ed era chiaro che
le cose si sapevano fin da principio, come sarebbero andate a
finire, abbiamo trovato allora invece tenacia nel voler arrivare al
finanziamento della Fera, all'ubicazione stessa della Fera in quel
dato punto che era completamente fuori luogo. Mentre per la
Sirca-Davit tutte le informazioni erano delle informazioni buone,
perché c'erano dietro degli industriali di una certa forza e aveva
incominciato la sua attività in modo che dava affidamento ma,
purtroppo, abbiamo visto come è andato a finire.
Questo si inquadra anche, purtroppo, in una crisi attuale della
media e piccola industria nazionale, di cui bisogna anche tener
conto.
Quindi è giustissimo che la legge tenga conto, prima di tutto,
di quelli che saranno gli orientamenti della programmazione, nel
senso che bisogna stabilire quali sono le zone - quelle poche zone
- dove bisogna ancora fare delle industrie in Aosta, perché è
inutile che noi continuiamo a fare delle industrie in Aosta,
aumentando l'afflusso dei pendolari, sovraccaricando, quindi, i
mezzi di trasporto, rendendo le difficoltà per il reperimento della
casa superiori a quelle che già esistono ad Aosta. Bisogna, invece,
pensare di portare le industrie - si parla oggi di portare le
industrie nel Sud -, ma è logico che noi, nel nostro piccolo,
nell'ambito della Valle d'Aosta, si pensi di portare quelle piccole
o medie industrie, nelle zone dove c'è una maggiore disponibilità
di mano d'opera, sia perché è meno facile la trasformazione
dell'agricoltura e in maniera di evitare quegli inconvenienti del
trasferimento degli operai dai vari Comuni al centro di Aosta o al
cento di Pont St. Martin, ed evitare anche tutti quegli
inconvenienti che derivano dal problema del reperimento della
casa.
Io mi auguro, quindi, che la legge che è stata elaborata dalla
Commissione, tenga conto di tutto questo, senza necessariamente
fare una politica di campanile, ma le zone nevralgiche della Valle
d'Aosta dove c'è particolarmente della manodopera disponibile le
conosciamo tutti; in quelle zone c'è anche possibilità di creare
quelle zone industriali, però, detto tutto questo, bisognerà lo
stesso andare con i piedi di piombo, perché, praticamente, noi
vediamo qualche volta, anche quando si è molto ottimisti, anche con
tutte le garanzie che si hanno questo sistema di contributi non dà
il suo effetto, non fa il suo effetto e quindi bisognerà
valutare.
Quanto alla questione delle industrie collaterali della Cogne,
mi pare che anche il Consigliere Tonino sia d'accordo di
esaminarla, eventualmente, nell'ordine del giorno sulla Cogne e
praticamente, anche questo, bisognerà vedere quale sviluppo potrà
avere. Infatti se, ad un certo momento, si potesse installare per
le industrie collaterali della Cogne in Valle d'Aosta,
probabilmente l'altro problema di sviluppare delle altre medie
industrie verrebbe un po' a cadere salvo avere delle medie
industrie o delle piccole industrie che danno tutti gli affidamenti
e che sono quelle piccole industrie che non sono legate a quella
stessa economia della grande industria in maniera che un domani, la
crisi di una industria non si ripercuota immediatamente sull'altra.
Bisognerebbe vedere anche questa complementarietà e bisognerà
tenere conto - adesso la Fiat a Torino va e dà lavoro a una gran
parte delle industrie di Torino e cintura - però se un domani, si
verificasse, come già si è verificata, una crisi, automaticamente
entrerebbe in crisi tutta una zona completa con delle ripercussioni
molto forti.
Quindi la questione di avere un'unica industria con industrie
collaterali che servono quell'unica industria può essere anche un
pericolo in certi momenti, quindi occorrerà valutare anche
questo.
Non dobbiamo studiarlo oggi, parliamo di un finanziamento a
queste industrie, però è logico che speriamo che di tutto questo si
sia tenuto conto nella legge. Se non se ne è tenuto conto,
bisognerà che il Consiglio, sentiti i lumi della programmazione, ne
tenga conto prima di approvare una nuova legge. Un'altra cosa:
questa legge non è automatica, lascia una certa disponibilità anche
di verifica al Consiglio regionale in maniera che possa, secondo le
necessità e secondo i momenti, stabilire se deve intervenire o
meno.
Tutto questo bisognerà vederlo.
Ora, qui ci troviamo dinanzi all'approvazione di finanziamenti a
quattro industrie in base alle leggi attualmente in vigore. Mi pare
che, intanto, per le due piccole industrie che sono le due ultime
sia una cosa normale, non sono degli impegni di grande conto e
nello stesso tempo, mentre una è già un'attività in parte terziaria
e di cui si sarà tenuto conto nello stabilire il contributo, ce n'è
un'altra che è una piccola industria già esistente in Valle d'Aosta
ed è logico che noi l'aiutiamo. Le altre sono sorte, anche se oggi
non ci sono ancora queste zone industriali attrezzate, sono sorte
in zone che, effettivamente, hanno una necessità di occupazione
della manodopera. Se la Commissione e l'Assessorato hanno esaminato
a fondo e si sono prese tutte le cautele, noi possiamo essere
favorevoli, facendo presente che la raccomandazione della prima
parte dell'ordine del giorno che aveva presentato il Consigliere
Tonino non ha niente a che fare con la questione Cogne ma era
attinente, invece, al problema di queste industrie, di questi
finanziamenti, se ho ben capito dalla lettura dell'ordine del
giorno. Bisognerebbe che, siccome non penso che il Consigliere
Tonino voglia fare un ordine del giorno apposta per quello,
bisognerebbe che la Giunta e l'Assessorato lo considerino una
raccomandazione.
Bancod (U.V.)
- In Commissione consiliare si è parlato
lungamente di questa nuova legge, effettivamente bisogna augurarsi
che questa sia elaborata al più presto e venga portata in Consiglio
perché così si eviterebbero tanti inconvenienti, inconvenienti che
si possono riassumere nella migliore classificazione delle zone
industriali, cioè di quelle zone che, effettivamente, hanno maggior
bisogno di assorbimento di manodopera e queste zone sono state
stabilite in quattro zone, insomma principali.
Effettivamente, noi vediamo e abbiamo avuto occasione anche oggi
di notare che per l'alta Valle, sono stati stanziati fondi assai
cospicui sia, per esempio, per lo stabilimento termale di Pré St.
Didier, fondi che sono, effettivamente, cospicui, che non si sa
dove si andrà a finire, insomma, ed è giusto che, specialmente, si
tenga conto che la bassa Valle, effettivamente, è depressa, e che
ha bisogno di questo sviluppo industriale che noi dobbiamo
agevolare in tutti i modi. Io ho visto ad Arnaz la Tecnomec che
effettivamente è una piccola industria, però mi è piaciuto vedere
che, effettivamente, la manodopera è completamente locale, ben
organizzata e questo fa piacere, insomma.
Fa piacere vedere che c'è il principio, insomma, di aiutare i
disoccupati del posto. Alla Cenisio a Champdepraz, una industria
consistente, una industria che, effettivamente, ha messo su uno
stabilimento che avrà speso fior di milioni là, perché con i
macchinari che ha messo su ed è giusto che questa industria sia
sovvenzionata, perché, un domani, potrà dare al Comune di
Champdepraz e ai dintorni un effettivo sviluppo...per i dintorni di
Aosta c'è la ... che è un industria valdostana, insomma, che merita
di essere aiutata e qui, nei dintorni d'Aosta, sappiamo che le
industrie sono già un po' scarse, insomma, dobbiamo principalmente
aiutare quei posti dove, effettivamente, si può collocare
manodopera locale e non andare oltre perché, altrimenti il
risultato sarebbe negativo per i Comuni stessi.
Albaney (M.A.V.)
- Io ringrazio tutti i Consiglieri che
sono intervenuti nella discussione, in modo speciale il Consigliere
Pollicini, il quale ha reso noto tutto il lavoro fatto dalla
Commissione Industria e Commercio per predisporre un testo di legge
che possa soddisfare quelle che sono le richieste, le esigenze
dell'occupazione nelle industrie della nostra Regione.
Al Consigliere Germano che, ad un certo momento, quasi dice che
tutti i soldi che sono stati spesi per l'industria sono stati spesi
male o non sono serviti. Faccio presente che noi abbiamo speso,
fino adesso, per le industrie 450 milioni e se noi controlliamo un
po' tutta l'occupazione che abbiamo trovato, tutta la manodopera
che è stata assunta da queste industrie, tenete presente non so, la
Sib, la Birra Aosta che da 50/60 è passata a 170, sono 100 persone,
teniamo presente... di Hône che attualmente ha 25 dipendenti, non
so, teniamo presente quella di Chambave, che attualmente ha una
quindicina di dipendenti, prendiamo la Chopon-Suisse di Pont St.
Martin, che ha novanta dipendenti, teniamo presente, quindi, anche
l'Ilssa Viola che, con il contributo che abbiamo dato ha assunto
più di cento dipendenti: quindi sono stati 500 e più i dipendenti
che sono stati assunti.
Quindi, abbiamo cercato di dare dell'occupazione alla nostra
manodopera, con questo nuovo contributo che diamo a queste quattro
industrie, come giustamente ha fatto notare il Consigliere Bancod.
La Tecnomec attualmente ha quaranta dipendenti, si prevede che la
Tecnomec possa costruire un altro stabilimento accanto, quindi
potrà venire incontro a quella che è la disoccupazione in Bassa
Valle, in seguito alla crisi della Sirca-Davit; la Cenisio dovrebbe
occupare dai 60-80 dipendenti.
Quindi, come vedete, se tutti i soldi che sono stati spesi, non
sono andati a buon fine, non per questo noi dobbiamo preoccuparci e
dobbiamo continuare sull'impostazione che, fino qui, è stata
seguita e nulla vieta che questo disegno di legge che io mi
riprometto quanto prima possa essere discusso in Consiglio e quindi
il Consiglio potrà esprimere il proprio parere.
Montesano (P.S.D.I.)
- La parola al Presidente della
Giunta.
Dujany (D.P.)
- Volevo solo fare alcune considerazioni
marginali all'oggetto in discussione, in quanto mi pare che
sull'oggetto il Consiglio sia d'accordo per la sua
approvazione.
Alcune osservazioni che vedremo in sede di discussione del
programma, in sede regionale, perché accentua e mette in evidenza
quale è l'evoluzione dell'occupazione industriale in Valle d'Aosta.
Dal 1951 al 1969 l'occupazione nel settore industriale in Valle
d'Aosta, ha conosciuto una particolare diminuzione: nel 1951
avevamo 18.500 unità impiegate, nel 1961 erano ancora 18.500, nel
1969 scendevano a 15.500 unità; quindi abbiamo avuto fra il 1961 e
1969 una diminuzione di 2.960 persone occupate, meno del 16%, nello
spazio di dieci anni.
A che cosa è da attribuirsi questa diversa occupazione? In parte
a 1271 unità occupate nelle costruzioni e nei lavori pubblici - 27%
di lavori vari di carattere edile che sono venuti a cessare; 750
unità nelle industrie estrattive, 523 unità occupate nelle
industrie manifatturiere che hanno trovato minor corso - 4%; 400
occupati nelle industrie elettriche e gas, con una diminuzione,
quindi del 31%, per un totale di circa 3.000 unità in meno nello
spazio di un decennio. Questi dati che sono indiscutibilmente dei
dati preoccupanti - sono messi in evidenza dalla ricerca fatta
quest'estate dall'Istituto Superiore di Grenoble che sarà
prossimamente discusso nelle sedi opportune e anche dal Consiglio
regionale - son preoccupanti, dicevo, questi dati, però non sono
sufficienti ad esprimere completamente le insufficienze della
struttura industriale valdostana, perché bisogna aggiungere che, se
il fenomeno della disoccupazione risulta essere poco importante,
ciò deriva da un accentuato fenomeno di manodopera specializzata
che se ne va continuamente verso la Lombardia e verso il Piemonte,
attraverso ampi movimenti di carattere pendolare.
La zona del Canavese e, in modo particolare la Olivetti, ha
assorbito, in questi ultimi dieci anni, circa 2.000 unità, di cui
più di 1.000 si sono stanziate nella zona industriale e circa 800,
da 8 a 900, sono ancora del personale pendolare.
Sono per lo più giovani alla ricerca di un lavoro che dia loro
soddisfazione in relazione alla miglior preparazione culturale e
alla miglior preparazione professionale che non trovano più
collocazione in Valle d'Aosta, in rapporto al tipo delle industrie
esistenti in Valle d'Aosta.
Mi pare quindi che il problema non è solo grave ma è gravissimo,
perché ci stiamo avvicinando al fenomeno delle zone più depresse
del Sud, siamo una mini-Calabria che esporta manodopera
specializzata, personale culturalmente preparato, e che rischierà,
fra qualche tempo, di importare della manodopera di manovalanza e
della manodopera generica.
Qualcuno sorride a questi dati.
Il Primo Ministro francese, 15 giorni fa, facendo un giro in
elicottero, nella banlieue di Parigi, ha affermato, ritornando nel
suo dicastero: "C'est inhumain que des travailleurs doivent être
soumis à trois heures de voyage par jour pour rejoindre leurs lieux
de travail et rejoindre leurs chez-soi". Noi, poi, pendolari per
Ivrea che partono da Aosta, siamo a questo punto, fatte
evidentemente le dovute proporzioni in rapporto alla popolazione e
in rapporto alla quantità di queste persone che sono soggette a
questo sforzo.
Mi pare, quindi, che il problema dell'industrializzazione o per
lo meno il problema dell'occupazione, si pone come uno dei problemi
più importanti per la Valle d'Aosta, soprattutto in relazione
all'incentivazione della formazione scolastica e della formazione
professionale, incentivazione che la Regione ha favorito da
parecchi anni. Bisogna che l'industria si adegui e bisogna che
l'industria dia una possibilità di ricettività a queste persone
giovani che escono dalle nostre scuole, con questo nuovo bagaglio
culturale e professionale; altrimenti correremo il rischio di
perdere le forze migliori, dopo aver sacrificato denaro, dopo aver
cercato un fine di miglioramento sociale economico per la nostra
regione e per evitare che questo sia un raggiungimento
illusorio.
Quindi la Valle d'Aosta presenta una delle caratteristiche
principali di una delle zone depresse di esportazione di manodopera
e di manodopera specializzata.
La tendenza si accentuerà ancora nei prossimi anni nella misura
in cui non saranno create nella regione occupazioni di lavoro
rispondenti alla qualifica della manodopera valdostana.
Non basta creare industrie per una quantità di posti di lavoro,
bisogna creare industria preoccupandosi della qualità dei posti di
lavoro.
Noi ci troviamo quotidianamente, vi siete trovati voi, coloro
che hanno fatto parte della Giunta e ci troviamo noi in questo
momento con una richiesta continua di posti di lavoro, non più
manovali, ma di periti, periti industriali, non parliamo di
ragionieri e geometri, ma ci troviamo ormai al punto di trovarci
davanti alla passeggiata quotidiana di periti industriali che
vengono a chiederci un posto di lavoro. E a qualcuno che, qualche
anno fa, ci rimproverava perché in Valle d'Aosta non istituiamo un
istituto tecnico per periti, io rispondo: "abbiamo fatto bene,
perché avremmo illuso la popolazione e l'avremmo indirizzata in un
tipo di scuola dove non avrebbero avuto la possibilità di una
occupazione". Oggi faccio un discorso ancora diverso: potremmo
esaminare l'istituzione di un istituto di questo genere a
condizione che l'industria sappia creare posti di lavoro che
possono soddisfare queste forze giovani, altrimenti faremmo solo
delle scuole che creano degli spostati, come già ce ne sono
troppe.
Naturalmente, le attività industriali che potrebbero trovare
condizioni favorevoli in Valle d'Aosta, sono le medie imprese, sono
imprese meccaniche, legate alle industrie piemontesi, e io direi
che nell'Olivetti, per esempio, potrebbe esserci un elemento valido
e dovrebbe essere sollecitato data la sua vicinanza con la Valle
d'Aosta e data la caratteristica della sua produzione per portarci
un tipo di industria che potrebbe essere considerata valida alle
esigenze della nostra manodopera, o altre industrie di elettronica,
o altre industrie di lavoratori chimici.
L'essenziale è questo: di cercare di installare industrie che
abbiano una vita propria, che dispongono di uffici di ricerca e di
progettazione propria, e che abbiano una possibilità di un mercato
autonomi, per non correre il rischio di sovvenzionare industrie
che, in apparenza, funzionavano benissimo e qui, vorrei ricordare
la perla che noi abbiamo sempre considerato di Arnaz, la
Sirca-Davit di Arnaz, e proprio, a un certo momento, è venuta a
disilluderci perché manca proprio questo collegamento, naturalmente
con un'industria madre e o soprattutto con una organizzazione di
progettazione che sappia adottare la sua lavorazione e la sua
immissione in commercio in relazione a determinate necessità di
carattere generale.
Quindi, il problema di incrementare e stimolare l'installazione
delle industrie è un problema reale e concreto: il modo non è
facile da trovarsi; l'esperienza di questi vent'anni ci ha
disilluso in parecchie iniziative, dobbiamo, però, creare posti di
lavoro, dobbiamo perfezionare questi strumenti di questi anni,
dobbiamo ricercare, eventualmente, altri strumenti più validi,
anche se fossero degli strumenti integrati alla legge che è in
studio in sede di Commissione consiliare e che è in esame della
Giunta regionale di cui ha parlato il Consigliere Pollicini.
Mi pare che l'idea del Consigliere di vedere in alternativa a
quel contributo previsto da quella legge la fornitura di aree
regolarmente urbanizzate, potrebbe anche essere quello un mezzo
idoneo, forse più serio, per creare e cercare di stimolare la
creazione di posti di lavoro in Valle d'Aosta, di cui abbiamo una
enorme necessità se non vogliamo diventare, nello spazio di 8-10
anni, un paese di immigrazione e di manovalanza e un paese di
esportazione di manodopera specializzata.
Fosson (U.V.)
- Io chiedo scusa al Presidente della
Giunta se farò un brevissimo intervento su questo argomento, prima
di tutto per felicitarmi per come ha inquadrato il problema e, in
secondo luogo, per dire alla Giunta queste cose le deve dire a
molte di quelle persone che specialmente in passato, recentemente
si sono interessate alla programmazione in Valle d'Aosta, e voglio
segnalare un episodio. Io ho partecipato - e c'era anche qualcuno
che attualmente è sui banchi della Giunta - alla conferenza che il
Prof. Forti ha fatto nella sala qui di rappresentanza del Consiglio
regionale per esporre i programmi della Cogne di Aosta, quando i
programmi della Cogne sono stati completamente cambiati da come il
Prof. Forti li aveva impostati in un primo tempo e avevo sentito
con orrore dal Prof. Forti - e scusate se io cito il Prof. Forti,
io ho tutta la stima sul Prof. Forti, ma su questo argomento l'ho
contraddetto, perché il Prof. Forti , autorità in materia - ha
detto, in una conferenza, che qui in Valle d'Aosta, mancava la
manodopera specializzata e che, praticamente, qui, anche
l'industria, la Cogne, doveva fare un certo tipo di lavorazioni
perché mancava la manodopera specializzata. C'era molta gente a
sentire la conferenza e l'unico che ha preso la parola per
controbattere a questo argomento è stato, modestamente, il
sottoscritto, dicendo al Prof. Forti e ricordando al Prof. Forti le
numerose, le centinaia, le migliaia di unità lavorative che
istruisce a spese della Regione, quindi del contribuente valdostano
attraverso la scuola professionale valdostana, e via dicendo che
hanno dovuto andare a cercare il loro lavoro fuori della Valle
d'Aosta e ho citato quei dati che oggi io trovo confermati che,
d'altra parte, noi li conoscevamo, ma che trovo confermati dalle
parole del Presidente della Giunta.
Quindi, quando si comincia a quel livello a far queste
considerazioni, cosa si vuole tirare fuori da questo? Le
conseguenze che ne derivano sono completamente diverse
dall'impostazione che bisogna dare.
È questo - io in quel momento lì proprio mi sentivo premere e o
non c'era la conoscenza del problema -: uno che è fuori fa una
statistica degli occupati in Valle d'Aosta e si capisce che i 1800
specializzati che vanno a lavorare all'Olivetti non lavorano in
Valle d'Aosta, lavorano nel Canavese, e quindi, se non tengono
conto di queste cose, si continua a dire che in Valle d'Aosta non
ci sono gli specializzati e quindi non si possono installare in
Valle d'Aosta delle industrie che occupino manodopera
specializzata. Non voglio farla più lunga su questo punto.
In quel momento mi sono permesso di dire queste cose in piena
conferenza, in contrapposizione a quello che ha detto il Prof.
Forti, ma sono contento di averle sentite oggi dal Presidente della
Giunta e penso che il Presidente della Giunta e la Giunta con gli
organi della programmazione e con quelle industrie che si devono
stimolare a venire in Valle d'Aosta terranno presente queste cose
perché questo è il problema fondamentale.
Condivido, infatti, completamente quello che è stato detto dal
Presidente della Giunta nelle sue conclusioni che, se noi
continuiamo così, noi impoveriremo gli elementi di una certa
capacità tecnica che andranno ad arricchire altre industrie fuori
dalla Valle e noi non faremo altro che mantenerci delle industrie
che occupano manovalanza e invece di fare un passo avanti nel
progresso, faremo un passo indietro. Quindi, se noi non abbiamo
voglia di fare come i gamberi, dobbiamo tenere presente queste
cose.
Manganoni (P.C.I.)
- Io non voglio entrare ancora nel
merito... sono d'accordo e mi felicito per l'intervento del
Presidente della Giunta che ha fatto un esame reale della
situazione, e il Presidente ha citato però un fatto che tutti noi
conosciamo: la disoccupazione dei diplomati in Valle d'Aosta.
Noi abbiamo - sarebbe interessante avere una statistica - quanti
ne abbiamo noi maestri di scuola, geometri, sono tanti, non parlo
di quelli che abbiamo a Ivrea, a Torino, specialmente il perito o
va a Ivrea o va a Torino però - e questa è una domanda che io
vorrei porre al Presidente - si è informato il Presidente delle
assunzioni di questi ultimi anni alla Cogne? Perché alla Cogne
questi diplomati li fanno venire dall'Ital-Sider?
Io dico che si sarebbe potuti sistemarli tutti, ma comunque ci
sarebbe stato un certo numero di diplomati, di periti, di
ragionieri, ecc. locali, che avrebbero trovato posto in loco.
Non potrebbe il Presidente farsi consegnare un elenco di queste
ultime assunzioni?
Perché lì, è vero, c'è un accordo che bisogna creare degli
stabilimenti che assorbano questi diplomati, ma dove c'è già la
possibilità di assorbirli, almeno vediamo di assorbirli in modo da
evitare che questi debbano andare a lavorare a Ivrea, a Torino e
altrove, e quelli che provengono dall'Ital-Sider, rimangano
nell'Ital-Sider, perché devono mandarli qui alla Cogne, quando ne
abbiamo noi qui un numero rilevante? Quanti di questi diplomati
fanno i camerieri.
Però... chi ha un diploma può anche ispirare ad avere un posto
consono al suo tipo di studi. È lodevole il fatto che sia andato a
fare il cameriere, è lodevole, però io inviterei il Presidente a
fare un'indagine su questo fatto, ad accertarsi.
Io finisco sul fatto della legge dicendo che la Commissione
consiliare aveva fatto tutto un lavoro, preparato la nuova legge,
se non che una nuova legge che in linea di principio, aveva avuto
anche la nostra approvazione, dopo i nuovi fatti... beh, bisogna
che noi la rivediamo questa legge, cioè impostarla in altri modi,
in modo da avere una garanzia che noi non buttiamo via i quattrini,
come i fatti recenti - che io non ripeto - citati dal Consigliere
Tonino hanno dimostrato. Ed allora bisognerà che chiunque abbia dei
suggerimenti, del come possiamo impostare questa legge, in modo da
non buttare dei soldi per poi ottenere i risultati che abbiamo
ottenuto.
Bordon (D.C.)
- Io non sono un tecnico e quindi cercherò
di essere molto breve, però mi sembra che alcune osservazioni le
debba fare, e le devo fare perché? Dicevo prima con gli amici, che
in questo Consiglio certi argomenti vengono portati avanti con una
certa contraddittorietà cioè, in altre parole, ho l'impressione che
qualche volta si vorrebbe avere la moglie ubriaca e la botte piena,
il che non è molto facile e perché mi servo di questo esempio?
Perché, ad esempio, a un certo momento, ho seguito con molta
attenzione la relazione del Consigliere Tonino, relazione fatta
bene, relazione che metteva, veramente, sotto viva luce quelle che
dovrebbero essere determinate impostazioni della Regione, vale a
dire che sarebbe opportuno che qui creassero degli stabilimenti più
piccoli che dovrebbero portare avanti a completamento le
lavorazioni che vorrei definire iniziate prima dalla Cogne.
Successivamente, ho sentito il Consigliere Fosson - che in
materia è un competente, perché è sempre intervenuto, d'altronde
vive in questo stabilimento della Cogne, - che mi sembrava avesse
fatto delle giuste osservazioni, allorquando ebbe a dire: "Ma io
sono del parere che se domani noi dovessimo creare qui in Valle
delle aziende più piccole, collegate con la Cogne, per completare i
lavori fatti dalla Cogne, con la crisi di tutti gli altri
stabilimenti". Mi sembrava che, anche questa obiezione, fosse
giusta; quindi, arrivati ad un certo momento, sentiamo la necessità
di avere delle aziende che sviluppino quello che la Cogne ha
preparato. Nello stesso momento ci si dice: fate molta attenzione
perché, creando queste industrie, in caso di crisi della società
madre, voi potreste avere in crisi tutta questa... filiazione...
prima perplessità che mi viene.
Quindi, questo è il primo esame che dovremo fare, vale una
teoria, vale l'altra, non lo so.
Ad ogni modo, seconda osservazione: ad un certo momento, veniamo
fuori e ci sentiamo giustamente dire, non so da chi, ma qualcheduno
lo ha detto, l'ha detto il Consigliere Germano, che se noi avessimo
soltanto da prendere in esame determinate società che vengono in
Valle d'Aosta per lucrare quei 18-20-50-100 milioni, secondo
l'importanza dell'azienda, in linea di massima, dovrebbero
essere... e poi dopo un po' di tempo vanno a carte quarantotto ed è
quello che abbiamo visto.
Noi abbiamo visto delle società che - non so se spinte per il
contributo o per altri motivi - sono venute ad impiantarsi in Valle
e, grosso modo, dopo un certo periodo di tempo si trovano tutte in
difficoltà.
Io non dico che non si debbano dare questi contributi, lo ha
detto anche il Consigliere Tonino che d'altronde dice che questi
contributi sono nient'altro che l'applicazione di una legge
precedente che deve essere attuata. Fate bene, quindi, a modificare
la legge e ho appreso con piacere di questo disegno di legge che è
allo studio e che va avanti. Poi ho seguito l'impostazione e la
relazione del Presidente della Giunta, fatta in base a dei dati che
trattiene un po' gelosamente, perché, a Morgex, ho avuto il piacere
di sentire determinate informazioni sull'agricoltura, oggi sento
quelle sull'industria, e sono lieto che, a un certo momento, almeno
così ci ha preannunciato, passerà anche a noi questi dati perché si
possa seguire quali sono queste situazioni, perché mi sembra che
questi dati tu te li tenga un po' troppo lì, insomma ne vuoi fare
un monopolio, e portaceli un po' un momentino che li vediamo
insieme.
Naturalmente...
(voce)
...è un monopolio poco piacevole,
è una situazione che è quella che è. Ecco, questo, questo senso di
monopolio era più che altro una battuta amichevole, però continuo e
effettivamente - ecco perché ho preso la parola - c'è sempre il
diavolo pensatore. In questo momento è stato il Consigliere
Maghetti che mi ha tentato ed era già quello che io sentivo che mi
rodeva dentro e che cos'è che mi rodeva? Ma, noi abbiamo, ad un
certo momento, da fare un esame della questione. Mi dice il
Presidente della Giunta: noi ci troviamo in questa situazione con
richieste continue di lavoro. Signori, ma vogliamo un po' vedere
chi è che fa queste continue richieste di lavoro? Il Presidente
della Giunta lo ha precisato molto bene: in linea di massima,
coloro che fanno queste richieste di lavoro, sono ragionieri,
geometri, maestri di scuola. Alcune sere or sono, parlavamo con i
miei amici industriali, con gente che, per la sua abituale
professione, con degli industriali, e questo individuo, questo
tipo, invitava questa gente a venire in Valle d'Aosta.
Ma, questo Signore mi diceva e ci odiava: in linea di massima,
oggi come oggi, con l'impostazione che è stata data alla scuola - e
mi ricordo un intervento felicissimo del Consigliere Caveri - noi
prendiamo un po' in esame queste nuove forze che vengano fuori,
queste nuove forze del lavoro, incominciamo a prenderle a undici
anni, quando dovrebbero aver finito le elementari; vanno avanti
altri tre anni e arrivano a quattordici; vanno altri due anni
obbligatori e arrivano a sedici. A un certo momento a sedici anni,
vale a dire cinque anni dopo aver lasciato le elementari, in linea
di massima sono tutti o geometri, o ragionieri, o periti o
insegnanti. Ma, a un certo momento, mi si diceva come si può avere
un'industria come quella che citava il Presidente della Giunta, che
venga ad impiantarsi in Valle d'Aosta e che si adatti, che venga
incontro alle nostre esigenze. Cioè io dicevo, in altre parole,
questo: a un certo momento queste nuove forze di lavoro che vengono
fuori che cosa fanno? Ma sarebbero tutti ufficiali se fossero
nell'esercito, perché vengono tutti per chiedere di fare
l'impiegato, vogliono fare il contabile, il ragioniere, il perito
vuol fare il perito, ma la truppa che lavora, quella che deve
portare avanti il lavoro in sé e per sé, dove lo troviamo?
Io ho saputo rispondere, perché non mi risulta che qui abbiamo
schiere di giovani e di manodopera tale da essere la truppa, in
quanto che sono ormai tutti ufficiali.
Quindi, che cosa ne viene fuori? Ne viene fuori una
constatazione di questo genere: io ritengo che sarebbe facile dire
"io vorrei, a un certo momento, un'industria che venga qui e che
faccia caso alle nostre esigenze".
Ma io mi domando, a un certo momento: da dove vengono fuori
questi operai che dovrebbero costituire la truppa o l'operaio
specializzato?
Questo non lo capisco. Io spero che la relazione che tu ci farai
distribuire ci illustrerà la materia, perché io ho l'impressione
che colui che ha studiato fino a sedici anni, quando viene anche
solo fuori come segretaria d'azienda, perché non è stata un'aquila,
a casa mia o nel mio ufficio sono sempre venuti a chiederci un
posto di lavoro come impiegata, mai come commessa.
Io non ho mai trovato un ragazzo che sia venuto a dirmi: io sono
pronto a fare l'idraulico, mai. Io non ho mai trovato un
lattoniere, non ho mai trovato nessuno, ho sempre trovato della
gente che è venuta con un titolo di studio per avere un posto da
impiegato.
Ora, secondo il mio modesto parere, posso anche essere non
condiviso in questa mia impostazione, io ho paura che noi qui
abbiamo preso l'ammalato - in questo momento l'industria -
l'abbiamo visitato, l'abbiamo esaminato ben bene, abbiamo detto
queste sarebbero le necessità, però non abbiamo ancora trovato il
rimedio e la prova ce l'abbiamo attraverso quei trecento,
quattrocento milioni che abbiamo speso e che sono anche stati spesi
bene, perché - diceva l'Assessore Albaney - sono industrie che sono
venute qui, hanno occupato circa 400-500 persone, ma noi abbiamo
bisogno di industrie che vengano in Valle, che vivano e che
continuino, che non tutti i momenti si debba ricorrere a dei
contributi, a degli aiuti, a vedere dei licenziamenti e dei tagli,
perché noi che cosa vediamo in Valle d'Aosta? Vediamo una cosa
semplicissima, molte volte ce lo diciamo, la Regione è la vacca da
mungere, noi, arrivati a un certo momento, abbiamo un'industria che
è venuta qui, l'abbiamo sovvenzionata, l'abbiamo mandata avanti,
dopo cinque o sei anni l'industria è in difficoltà, si devono fare
dei licenziamenti che è giusto che non si facciano perché il
lavoratore ha diritto ad avere il suo lavoro. E dov'è che si va a
cercare lavoro senza la Regione? Ecco la mia preoccupazione.
Se noi continuiamo a portare delle industrie in Valle, dopo
averle sovvenzionate e fatte impiantare, ad un certo momento
dobbiamo anche seguirle e mandarle avanti.
Quindi, questa è la mia paura. Ora, naturalmente, questo l'ho
detto per rispondere, secondo il mio modesto parere, a determinate
cose che avevo sentito prima. Noi siamo costretti, per forza, ad
approvare questo provvedimento perché lo abbiamo fatto sempre, non
è che si faccia questo discorso per votare questo provvedimento, ma
io Signori, vi dico: esaminiamolo pure con molta attenzione, perché
io, ripeto, ho l'impressione che 300-400 milioni - non mi è mai
stato precisato questo numero - io vorrei sapere, per esempio, ogni
anno quanti geometri vengono fuori, quanti ragionieri, quanti
maestri di scuola.
Quindi, su tutti questi ragazzi che studiano e studiano ormai
fino a 16 anni, quanti ne vanno a finire nell'industria come
manovali? Vanno tutti per cercare di fare gli impiegati, per cui
avremo bisogno di avere delle industrie qui che, probabilmente per
i lavori più pesanti, importeranno manodopera e occuperanno quei
pochi nostri diplomati che, giustamente, hanno il diritto di
trovare il posto di lavoro.
Montesano (P.S.D.I.)
- Altri interventi? Io volevo dire
questo al Vice Presidente Fosson, che questa mattina è stato fatto
in sua assenza un esame della nuova regolamentazione.
Quindi, chi ha preso la parola due volte, non può prenderla una
terza volta.
Quindi, lei che è responsabile come me di fare osservare il
Regolamento, mi dispiace, deve astenersi dal richiedere la parola
per la terza volta.
Fosson (U.V.) -
Vorrei fare presente al Presidente del
Consiglio che quello che ha detto il Consigliere Bordon è di una
gravità tale che...
Montesano (P.S.D.I.)
- Ad ogni modo c'è il Consigliere
Savioz che vuole la parola.
Savioz (P.C.I.)
- Questa mattina io ho parlato, tre
volte, adesso però non volevo prendere la parola, ma...
(
Montesano
: ma non vuol dire niente, non è stata dichiarata
chiusa la discussione) ...beh, si vede che il Regolamento non è
ancora entrato bene nelle nostre teste, bisogna avere un po' di
pazienza... (
Montesano
: ci vuole rodaggio) ...ci vuole
rodaggio. Ad ogni modo io non intendevo prendere la parola perché
mi sembra che il problema sia stato dibattuto e chiarito sotto vari
aspetti. Però l'intervento del Consigliere Bordon, veramente, mi
solletica un pochettino, perché se si tirano le somme di quanto tu
poni come problema, viene in automatico da chiedersi se facciamo
bene o male ad istruire la gente, perché dovremmo continuare come
nei vecchi tempi che il povero diavolo di contadino debba
continuare a fare il contadino, che il figlio del muratore faccia
il muratore, che il figlio del fabbro faccia il fabbro e via di
questo passo qui, il figlio del manovale rimanga eternamente
manovale e possibilmente analfabeta come nei tempi antichi.
No, Consigliere Bordon, io sono convinto e ti parlerò di una
questione di uno studio che ho fatto a suo tempo, in paesi
stranieri, dove sono stato a vedere sul posto e dove la gente non
si trova alle elementari di prima, seconda, terza e quarta e
quindi, come ci troviamo ancora noi e come lo siamo molti di noi.
Io sono uno di quelli: ho la quarta elementare, non ho neanche
finito la quinta, c'è però della gente che ha una certa istruzione,
e che fa determinati lavori molto volentieri, però c'è di mezzo la
questione della situazione umana e della retribuzione, perché non è
mica vero che tutta la gente voglia fare l'impiegato e l'impiegato
lo fanno perché prima di tutto è un lavoro meno pesante, in secondo
luogo è un lavoro rispettato, in terzo luogo è un lavoro più
remunerato.
Sono le strutture sociali che dobbiamo rivedere a fondo, se
volete risolvere determinati problemi e non con il principio che
l'istruzione sia contraria a quella che può essere l'immissione di
un'azienda, perché, purtroppo, di manovali e di gente non istruita
in Valle ne abbiamo ancora una buona quantità e, se pur vero, che
ogni anno escono fuori dei diplomati, è altrettanto vero che c'è un
sacco di disoccupati che vanno a lavorare fuori della Valle, che
addirittura vanno all'estero, e che se, con la nostra legge sulla
industrializzazione, fino adesso, qualche beneficio abbiamo
ottenuto, è una legge che va riveduta a tutti gli effetti.
Questo è stato detto da tutti quanti, è inutile quindi che io lo
ripeta: però, a un certo punto, teniamo conto che è necessario
istruire la gente prima di tutto e soprattutto.
È necessario arrivare al punto di indirizzare la gente e non di
sfornare nella Valle trecento geometri all'anno quando invece non
abbiamo un segretario comunale, mancano i segretari comunali,
vengono tutti o in gran parte dall'Italia meridionale.
Mi ricordo quand'ero Assessore, è arrivato dalla Sicilia un
Segretario comunale per andare a Valgrisanche, c'è stato tre
giorni, è tornato giù, poveretto, e ha detto: "Io non capisco il
francese, non so il francese, non capisco il patois, sono in una
zona per me inospitale, dove non posso vivere e me ne vado". E se
ne è andato.
Ma è vero Signori, questa è la realtà delle cose. Noi abbiamo
degli spostati. Perché? Perché è l'indirizzo della scuola che li
porta anche ad essere degli spostati.
Dovremo tenere conto delle esigenze che abbiamo nella nostra
Regione, ma non partire dal concetto che non dobbiamo istruire la
gente. Questo mi sembra che sia una cosa superata e che non vada
detta.
Insomma, bisogna tenere conto che abbiamo un numero esagerato di
persone che vanno, per esempio, a lavorare fuori dalla Valle. Mi
consta che da Aosta stessa c'è un mucchio di gente che va a
lavorare ad Ivrea. Qualcuno parlava di 6-700 persone che,
giornalmente, vanno a Ivrea a lavorare e, in gran parte, sono della
gente qualificata: operai specializzati, alcuni sono anche
impiegati, altri sono anche nell'ambito dei dirigenti della
Olivetti.
Conosco qualcuno da Gressoney che è dirigente e abbastanza
altolocato nella Olivetti.
Non è, quindi, gente che non abbia una preparazione. Ora, mi
sembra che, arrivati a questo punto, bisogna che anche in questo
settore, come in tanti altri settori, bisogna esaminare
attentamente tutta la situazione e rivedere, alla luce della
situazione che abbiamo, e soprattutto tenere conto che, prima di
immettere ancora delle altre forze che vengono da fuori Valle, si
incominci a mettere a posto la gente che c'è qui.
Questo è uno dei problemi di fondo, perché mi consta che
l'ultima infornata fatta alla Cogne di valdostani non ce n'è
neanche uno. Questo mi consta, addirittura hanno fatto arrivare
qualcuno dalla Germania per mandarli a Morgex; perché uno è venuto
da me, sissignore, è stato fatto entrare dalla Germania, tramite
determinati colori politici, e mandato a Morgex e via di questo
passo qui.
Ora, per fare il magazziniere a Morgex e per fare il custode a
Morgex, non c'era necessità di farlo venire da fuori, ce n'erano
qui, a Morgex c'era della gente.
Conosco io della gente che sta per essere presa alla Regione
come cantoniere per... quindi potevano benissimo essere messi a
Morgex alla Società... quindi il problema si presenta sotto vari
aspetti. Quindi, non è il caso di andare oltre: mi sembra che
l'impostazione data sia giusta e speriamo che la Commissione
consiliare competente, la Giunta e il Consiglio approvino una legge
che possa, veramente, risolvere il grave problema della Bassa Valle
e mica solo della Bassa Valle ma, della Valle intera, ma, in modo
particolare, della Bassa Valle.
Ciò perché lì l'industrializzazione è l'unica carta che abbiamo
in mano, in quanto che, purtroppo, per quello che concerne la Bassa
Valle, in campo turistico non possiamo fare un gran che e in campo
commerciale possiamo fare ancora meno. Rimane, quindi, la
possibilità di industrializzare in qualche maniera.
Montesano (P.S.D.I.)
- Allora, sono ancora iscritti a
parlare i Consiglieri Bordon e Pollicini e anche il Consigliere
Germano.
C'è qualche altro che si iscrive che dopo chiudiamo la
discussione?
Va bene allora la parola al Consigliere Bordon.
Bordon (D.C.)
- ... ma molto brevemente.
Vorrei solo precisare che qui l'amico Consigliere Savioz mi fa
passare per un oscurantista. Aveva desiderio di essere solleticato
per prendere la parola, io sono lieto se, a questo scopo, sono
riuscito a farlo parlare.
Io, in questo momento, parlavo non di Pubblica Istruzione,
Savioz, parlavo di industrializzazione della Valle d'Aosta. Quindi
io ho richiamato l'attenzione e vorrei che tu, in separata sede, mi
fornissi quei chiarimenti che mi possono essere necessari. La mia
obiezione non era quella di non mandare la gente a scuola fino a 16
anni, perché i verbali possono ricostruire quello che noi abbiamo
detto allora quando abbiamo trattato questo problema.
Parlando di industrializzazione, io mi sono permesso di far
notare al Consigliere che qui, in fondo, nel suo intervento, ha
finito per darmi ragione, dicendo: "Vedete, per quanto concerne la
scuola, bisognerebbe saperli indirizzare in un determinato settore,
di modo che essi facciano, per esempio, il Segretario comunale".
Queste sono le testuali parole, quindi, questo comprova che in
Valle d'Aosta, dovremmo, a un certo momento, poterli indirizzare in
un altro settore.
Per me non è facile andare a prendere un giovane che studia fino
a sedici anni, poi lo prendi e gli dici: "Adesso tu vai a fare il
Segretario comunale".
Vorrei lasciare la parola a un giovane Segretario come l'amico
Consigliere Quaizier, perché, in Valle d'Aosta, non abbiamo più
forze che aderiscono a quel settore. Io, con altri che erano qui,
ho fatto, modestamente, il mio esame di Segretario comunale, io so
che in quell'occasione, rappresentiamo la Valle d'Aosta l'Avv.
Fillietroz e io: fummo uno delle leve principali di questo esame,
abbiamo fatto il nostro esame perché ritenevamo che questo fosse un
settore che potesse andare bene, perché poteva dare delle
soddisfazioni. Io penso che una volta queste soddisfazioni potevano
anche esserci, ma ultimamente non ci sono più.
Quindi, non è facile indirizzare. Qui noi entreremmo nel campo
specifico della scuola, io non voglio neanche affrontare in questo
momento, io stavo parlando di industrializzazione, chiedevo:
ritenete voi - ma tu mi hai risposto - ritenete voi che quei 5-600
giovani che si diplomano a sedici anni, cioè dopo sei anni di
elementari, cinque anni di un'altra scuola, dopo undici anni totali
di scuola, questi giovani che si diplomano sono quasi tutti
ragionieri, geometri, periti, insegnanti di scuola, possano trovare
una collocazione con questo sistema di industrializzazione? Questa
era stata la mia domanda. Hai risposto bene tu. Tu, a un certo
momento, hai detto: "Bisogna stare in guardia che qui,
l'industrializzazione non si verifichi, che vengano da fuori degli
elementi nuovi e non si sistemino quelli sul posto", la mia
preoccupazione è proprio questa: noi facciamo tutti questi
sacrifici per collocare i nostri giovani, per metterli a posto qui
in Valle d'Aosta perché non abbiano ad emigrare né nel Canavese, né
in altre località, né in altre nazioni. La mia paura è che, a un
certo momento, noi riusciremo a fare questo, perché quando, un
domani, si impianti una nuova fabbrica che fa i pali di cemento
armato, io penso che, se ha bisogno di cento operai, non so se
riesce a trovarli sul posto senza farli venire da fuori.
Da questa industria, da questa piccola industria che avrà
bisogno di cento operai, avrà bisogno di dieci o quindici
ragionieri, geometri, ecc., ecco la mia preoccupazione è in questo
senso, su cui io ho voluto richiamare l'attenzione del Consiglio,
perché, ripeto per essere ben inteso, la mia preoccupazione è solo
questa: che noi, un domani, con tutti i sacrifici che stiamo
facendo, portando avanti l'industrializzazione della Valle d'Aosta,
si abbia, ad un certo momento la parte migliore dei nostri giovani
che sono quelli che hanno studiato che fortunatamente, sono
riusciti a studiare, non troveranno una collocazione sul posto,
perché, ripeto, avremo tanti ufficiali, ma non avremo la truppa che
lavora se non importandola da fuori.
Allora, chiedo scusa al Presidente, a tutti gli amici, mi sono
proprio permesso di dire questo, ecco l'optimum, lo ha detto il
Presidente della Giunta quando dice: "Io mi auguro che noi
importeremo qui in Valle delle industrie che siano, che facciano
fronte alle nostre esigenze"; io voglio, però, dire all'amico
Consigliere Savioz, sempre in separata sede, per non tediare
nessuno, che se riesce a trovarmi questa impostazione, per cui si
possa portare in Valle d'Aosta un'industria che occupi 200 geometri
o 200 ragionieri - faccio delle supposizioni - io, veramente, sarò
felice di aver imparato qualche cosa, perché non mi sembra
possibile solo questo. Quindi...
(Voci) ...
Allora,
chiedo scusa al Consigliere Fosson, perché è proprio questo il
discorso: allora i ragazzi che escono a sedici anni da questa
scuola, noi li dovremmo specializzare, perché ha ragione il
Consigliere Fosson, quando escono fuori a sedici anni da questa
scuola obbligatoria, saggia scuola obbligatoria che dà la
possibilità a tutti di istruirsi - tutti d'accordo su questa linea
- sono specializzati? Non credo. Bisognerà specializzarli, dove
vanno a specializzarsi? Me lo dica Consigliere Fosson: io sono
lieto di impararlo perché non so dove andranno a specializzarsi,
questo ragazzo che esce a sedici anni o a diciotto, perché, quando
è arrivato, alla seconda ragioneria, supponiamo a 16 anni, arrivato
alla seconda ragioneria a 16 anni, io credo che farà fatica ad
arrivare alla quarta ragioneria, per arrivare all'ultimo anno.
Quando questo ragazzo, dopo undici anni di scuola, è arrivato
alle soglie di diventare geometra o ragioniere o insegnante io
credo farà ancora un anno di sforzo per arrivare al diploma.
Quando è diplomato, mi dica Consigliere Fosson dove va?
All'Olivetti? A fare cosa? L'operaio specializzato della Olivetti,
non credo che lo possa fare.
Allora quelli vanno bene...
(Voce in lontananza) ...
No,
no, io chiedo scusa per questo dialogo, ma penso che sia
costruttivo perché, in fondo, viene fuori... io sono perfettamente
d'accordo con il Consigliere Fosson quando dice quelli che hanno
preso il settore professionale, sì sono specializzati.
Mi dica però Consigliere Fosson: lo sa quanti ragionieri, quanti
geometri, quanti maestri di scuola si diplomano qui ogni anno? Ecco
il problema che esamino io in questo momento.
(Si sente Fosson parlare in lontananza)
Allora facciamo questa richiesta, io pregherò chi ha questi dati
di volerci portare qui dei dati numerici in un futuro Consiglio
regionale, io voglio vedere quanti sono quelli che si diplomano
ragionieri, quanti sono i geometri, quanti sono gli insegnanti e
quanti sono gli specializzati. Vuole scommettere con me Consigliere
Fosson, per esempio, semplicemente un aperitivo che vi saranno
almeno trecento fra geometri, ragionieri e maestri di scuola che
non sapremo dove mandarli?
Questo è il discorso che faccio: se venissero fuori tutti
specializzati come quelli dell'Olivetti, io non mi sarei permesso
di rubarvi neanche un minuto. La mia preoccupazione è proprio
questa: quando noi continuiamo a vedere sfornare questi ragazzi -
ed è bene che si diplomino, Consigliere Savioz non interpreti male
per la seconda volta; la mia preoccupazione è questa: noi abbiamo
in Valle d'Aosta, annualmente, circa 300 giovani che rappresentano
la parte migliore, perché ormai tutti studiano, quello che,
probabilmente, non sarà riuscito a superare determinati esami, per
proprie carenze, naturalmente non sarà riuscito a diplomarsi, ma la
maggioranza si diploma. Ma il problema è proprio questo: noi,
abbiamo duecento, trecento come minimo, diplomati che non sappiamo
dove mettere, noi riteniamo di risolvere questo problema con questo
sistema. Se voi ritenete questo, io ne sono veramente lieto perché
si vede che la maggioranza vede le cose con maggior tranquillità,
le mie perplessità sono infondate, ma io penso che fra un paio di
anni avremo ancora il piacere di ritrovarci qui e vedremo cosa ne
verrà fuori.
Montesano (P.S.D.I.)
- Il Consigliere Pollicini ha
rinunciato a prendere la parola. Allora, la parola al Consigliere
Germano.
Germano (P.C.I.
) - Io volevo prima fare un'osservazione
al Presidente del Consiglio, se permette, nel senso che lui dice:
non era chiusa la discussione, siamo intervenuti, sono intervenuti
tre o quattro Consiglieri sull'argomento, poi nessuno più parlava,
l'Assessore ha risposto, anzi lei voleva dare la parola al
Presidente della Giunta, ... poi ha concluso il Presidente della
Giunta.
Quindi, se dobbiamo allenarci, alleniamoci tutti al rispetto del
Regolamento; però questa volta non sono scontento, perché la
discussione che è venuta fuori, è una discussione interessante,
mentre molte volte facciamo delle discussioni che sono abbastanza
noiose e perdi tempo.
Io dico questo, perché m'è parso, sull'argomento, che il
Consigliere Bordon non abbia ancora delle idee abbastanza
aggiornate ai tempi. I discorsi che dobbiamo fare sono di
aggiornarci ai tempi. L'assillo che hanno gli economisti, i
sindacalisti, gli uomini politici, soprattutto delle nazioni più
evolute, è quello che, nei dieci anni che abbiamo davanti a noi,
avverrà un grandissimo sviluppo tecnico e dell'automazione.
La nostra concezione dell'operaio dell'altoforno, che per forza
è un manovale, che butta dentro magnetite o carbone, in prospettiva
non sarà più così. Noi siamo andati all'Italsider di Taranto
abbiamo visto funzionare un altoforno senza un manovale,
l'operatore era dentro una cabina e muoveva tutto.
Non c'era più il manovale dall'altoforno e, nel giro di dieci
anni, lo sviluppo tecnico andrà in questa direzione e allora qual è
l'assillo degli uomini politici, degli economisti, dei sindacalisti
che inventano anche nuove scienze, qual è l'assillo? L'assillo è di
creare una situazione di manodopera, che possa affrontare
quell'epoca.
Questo è un assillo del mondo socialista, del mondo capitalista,
non è solo un assillo di ... è un assillo di tutti. E quali sono i
due grossi problemi che vengono fuori? I due grossi problemi sono
quelli dell'occupazione, perché ci sarà una riduzione di
occupazione - e allora si affronta solo con una grossa riduzione
d'orario, con un aumento del tempo libero - questo è il primo
filone, l'altro filone è quello di avere la gente capace di
manovrare queste macchine. E allora come si affronta il problema?
Con la riforma della scuola. Altri Paesi sono più avanti di noi,
noi stiamo affrontando queste cose, e qual è la direzione in cui
muove una riforma della scuola, muove nella direzione di aumentare
lo sviluppo culturale generale, e moltiplicare il numero delle
specializzazioni, soprattutto le specializzazioni nuove. Non è il
problema di chiudere - è certo che, si sa, ogni anno si sfornano un
milione di maestri in Italia, e ci sono ventimila posti,
altrettanto si può dire per geometri, ragionieri e così via - però
è la moltiplicazione delle specializzazioni il problema che sta
davanti a noi. D'altro canto, l'altro problema è quello della
cultura generale e il nostro biennio unitario va in questa
direzione: dare una cultura generale che vada fino ai sedici anni,
il problema è poi di avere tante specializzazioni quali quelle che
si creeranno, molte non si conoscono ancora neanche.
Il problema, quindi, non è tanto dire: abbiamo ancora gente che
adopera la pala, guardiamo avanti, perché poi ci sarà la pala
meccanica, non si adopererà più la pala, il manovale
scomparirà.
Il ragioniere invece di fare il ragioniere, farà una
specializzazione e starà dietro un quadro che muoverà un impianto
elettronico: quella è la prospettiva, ma non fra cento anni, fra
dieci anni, questo è il problema, fra dieci anni.
Quindi sono problemi che dobbiamo affrontare con la dovuta
serietà.
Ma si capisce.
Montesano (P.S.D.I.)
- Siccome il Presidente della Giunta
e l'Assessore hanno già replicato, potremmo, effettivamente,
concludere questa discussione che è durata parecchio e quindi
potremmo portare in votazione l'oggetto n. 14.
Chi approva alzi la mano. Contrari? Astenuti? Il Consiglio
approva.
Si passa all'oggetto n. 15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK