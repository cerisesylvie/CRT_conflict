Consiglio Regionale della Valle d'Aosta - Oggetto del Consiglio n. 809 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 809 del 10 luglio 2019 - Resoconto
OGGETTO N. 809/XV - Interpellanza: "Attuazione dei servizi
socio-educativi, socio-sanitari e socio-assistenziali a favore di
persone con disabilità nella regione".
Rini (Presidente) -
Colleghi, il punto n. 9.08
dell'ordine del giorno viene rinviato perché il Presidente Fosson è
presente ora alla cerimonia del 202º Anniversario della Fondazione
del Corpo di Polizia penitenziaria, quindi è fuori per un'oretta,
il punto lo affronteremo dopo. Passiamo al punto n. 9.09
dell'ordine del giorno. Per l'illustrazione, la parola alla collega
Pulz.
Pulz (ADU VDA) -
Per illustrare al meglio questa
interpellanza, vorrei partire da una lettera molto intensa, da cui
ho tolto tutti i dati personali, e che l'autore ha gentilmente
voluto condividere con me per conoscenza e poi io ho insistito per
poterla leggere in pubblico, di fatto è rivolta a un Assessore che
spero non sarà dispiaciuto da questa lettura:
"
Gentile Assessore alla sanità, salute e politiche sociali,
dottor Mauro Baccega, mi duole infinitamente disturbarla da
attività certamente più considerevoli, ma se le scrivo, è perché
vorrei parlarle di una situazione divenuta ormai insostenibile. Mi
chiamo "X", sono nato ad Aosta, ho condotto nel capoluogo della
nostra Regione gli studi fino al diploma e ora frequento
l'Università presso la facoltà "Y", ma non è per parlarle di me che
le ho scritto, bensì per mia sorella. Nata anch'ella ad Aosta, è
affetta da paralisi cerebrale infantile, è disabile al 100
percento, ha 23 anni, è una ragazza così piena di vita e solare,
eppure non parla, non cammina, non ha coscienza di sé. Fino al
diploma è stata seguita da un esercito di persone meravigliose:
educatori, insegnanti, psicologi, che l'hanno accompagnata nel suo
personale percorso scolastico alimentando in lei la fiamma della
vita. È stato meraviglioso vedere quella ragazza così indifesa
crescere protetta e stimolata grazie anche, e soprattutto,
all'enorme apparato messo a disposizione dall'Assessorato che lei
rappresenta, sempre dimostratosi fino ad allora comprensivo e
propositivo. Dopo il diploma, purtroppo, tutto è andato in rovina.
Da tre anni infatti mia sorella è costretta a rimanere a casa. Ci
viene detto che non c'è assolutamente posto in nessuno dei centri
per disabili diurni, giusto due pomeriggi a settimana può andare al
centro Orchidea. È divenuta spenta, tremendamente nervosa, il
medico ha dovuto prescriverle dei psicofarmaci perché si calmasse,
ma questi hanno sortito l'effetto opposto.
Le chiedo quindi: è giusto che la nostra società dimentichi
gli ultimi per il semplice fatto che non hanno voce per le proprie
pretese? Questa ragazza si merita veramente tutto ciò? Ho voluto
scrivere direttamente a lei, evitando lettere sui giornali o cose
simili, perché il mio obiettivo non è creare problemi a qualcuno,
bensì trovare soluzioni per mia sorella. Credo che la persona che
meglio potrebbe trovare una soluzione sia lei e per questo le
chiedo aiuto. Nella speranza di un riscontro positivo, porgo
distinti saluti
".
Nella premessa che noi abbiamo scritto a questa interpellanza
abbiamo ricordato i sempiterni diritti costituzionali, quelli
sanciti agli articoli 2, 3, 24 e 32, che specificano i diritti
inviolabili di ogni individuo a prescindere dalle sue condizioni
personali e sociali. Come sappiamo bene tutti, se una persona è
portatrice di una qualsiasi minorazione che in qualche modo la
limita, lo Stato, in questo caso la Regione, deve adottare
iniziative volte a rimuovere ogni ostacolo che impedisca
l'uguaglianza di tutti i cittadini di fronte alla legge. Abbiamo
poi richiamato ovviamente la legge quadro, la n. 104/1992, con le
successive modificazioni, quella che sottolinea il perseguimento
della dignità umana e della libertà e autonomia della persona
disabile, così come la sua piena integrazione nella famiglia, nella
scuola, nel mondo del lavoro, nella società in genere. Il recupero
funzionale e sociale di una persona con minorazioni fisiche,
psichiche e sensoriali ovviamente va sempre perseguito e ogni forma
di emarginazione e di esclusione deve essere eliminata in base al
principio delle pari opportunità. Questa legge, inoltre, si applica
ai familiari delle persone disabili, agli stranieri, agli apolidi,
ai residenti domiciliati o aventi stabile dimora sul territorio
nazionale.
Abbiamo poi analizzato con grande interesse la vasta produzione
normativa regionale sul tema, la legge regionale del 2000, quella
del 2008, poi quella del 2010 e tutta una serie di deliberazioni
della Giunta regionale dal 2006 alla più recente, che revoca le
precedenti, quella del 26 novembre 2018, lettura molto interessante
sui requisiti minimi strutturali e organizzativi per
l'autorizzazione dei servizi socio-educativi e socio-assistenziali
a favore di persone con disabilità in Valle d'Aosta, la decorrenza
è stata il 1° gennaio 2019. È proprio a partire da questa ricca
normativa prodotta dalla nostra Regione che noi vogliamo chiederle,
Assessore, a che punto sia
in primis
l'attuazione dei
servizi socio-educativi, socio-sanitari e socio-assistenziali a
favore di persone con disabilità in Valle d'Aosta, facendo
particolare riferimento ai giovani disabili ormai adulti - come il
caso di questa ragazza la cui situazione è stata così ben descritta
dal fratello, molto preoccupato, dopo un accurato percorso
educativo svolto nelle istituzioni scolastiche (che, tra parentesi,
ho avuto modo di verificare di persona, non sempre devo dire con lo
stesso ottimismo registrato dal generoso autore di questa lettera,
in quell'anno in cui ho pure fatto l'insegnante di sostegno) -, che
rischiano dopo la scuola di essere abbandonati a loro stessi e alle
difficoltà di gestione da parte delle famiglie una volta compiuti i
19 anni.
Nella stessa delibera di Giunta del 26 novembre 2018 si parla in
modo dettagliato dell'interessante realizzazione del servizio di
educativa territoriale, io le chiedo quali siano i suoi
intendimenti circa l'attuazione di questo importante servizio.
In ultimo le chiedo se vi sarà l'effettivo rafforzamento del
personale specializzato tramite l'assunzione dei nuovi educatori
professionali e degli operatori socio-assistenziali nei quattro CEA
(Centri Educativi Assistenziali) di Aosta, Hône e Châtillon e il
nuovo centro di Gressan, che è appena stato inaugurato venerdì
scorso e che è stato costruito su un terreno donato con un gesto
nobilissimo dalla Signora Alina Curtaz in memoria di sua
sorella.
Presidente -
La parola all'Assessore Baccega.
Baccega (UV) -
Collega Pulz, io vorrei tracciare un
quadro generale rispetto ai quesiti che lei mi ha posto e poi una
riflessione sulla lettera che lei ha letto e che io ho
ricevuto.
Attualmente sul territorio regionale ci sono 7 strutture
socio-assistenziali di cui 3 diurne e 4 residenziali di diversa
intensità rivolte, principalmente, proprio a giovani adulti: il
centro diurno di Nus con 8 posti, il centro diurno di Saint-Vincent
con 12 posti, il centro agricolo di Ollignan per 18 posti (un
semiresidenziale), la comunità protetta a media intensità di Arnad
con 15 posti, la comunità protetta a media intensità ad Aosta con 6
posti, il gruppo appartamento disabili per 5 posti sempre ad Aosta,
il gruppo appartamento per disabili, secondo appartamento per 6
posti. Sono inoltre attivi: il servizio di accompagnamento,
integrazione e assistenza erogato a ore; il servizio acquaticità
che consente agli utenti disabili di usufruire di attività in
piscina assistiti da personale specializzato in programmi di
acquaticità proprio per disabili; il servizio di riabilitazione
equestre per i disabili ed è passata la delibera di proroga per la
gara per i prossimi tre anni venerdì scorso in Giunta. Poi ancora
il servizio di soggiorni estivi per tre turni a partire dal mese di
giugno presso località balneari. Sono infine presenti quattro
Centri Educativi Assistenziali (CEA) gestiti direttamente dalla
Regione per il tramite della Struttura organizzativa dei servizi
alla persona, ovvero la Società di Servizi: a Hône, a Châtillon, ad
Aosta e, come ha detto lei, recentemente si è inaugurato a Gressan
il nuovo CEA. Mi consenta di fare un ringraziamento alla famiglia
Curtaz e alla Signora Alina a nome di tutti noi per la fiducia che
ha avuto nei confronti dell'Amministrazione regionale donando il
terreno e aspettando il lungo percorso di realizzazione della
struttura: alla fine ce l'abbiamo fatta.
È operante da gennaio 2018 l'UVMD (Unità di Valutazione
Multidimensionale della Disabilità), le cui modalità di
funzionamento sono state perfezionate con la delibera n. 170 del 15
febbraio 2019 cui compete l'elaborazione del progetto di vita delle
persone adulte con disabilità a partire dalla valutazione di
funzionamento. Il piano delle attività dell'UVMD ha previsto per il
2019 l'elaborazione del progetto di vita a favore dei ragazzi con
disabilità che hanno concluso il percorso scolastico, proprio al
fine di garantire continuità con le esperienze precedenti e un
accompagnamento nella costruzione di un idoneo percorso nell'età
adulta. All'inizio del 2019 l'UVMD ha comunicato a tutti i ragazzi
in uscita da scuola la possibilità di accedere alla valutazione
multidimensionale e all'elaborazione di un progetto di vita. Ad
oggi hanno aderito 10 persone, 4 sono in attesa di certificazione
ai sensi della 104 e oggi potranno partire perché è stato firmato
il decreto che certifica la nascita delle nuove commissioni
(certificato che è un requisito necessario per l'accesso), mentre
12 di questi non hanno richiesto l'attivazione della commissione.
Precisiamo che questi ultimi potranno richiedere la valutazione
multidimensionale anche successivamente. Non c'è una scadenza, non
c'è un termine. Quando la famiglia lo riterrà opportuno potrà
chiedere all'UVMD di avere il servizio.
L'istituzione ha permesso di non bloccare il percorso di presa
in carico - come sovente avveniva con il percorso scolastico -
andando a contattare tutti i ragazzi con disabilità e monitorando
nel tempo il progetto anche attraverso l'attività del responsabile
del progetto assistenziale e del referente organizzativo della
persona e dei suoi familiari. Il progetto individualizzato può
prevedere l'inserimento della persona con disabilità presso le
strutture, i servizi e tutte le attività regionali. In caso di
domanda superiore all'offerta o di momentanea carenza di posti,
l'UVMD dispone apposita graduatoria per l'accesso ai servizi
interessati.
L'altro quesito era circa la realizzazione del servizio di
educativa territoriale. Nel premettere che, a seguito di
approfonditi confronti con le associazioni e con i familiari e gli
operatori interessati, la delibera n. 1466 del 26 novembre 2018
verrà rivisitata e aggiornata rispetto a delle esigenze più
puntuali emerse in questi mesi. Per quanto concerne i bisogni
rilevati dall'UVMD, evidenzio come il rafforzamento dei Centri
Educativi Assistenziali - di cui parlerò rispondendo al terzo
quesito - consentirà un avvio sperimentale dell'attività di
educativa territoriale così come a suo tempo era previsto dalla
delibera di gennaio 2018, la quale aveva approvato un primo atto di
indirizzo concernente gli interventi e i servizi alle persone con
disabilità.
Rispondendo all'ultimo quesito, il 28 giugno la Giunta ha
provveduto ad approvare lo schema di contratto di servizio tra la
Regione e la Società di servizi relativo all'erogazione del
servizio assistenziale educativo agli utenti delle 4 strutture
regionali (CEA). Il contratto prevede l'impiego di 12 operatori OSS
socio-sanitari e 8 educatori professionali che andranno a integrare
i 20 operatori regionali (17 educatori professionali e 3 OSS)
attualmente in servizio. Il rafforzamento del servizio consentirà
di dare continuità a un servizio essenziale e garantirà nuovi
inserimenti rispettando i requisiti organizzativi minimi previsti
per i centri diurni, così come stabilito dalla delibera del 26
novembre 2018 n. 1466.
Si è fatto molto, si sta facendo molto. Si può migliorare e
vogliamo migliorare: questo è il concetto che vogliamo andare a
rimarcare. Abbiamo un'ovvia carenza organizzativa, mancano
all'interno del Dipartimento due dirigenti che potrebbero essere
nominati - mi auguro - nel 1° agosto, e questo agevolerà anche i
passaggi amministrativi che in questo momento ci vedono fortemente
in difficoltà.
Per quanto riguarda la lettera che lei ha letto, ci siamo subito
attivati. Stiamo lavorando e stiamo cercando di verificare,
attraverso anche l'UVMD, quale potrebbe essere il percorso di
collocazione per dare una risposta a questa famiglia. Per questi
casi, come per il "Dopo di Noi" (che è un altro percorso che stiamo
avviando in parallelo), stiamo lavorando per creare delle soluzioni
che siano di un certo spessore.
Presidente -
Per la replica, la parola alla collega
Pulz.
Pulz (ADU VDA) -
La ringrazio, Assessore, per la sua
articolata risposta, che lascia quindi ben sperare per la ragazza
della lettera, la sua famiglia molto preoccupata e tutti i giovani
adulti come lei una volta terminato il percorso educativo
scolastico, che auspichiamo felice e proficuo per tutti, come lo è
stato per la ragazza e la famiglia in questione, nonché per i suoi
educatori, che normalmente si prodigano davvero in un lavoro molto
impegnativo, come anche gli insegnanti di sostegno, impegnativo da
tanti punti di vista e senz'altro sottostimato e sottopagato.
Questi ragazzi hanno diritto a continuare la loro vita nel modo più
dignitoso possibile, che sempre di più coinvolge le famiglie molto
provate da situazioni dalla gestione difficile, nonostante l'enorme
affetto che chiaramente i ragazzi disabili sanno regalare a tutti.
Facendoci anche aprire gli occhi sul fatto che se la disabilità è
sì una condizione oggettiva, l'handicap è soprattutto la condizione
data dal nostro sguardo di "normodotati", che relega le persone
portatrici di quella diversità, che è sempre ricchezza, anche se
non tutti lo vogliono ammettere... dico questo perché nel
lontanissimo 2002-2003 ho avuto occasione di partecipare a una
borsa di ricerca per insegnanti organizzata dall'Università della
Valle d'Aosta in collaborazione con l'IRRE ed era proprio dedicata
ai mondi della disabilità e dell'handicap e alle stereotipie della
comunicazione su questi concetti. Avevo avuto occasione - lo dico
velocemente ma credo sia molto interessante - di approfondire la
definizione che l'Organizzazione mondiale della sanità ha dato dei
concetti di danno, disabilità e handicap, cioè si diceva: il danno
è una perdita di funzione fisiologica o psicologica che può colpire
una persona alla nascita o anche in un momento diverso dalla vita,
da ciò deriva una disabilità, cioè la riduzione delle sue capacità
funzionali rispetto a quelle considerate normali; l'handicap invece
è lo svantaggio che deriva sul piano sociale a questa persona che
ha una disabilità. In un'ipotetica società che sa accogliere le
diversità in tutte le sue forme, esisterebbero sì il danno e la
disabilità ma non l'handicap, che quindi - e così chiudo - non
riguarda solo la minoranza di cittadini che sono colpiti
effettivamente da danno e da disabilità, ma riguarda tutta la
popolazione molto da vicino nel suo complesso, che in qualche modo
è proprio lei che produce l'handicap.
Speriamo davvero che ci siano soluzioni per questo caso e per
tutti i casi dei giovani disabili che hanno finito il percorso
scolastico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK