Consiglio Regionale della Valle d'Aosta - Oggetto del Consiglio n. 34 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 34 del 24 luglio 2013 - Resoconto
OGGETTO N. 34/XIV - Interrogazione: "Interventi per diminuire
i tempi di attesa nell'erogazione di servizi
ambulatoriali".
Président -
Pour la réponse, la parole à l'Assesseur
Fosson.
Fosson (UV)
- Merci Président.
Io la ringrazio di quest'interpellanza, perché uno dei problemi
centrali della sanità, di tutte le sanità è quello di ridurre i
tempi di attesa e permettere dei servizi sempre più accessibili ai
cittadini. Forse una delle nostre funzioni in questo Consiglio è
proprio quella di confrontarci su questo, magari anche offrendoci
reciprocamente delle ipotesi di soluzione. Aggiungo che in una
Valle come la nostra, con un esiguo numero di abitanti, e con
alcuni servizi, mi permetta, un po' sovradimensionati, le nostre
strutture devono ancora essere più accessibili a tutti, non solo ai
nostri cittadini, ma eventualmente anche ai cittadini che vengono
da fuori. Alla base di tutto questo c'è sempre un rapporto tra
domanda e offerta e si è visto che molte volte più cresce la
domanda e più deve crescere anche a dismisura l'offerta, ed è per
questo fatto che si deve valutare l'inappropriatezza delle
prescrizioni: il dottor Fabbri la volta scorsa accennava appunto
alla medicina difensiva, che è un grosso problema. Noi in Senato
avevamo cercato a lungo di discutere sulle responsabilità penali,
amministrative, eccetera, per diminuire la colpa del sanitario,
colpa che, per reagire o difendersi da questo, crea un mucchio di
esami non sempre non dannosi al paziente, ecco. Qui poi, se guarda
i dati, abbiamo un consumo, un utilizzo di tecniche molto
sofisticate come tac spirale, risonanza magnetica, eccetera, forse
di più che in altre regioni, ma certo che, quando lei ha la
Ferrari, preferisce forse usare un po' di più la Ferrari che una
500.
Mi permetta anche di dire che questo è un tema che non si
risolve in due giorni e per questo dicevo che, se uno ha delle
proposte o dei consigli in merito ai tempi d'attesa, penso che la V
Commissione col Presidente Restano sarà molto contenta di discutere
sul tema in questione. Tra l'altro, questa è anche, mi permetta,
una terra di screening, che dà una grande risposta alla gente. Noi
abbiamo degli indici di partecipazione, unici in Italia, dei nostri
abitanti agli screening pari al 62-65 percento per lo screening sul
colon, quindi siamo ancora di più determinati a percorrere questa
strada. In questi pochi giorni di lavoro, per esempio, con altri
colleghi si parlava, oltre allo screening mammografico, di mettere
in piedi uno screening per il tumore del polmone.
In tutto questo discorso è intervenuta l'indagine della Corte
dei Conti, che comunque ha modificato la precedente organizzazione
degli esami e degli screening. Che convenisse, non convenisse, ne
possiamo parlare, però siamo in un momento in cui dobbiamo cambiare
organizzazione, sicuramente, in attesa di un pronunciamento chiaro
della Corte.
Per quelle che erano le sue domande: "se esiste...in quali
settori...", ecco, c'è stato sicuramente un peggioramento dei tempi
sulle mammografie, anche perché lo screening, come dicevo era, ed è
molto ampio, si pensi che è stato sufficiente che un senologo si
dimettesse e andasse da un'altra parte per allungare quella
tipologia dei tempi d'attesa su cui però ci abbiamo già lavorato
con una nuova assunzione e convenzione con altro ente. In ogni caso
rimane l'importanza che l'accesso allo screening deve essere sempre
filtrato e mediato dal medico di famiglia, che è anche molto
importante, sul piano dell'appropriatezza.
Sul discorso che lei dice delle prenotazioni, è vero: c'è
incongruenza tra dati del sito dell'ASL e le indicazioni rese dal
CUP. Questo è un problema organizzativo, come anche quello di un
CUP con dipendenti INVA a fronte di altri due centri di
prenotazione in cui invece i dipendenti sono regionali.
Sull'altra questione che diceva lei: perché non tutti gli esami
possono essere prenotati per CUP, questo è proprio legato alla
natura del tipo di prestazione: ci sono certe prestazioni per cui
il malato deve parlare con chi gliele consiglia, o comunque con chi
eseguirà l'esame, anche perché esistono varie tipologie di esami
diagnostico-strumentali che presuppongono anche tipologie di
preparazioni diverse tra i pazienti, possiamo poi parlare di un CUP
in cui ci siano degli specialisti, ma questa è un'altra cosa. Lei
poi sa che, proprio per questi problemi di medicina difensiva, chi
fa l'esame comunque fa firmare un consenso al paziente e la legge
stessa stabilisce che il consenso non debba essere fatto
genericamente, ma proprio con un confronto con il paziente.
Finisco dicendo che l'organizzazione dei servizi ambulatoriali e
diagnostici è una sfera che studieremo, su cui faremo un
approfondimento, in cui l'appropriatezza, i discorsi di base,
eccetera, dovranno essere tutti verificati. Ci veniva in mente,
proprio così, come vecchi progetti...anche di inserire sempre di
più i medici di famiglia che sono in rete in questa possibilità di
prenotazione degli esami, per esempio. Una cosa poi da discutere,
per esempio in V Commissione, sarà l'opportunità, come c'è già in
altre regioni, di istituire un osservatorio dei tempi di attesa, un
osservatorio che non abbia solo dei partecipanti dell'azienda, ma
anche della Regione e addirittura, a volte, anche degli enti di
partecipazione dei cittadini. Grazie.
Président
- Merci. Pour la réplique, la parole au
collègue Ferrero.
Ferrero (M5S)
- Grazie Presidente, grazie per la
prospettata disponibilità da parte dell'Assessore.
Ovviamente però noi speriamo che questo non si risolva nel
solito spot, perché, quando rileviamo che già il 6 giugno 2011 il
Presidente della Regione affermava:
"grazie a questo
provvedimento, contiamo di accorciare i tempi di attesa e di
migliorare le prescrizioni mediche che saranno più
accurate"
...insomma, non vorremmo che si ripetesse la solita
questione che ormai va avanti da 10 anni. C'è un grosso problema di
trasparenza, c'è un grosso problema di utilizzo anche di internet,
dei computer, l'interazione del cittadino per quanto riguarda la
prenotazione degli esami. Certo, come dice, certi esami per il tipo
di esame, per la natura della prestazione necessitano un contatto
diretto, però io che ho subito questo disagio personalmente per
quanto riguarda la prescrizione di risonanze magnetiche, ho notato
che, per dei servizi che vengono erogati dalla Regione Piemonte a
Torino, semplicemente inviando via fax o posta elettronica la
prescrizione specialistica si ottiene la prenotazione da parte
della struttura dell'esame. Qui da noi, per quanto riguarda alcuni
esami radiologici, viene rimandata ad una specie di 199, che è un
servizio, tra l'altro, a pagamento, per cui tu telefoni, ti paghi
la tariffa, ottieni delle indicazioni spesso che sono poi quelle di
"guarda che non possiamo prenotarti, ma devi recarti direttamente
in ospedale per effettuare la prenotazione"; quindi siamo comunque
molto indietro da questo punto di vista, dobbiamo recuperare.
Sicuramente ci sono tutta una serie di problemi, però dovete anche
capire che il cittadino, quando si reca presso la struttura
sanitaria e si sente rispondere che un esame può essere effettuato
non prima di tre mesi e poi però rivolgendosi...con l'altra
soluzione dell'intramoenia gli fanno l'esame il giorno dopo, inizia
a pensare che ci siano delle strane dinamiche. Noi non vogliamo
sospettare, sappiamo però che nella Regione Lazio si è scoperto che
poi tutta una serie di esami avevano una specie di lista di attesa
particolare, che tendeva a dirottare sulla sanità convenzionata, o
sulla sanità che veniva effettuata in regime di intramoenia gli
esami, ovviamente questo con aggravio dei costi per il cittadino,
ma questa sembrava poi una questione secondaria. Non vogliamo
pensare che ciò succeda anche in Valle d'Aosta.
Per quanto riguarda poi la questione di servizi ad alta
specializzazione, lo sappiamo, questo era stato anche affermato dal
Dirigente dell'USL, è logico che non possiamo permetterci di avere
un reparto, ad esempio, di cardiologia di eccellenza, perché, in
relazione al bacino di utenza, certi servizi verrebbero a costare
troppo, questo lo capiamo bene. Dobbiamo però d'altro canto
verificare la cosiddetta "mobilità passiva", che, in sostanza, è
poi il numero di pazienti valdostani che si devono recare fuori
Valle per ottenere certi servizi. Questa mobilità passiva ha un
costo notevole per l'USL, se ne continua a parlare da diversi anni,
la gente continua ad andare fuori Valle e in alcuni casi continua
ad andare fuori Valle non solo perché l'esame non è fattibile in
Valle, ma perché certi reparti non godono della fiducia del
cittadino, quindi qui ci deve essere un intervento che dopo 10, 15
anni che se ne parla...ecco, magari sarebbe il caso di adottare
qualche misura che sia effettivamente incisiva. Da questo punto di
vista, noi formuleremo ben presto alcune proposte in maniera tale
che si possa uscire da questa
impasse
, sperando che la
disponibilità che è stata data a parole sia poi una disponibilità
effettiva anche a livello dei fatti. Grazie.
Presidente
- Ha chiesto la parola l'Assessore Fosson. Per
fatto personale? Ne ha la facoltà.
Fosson (UV)
- Solo una precisazione, proprio per amore al
servizio in cui ho lavorato tanti anni: noi la cardiologia di
eccellenza ce l'abbiamo e la vogliamo mantenere, altra cosa è la
cardiochirurgia, mi permetta, ma è tutta un'altra cosa. Grazie.
Presidente
- Grazie. Possiamo passare al punto 19
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK