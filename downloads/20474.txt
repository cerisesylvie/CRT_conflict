Consiglio Regionale della Valle d'Aosta - Oggetto del Consiglio n. 484 del 24 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 484 del 24 marzo 2004 - Resoconto
OGGETTO N. 484/XII - Stato di realizzazione del progetto
riguardante la promozione della innovazione, della ricerca e dello
sviluppo tecnologico delle imprese. (Interrogazione)
Interrogazione
Premesso che
- nell'ambito delle attività finanziate dall'Unione Europea
per il conseguimento dell'obiettivo 3 in Valle d'Aosta, Centro
Sviluppo spa - società a partecipazione regionale - gestisce, tra
gli altri, i progetti "Aosta company online - strumenti per
l'accesso delle imprese valdostane all'e-business" e "Promozione
dell'innovazione e della ricerca e sviluppo tecnologico alle
imprese della regione, in particolare PMI";
- la scadenza di tali progetti originariamente prevista al 30
settembre 2003 è stata oggetto di due proroghe, l'ultima delle
quali scadenti al 30 giugno 2004;
i sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) quali sono i meccanismi (promozione, regole e costi) che
sovrintendono l'accesso delle aziende al portale e quante ad oggi
vi hanno aderito;
2) qual è il numero medio mensile degli accessi e delle
vendite operate tramite "Aosta online";
3) quali Azioni sono state ad oggi svolte nel progetto
"Promozione dell'innovazione e della ricerca e sviluppo tecnologico
alle imprese della regione, in particolare PMI" e con quali
risultati;
4) a quanto ammontano le risorse spese, per ognuno dei due
progetti, alla scadenza della prima proroga.
F.to: Frassy - Tibaldi
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - L'interrogazione riguarda il tema
relativo al commercio elettronico, alla ricerca, all'innovazione,
temi che sicuramente sono particolarmente importanti, soprattutto
in un momento come questo, in cui è necessario un riposizionamento
dell'apparato produttivo nostro, valdostano, ma anche di quello
nazionale.
Risponderò puntualmente alle richieste, quindi inizio dal primo
quesito, cioè quali sono i meccanismi (promozione, regole e costi)
che sovrintendono l'accesso delle aziende al portale e quante, ad
oggi, vi hanno aderito. Il progetto "AostaCompany" prevede la
realizzazione di un portale per la promozione "on-line"
dell'imprenditoria valdostana e per la sperimentazione di
operazioni di "e-business", informazione e promozione che
consistono nell'organizzazione di "workshop" e seminari specifici
per le imprese in tema di "e-business", e assistenza alle imprese
che aderiscono al progetto. Le imprese che aderiscono possono
scegliere una o entrambe tra 2 opzioni: una, è l'opzione
"business", rivolta a tutte le imprese valdostane che desiderano
aumentare la loro visibilità e trovare nuovi contatti con
potenziali acquirenti, committenti, grossisti, clienti; l'altra, è
l'opzione "shop on-line", diretta alle imprese valdostane che
desiderano vendere "on-line" i propri prodotti-servizi al
consumatore finale. L'opzione prevede la possibilità di utilizzare
la piattaforma per il commercio elettronico per vendere prodotti
"on-line".
Possono aderire al portale tutte le imprese con sede legale in
Valle d'Aosta che producono prodotti o servizi e le aziende
relativamente ai costi non sopportano alcun costo di adesione al
progetto, potendo aderire indifferentemente ad una o ad entrambe le
opzioni. Le adesioni: all'11 marzo 2004, sono 133 le aziende
presenti nella sezione "business" con profili di impresa in 5
lingue, 22 aziende hanno aderito alla sezione "shop on-line", 176
prodotti di imprese valdostane sono in vendita sul sito.
Qual è il numero medio mensile degli accessi e delle vendite
operate tramite "Aosta online"? Nel periodo iniziale del 2003 le
visite erano circa 680 al mese, nei primi mesi del 2004 sono salite
a 2.517, e questo è anche il motivo della proroga al 30 giugno
dell'iniziativa, visto che sta avendo successo. Vendite "on-line":
la vendita "on-line" è divenuta operativa dal mese di maggio 2003,
in occasione dell'Adunata nazionale degli alpini, anche se la
maggior parte dei prodotti in vendita sul sito sono stati inseriti
da ottobre 2003. Per quanto riguarda le transazioni-vendite
"on-line" effettuate all'11 marzo 2004, esse sono 20: vendite in
Italia, 18; vendite all'estero, 2. Il numero di "business
opportunity" pervenute al sito, quindi richieste di collaborazioni
da parte di imprese, a volte sfociate in grandi ordini sono, anche
queste, 20.
Quali azioni sono state ad oggi svolte nel progetto "promozione
dell'innovazione e della ricerca e sviluppo tecnologico alle
imprese della regione, in particolare piccole e medie imprese" e
con quali risultati. Per quanto riguarda i risultati, l'attività di
promozione, informazione e sensibilizzazione ha realizzato un
"database" di 650 tra imprese, enti pubblici e privati, e
professionisti, potenzialmente interessati ai temi dell'innovazione
e della ricerca. C'è un'attività di promozione continua attraverso
fax, e-mail, "newsletter", pubblicazioni, incontri diretti presso
le imprese. Ancora: realizzazione di incontri con gruppi di
imprenditori selezionati e con soggetti pubblici e privati per un
confronto sui temi dell'innovazione, individuazione di alcune
iniziative da intraprendere a livello locale. Se il Consigliere è
interessato, gli fornirò un elenco più esaustivo, sul quale non mi
dilungo in questa sede, preferendo fare una sintesi degli
interventi.
Sono stati realizzati inoltre scambi di esperienze e
trasferimento di buone prassi, quindi interazioni e sinergie con
altri programmi promossi dalla UE, al fine di stimolare i rapporti
fra le imprese, quindi partecipazione alla rete europea per
l'innovazione e il trasferimento tecnologico, partecipazioni a
meeting in Italia e all'estero. È stata poi svolta attività
relativa a "workshop" e seminari, attività di organizzazione di
alcuni convegni, di cui uno ha riguardato l'innovazione, la
ricerca, lo sviluppo e la tecnologia in Valle d'Aosta nel 2002, e
sono stati organizzati anche dei seminari per la tutela dei
risultati dell'innovazione e della ricerca.
È stata realizzata anche la valorizzazione dei rapporti tra
l'ambiente scientifico e quello imprenditoriale, nel senso che sono
stati fatti incontri con l'Università della Valle d'Aosta e con il
Politecnico di Torino, durante i quali è stato presentato il
progetto "Innovda" e sono stati definiti i possibili ambiti di
collaborazione al fine di avvicinare il mondo imprenditoriale e
quello accademico. Vi sono poi supporti informativi documentali e
multimediali: attraverso la stazione editoriale del portale
"Innovda", aggiornata periodicamente, vengono inviate via e-mail le
"newsletter" sull'innovazione. Le "newsletter" sono inoltre
disponibili nella "home page" e nella sezione "news" del portale. È
stato attivato il portale dell'innovazione, che rappresenta il
principale strumento di diffusione e promozione del progetto, in
quanto viene utilizzato per diffondere notizie su innovazione,
promuovere gli eventi locali, nazionali o stranieri, raccogliere i
dati sulle imprese, presentare i principali canali di finanziamento
per la ricerca e l'innovazione, diffondere le nuove tecnologie
provenienti da tutta Europa, dare la possibilità alle imprese e ai
ricercatori di entrare in contatto con eventuali partner,
l'università e centri di ricerca.
Infine, si chiede a quanto ammontano le risorse spese per ognuno
dei 2 progetti alla scadenza della prima proroga. Per quanto
riguarda il progetto "Innovazione", alla data del 31 dicembre 2003
sono stati spesi € 147.864,96, pari al 90,13% del budget
complessivo: con un inizio nel 2001 con euro 2.598,81, saliti nel
2002 a euro 74.236,37 e, nel 2003, a euro 71.029,78. Per quanto
riguarda "AostaCompany", alla data 31 dicembre 2003 sono stati
spesi € 179.739,13 pari al 76.88% del budget complessivo, nel 2001
euro 3.247,02, nel 2002 euro 83.492,11, mentre nel 2003 si stima
una spesa di euro 93.000,00.
Sono comunque disponibile a fornire degli elementi più precisi
che, per non tediare l'aula, non ho elencato.
Président - La parole au Conseiller Frassy.
Frassy (CdL) - Penso che quei dati che forse possono tediare
l'aula, saranno necessari per ulteriori approfondimenti. Esprimo
una perplessità su questi progetti e le spiego, in sintesi, da dove
promana questa perplessità.
Lei ha fornito una serie di dati abbastanza di dettaglio per
quanto riguarda "AostaCompany on-line" e si è limitato ad una serie
di azioni - peraltro molto generali - sul secondo progetto. Le
perplessità che nutriamo nei confronti di queste iniziative non
sono riferite ad iniziative in quanto tali, ma al modo in cui
vengono gestite nella fase attuale queste iniziative e,
soprattutto, nella prospettiva. Una prospettiva che sicuramente non
ci sarà per quanto riguarda questo progetto legato alla promozione,
perché immaginiamo che si esaurisca nell'attivare una serie di
attenzioni su questo tipo di settore dell'innovazione e sviluppo
tecnologico, ma su "AostaCompany on-line" non abbiamo capito cosa
ne sarà alla fine di questa fase, chiamiamola "sperimentale" o "di
avvio".
Rimaniamo perplessi. Perché? Al di là di quelli che possono
essere i numeri - i quali, però, in una prospettiva economica e in
una gestione manageriale possono crescere e, in parte, i dati che
lei ha fornito dimostrano che sia il numero di aziende coinvolte,
sia il numero di prodotti venduti, sia il numero di contatti hanno
una loro progressione che potrebbe continuare -, quello che ci
sembra quanto meno discutibile è che a fronte di una iniziativa
sicuramente interessante, ma che va a beneficio di un settore
economico che fa ovviamente del profitto e dell'utile uno dei suoi
punti di riferimento, apprendiamo che le imprese non partecipano ad
alcun costo di gestione.
Non sappiamo se questa sia una situazione che caratterizzi
solamente la fase iniziale o se invece "Centro Sviluppo" continuerà
a gestire questo sito "on-line" a costo zero per le aziende, ma con
dei costi che, nel periodo in cui si è sviluppato questo avvio
sperimentale, ha richiesto risorse per 233.000 euro. Perciò penso
che ci si debba porre il problema di quali risorse dovranno essere
reperite e dove dovranno essere reperite, anche perché auspichiamo
che il progetto non finisca nel momento in cui viene a termine la
proroga della fase di avvio. Sarebbe paradossale che il sito alla
fine chiudesse in tal modo: "abbiamo fatto un esperimento e vi
ringraziamo della partecipazione". Le perplessità sono perciò su
quello che sarà il futuro di questo sito di commercio "on-line" e
di vetrina per le aziende.
Maggiori sono, invece, le perplessità sulle risultanze del
secondo progetto, promozione dell'innovazione, della ricerca e
dello sviluppo tecnologico, anche perché quando venne richiesta la
prima proroga - e la prima proroga venne concessa sino al 31 marzo
del 2004 - la motivazione fu quella della crisi che aveva
attraversato le aziende valdostane e venne detto che, a seguito di
quella crisi, non c'era stata possibilità di far decollare il
progetto. I dati che l'Assessore ci ha fornito del "trend" di spese
delle risorse assegnate conferma che c'era una difficoltà di spesa
e dunque una difficoltà di far decollare il progetto.
Non vorremmo che, alla fine, pur di spendere, il progetto lo si
porti a compimento, ma perdendo di vista gli obiettivi. Infatti,
noi, nel punto 3, ci domandavamo e domandavamo all'Assessore con
quali risultati… perché tutti questi
convegni che sono stati attuati a che risultati hanno portato?
Hanno portato solo a dei momenti divulgativi o invece nell'ambito
della ricerca e dello sviluppo tecnologico vi sono stati risultati
concreti, di cui hanno beneficiato e fruito le aziende valdostane?
Era questa la risposta che ci aspettavamo, ma il silenzio
dell'Assessore è indice anche delle difficoltà a cui faceva
riferimento il "Centro Sviluppo" nella sua prima richiesta di
proroga. Questi sono i motivi delle nostre perplessità su questi
due progetti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK