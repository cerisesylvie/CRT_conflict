Consiglio Regionale della Valle d'Aosta - Oggetto del Consiglio n. 2318 del 5 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2318 del 5 dicembre 2006 - Resoconto
OBJET N° 2318/XII - Loi de finance et loi de budget pour
l'année 2007. (Début de la discussion générale)
Presidente
- Ieri sono state illustrate le relazioni da
parte del relatore e dell'Assessore Marguerettaz, adesso dichiaro
aperta la discussione generale in merito ai punti 24.1 e 24.2
dell'ordine del giorno.
La parola alla Consigliera Squarzino Secondina.
Squarzino (Arc-VA)
- Sappiamo che il bilancio e la legge
finanziaria che lo accompagna dovrebbero - uso il condizionale
appositamente - indicare il programma di Governo e di maggioranza,
indicare le scelte di politica economica, culturale e sociale,
indicare le priorità, le prospettive future e per questo, in
genere, non so questa volta, ma in genere si discute a lungo sul
bilancio preventivo, anche se sappiamo - di questo siamo
consapevoli - che si tratta per lo più di intenzioni, nel senso che
sarà in sede di consuntivo che si potrà verificare come sono state
spese le risorse e come sono state allocate le ulteriori risorse
che nel corso dell'anno arriveranno dall'Amministrazione.
Il bilancio è una programmazione e, come ogni atto
programmatorio, dovrebbe contenere la descrizione della situazione
di partenza, gli obiettivi che si intendono raggiungere, gli
strumenti, le risorse e anche i tempi per farlo. Quest'anno è stata
eliminata la prima fase, quella sulla descrizione della situazione
di partenza. Il documento di base della programmazione, il
"PREFIN", è stato by-passato. Certo, non era un documento perfetto,
c'erano elementi da riconsiderare, ma ricostituiva comunque una
base di partenza, per di più era un documento che andava nella
direzione di una sempre maggior trasparenza nelle azioni del
Governo. Si mettevano - uso l'imperfetto appositamente - a
disposizione di tutti i dati da cui partire e questo dava la
possibilità di verificare quali dati erano considerati importanti e
quali erano stati trascurati, ma pare proprio che a questo Governo,
in particolare al suo Presidente, non piacciano le critiche;
allora, per non avere osservazioni su alcuni dati e su alcune
"torte" - ricordo la famosa ripartizione fra il 95% di risorse già
impegnate e il 5% delle risorse libere su cui è possibile una vera
programmazione - si è preferito non predisporre il documento. E il
colmo - lo voglio sottolineare con forza, oggi - è che è stata
utilizzata Forza Italia - non me ne vogliano i colleghi di "Forza
Italia" - per far votare dal Consiglio la non più predisposizione
del "PREFIN". Abbiamo bollato come molto grave questo fatto, perché
è come se il Governo volesse rinunciare a fare programmazione. Può
darsi che sia stato anche un atto di onestà nei confronti del
Consiglio e degli elettori, nel senso che si ammette chiaramente
che questo Governo non ha un programma, cioè non governa i processi
in atto in questo momento in Regione, ma intende semplicemente
gestire l'esistente con l'unica preoccupazione di arrivare al 2008
senza scontentare troppi, anzi, garantendosi il consenso di amici
degli elettori, e via dicendo. È vero che è stata predisposta una
nota sulla realtà socioeconomica della Regione, che è stata
distribuita in Commissione e alcuni dei dati presenti in questa
nota sono stati ripresi, seppure sinteticamente, nella relazione
dell'Assessore.
L'Assessore parla, nella sua relazione, del saldo demografico
positivo grazie agli immigrati, parla della qualità della vita in
Valle: vorrei vedere che una piccola Regione come la Valle d'Aosta
che ha... e con un ambiente così bello... non garantisse la qualità
della vita, sarebbe quasi impossibile per certi aspetti! Parla
degli alti livelli di istruzione e di occupazione raggiunti; però -
non me ne voglia l'Assessore! -, ma ci sono almeno 2 grandi limiti
nella presentazione di questi dati.
Primo limite (e questo lo si riscontra in tutto il documento e
in tutta la programmazione del Governo): non viene detto come
queste caratteristiche siano prese in considerazione nelle scelte
del bilancio, anzi, per certi aspetti vi confesso che non capisco
come nel bilancio, di fronte a un'affermazione di positività, di
riconoscimento per il lavoro e la società della Valle d'Aosta degli
immigrati, poi non faccia seguito nulla che intervenga in modo
forte su queste realtà. Non solo, abbiamo assistito purtroppo, in
questo Consiglio, all'approvazione di 2 risoluzioni che andavano
nella direzione opposta! Direi ancora che il limite del non
considerare il rapporto di un dato con l'altro emerge da tutta la
relazione; la relazione è un affastellamento di una serie di dati,
uno accanto all'altro, ma... che rapporto c'è fra tutti i dati che
vengono forniti, i pochi dati sulla situazione economica, con le
scelte all'interno del bilancio, con le leggi? Sono logiche diverse
che nella relazione e nell'azione di Governo non trovano delle
correlazioni.
Secondo limite: vengono riportati alcuni dati da cui emerge però
una situazione abbastanza edulcorata, rosea della realtà. Per
quanto riguarda l'occupazione si dice che:
"La Vallée d'Aoste
connaît également un beau taux de fréquentation scolaire des
étudiants des secondaires, qui s'accompagne d'un faible niveau
d'abandon à la fin de la première année..."
, et cetera,
"avec un taux de chômage qu'en 2005 a atteint 3%, la situation
de l'emploi en Vallée d'Aoste est meilleure par rapport à la
situation nationale et européenne...",
et cetera. Se invece
andiamo a leggere i dati reali della situazione socioeconomica
della Valle d'Aosta, non sono questi, e parlo di dati che tutti
abbiamo avuto a disposizione. Sono i dati dell'Osservatorio del
mercato del lavoro di maggio 2006, sono le note della "Banca
d'Italia" di maggio 2006, sono lo stesso recente studio sulla
pianificazione dello sviluppo sostenibile della Valle d'Aosta.
Cosa emerge da questi documenti? Emerge che, è vero, se
osserviamo i dati dell'occupazione paragonati a quelli delle altre
Regioni, possiamo dire di aver raggiunto alcuni degli obiettivi di
Lisbona e siamo fra le Regioni con il più basso tasso di
disoccupati, ma ci sono elementi critici che cominciano ad
interpellarci. Nel 2005 si è registrata una contrazione del tasso
di occupazione, si passa dal 67% nel 2004 al 66,3% nel 2005; non
sono dati gravi di per sé, ma è un inizio preoccupante, e che sia
una preoccupazione forte della gente che vive in Valle lo
dimostrano i sondaggi che, periodicamente, la Presidenza della
Regione chiede di effettuare all'Istituto Piepoli.
Alla domanda "qual è secondo lei il principale problema della
Valle d'Aosta?", la popolazione risponde: "la disoccupazione".
Allora possiamo anche dire che abbiamo dei tassi molto bassi di
disoccupazione, è vero, ma la percezione della popolazione è che
questo è il problema più importante, questo è un dato di fatto che
non appare da questo bilancio. A onor del vero, se andiamo a
prendere il documento "obiettivo lavoro", cioè i dati
dell'Osservatorio, c'è da parte del Presidente Caveri l'indicazione
di una criticità, perché una volta individuati i dati buoni della
nostra occupazione, dice:
"Ciò nonostante la fase congiunturale
critica, sia a livello europeo che italiano, influisce
negativamente anche su alcuni indicatori locali, il tasso di
attività infatti è in leggera contrazione e l'andamento
dell'occupazione nei 3 settori economici presenta una contrattura
degli occupati nel settore industriale in senso stretto e nel
terziario".
Questo fa rilevare "trend" divergenti rispetto al
passato, tant'è vero che il Presidente Caveri dice:
"si tratterà
di trovare strumenti sempre più adatti e si spera nel piano per le
linee di intervento relative ai fondi strutturali europei
2007-2013",
e questo va bene, ma se non individuo oggi, in
questo documento di programmazione del Governo, almeno le grandi
linee, sulla base di cosa poi saranno indicate queste linee di
programmazione?
Ancora: c'è un dato critico e su questo credo che le continue
iniziative del nostro gruppo stanno a dimostrarlo, ed è la
disoccupazione degli ultracinquantenni - lo dice l'Osservatorio del
lavoro - cioè delle persone espulse dal mercato del lavoro, e la
chiusura di molte industrie in bassa Valle abbassa il limite di età
dei disoccupati e... di fronte a tutto questo? Ripeto, di fronte a
tutto questo c'è la prospettiva da parte del Presidente di dire che
nel 2007 verrà deciso come utilizzare questi fondi, ma questi
dati... chi li prende in considerazione? Sicuramente questo
bilancio non li prende in considerazione!
Ancora: la "Banca d'Italia" ricorda che nel 2005 il "PIL" è
calato in Valle d'Aosta dello 0,7%, invertendo una tendenza che
vedeva nel 2004 ancora un aumento dell'1,3%. Ci sono le industrie
in difficoltà, quelle di piccole dimensioni soprattutto, che non
riescono a stare sul mercato, la situazione non è rosea come appare
da quelle 2 paginette dell'Assessore Marguerettaz! E anche per
quanto riguarda l'istruzione, mi duole dirlo, ma dobbiamo sapere -
e se non lo sappiamo non facciamo le politiche adeguate - che
addirittura quasi il 50%, cioè il 46,7% degli occupati valdostani
ha, al massimo, la licenza media inferiore e i laureati sono il
12%. Rispetto ad altre realtà la distribuzione degli occupati
valdostani per titolo di studio è sbilanciata sui livelli
inferiori, i lavoratori con il titolo di studio della scuola media
sono in percentuale superiori di 2-4 punti a quelli delle altre
Regioni e i lavoratori diplomati sono in percentuale superiori solo
al Trentino, ma inferiori di 2-4 punti rispetto alle altre Regioni:
questo costituisce un problema nell'ottica dello sviluppo della
Valle d'Aosta. Noi per primi crediamo che la risorsa più importante
per lo sviluppo è la risorsa umana, ma allora c'è molto da fare; è
vero che la fascia 15-19 anni ha un livello di istruzione simile
alla media italiana, ma... e gli adulti, li abbandoniamo a loro
stessi? Nel mondo del lavoro come possiamo intervenire se non
abbiamo risorse adeguate?
Ancora: c'è un dato molto interessante, e questo è un dato che
emerge da un convegno fatto dall'Amministrazione, riguardante la
pianificazione della crescita dello sviluppo sostenibile della
Valle d'Aosta, secondo matrici di equilibrio sociale; è uno studio
interessante che paragona lo sviluppo della Valle d'Aosta nel 1963
e quello nel 2002, per vedere quali sono gli elementi strutturali
nel territorio e nello sviluppo economico che meglio si addicono
alla Valle d'Aosta.
Direi che nelle conclusioni, in sintesi, viene detto che se si
vuole favorire un "trend" positivo dell'economia in Valle d'Aosta e
intervenire sui settori che hanno una ricaduta su tutti gli altri
settori, bisogna puntare essenzialmente sul turismo sostenibile e
sulla diffusione e sullo sviluppo delle conoscenze e
dell'innovazione nei settori avanzati: questi 2 elementi
permetterebbero di apportare maggiori benefici all'economia
regionale. Però - dice - bisogna fare delle scelte: a parità di
stanziamenti per lo sviluppo economico regionale, si prevede in
questo scenario una modesta riduzione delle erogazioni a favore del
settore agricolo - almeno il 10% in meno - e le risorse sottratte
al settore agricolo vengono investite per la promozione e lo
sviluppo di un turismo sostenibile, volto a valorizzare le realtà e
le produzioni agricole locali. In questo modo sarebbe possibile
garantire - questo lo leggo su un documento di un convegno
organizzato dal Governo regionale -
"il sostegno alle forme
tradizionali di produzione e trasformazione di prodotti agricoli,
assicurare la sopravvivenza delle popolazioni nei luoghi tipici
della Regione e il mantenimento dei posti di lavoro in
agricoltura"
. E ancora precisa:
"il trasferimento di risorse
dal settore agricolo al settore turistico permette di apportare
maggiori benefici anche ai settori non direttamente interessati
dall'intervento, dal settore alimentare al settore delle bevande al
settore tessile..."
e via dicendo. Questo per dire che, se uno
analizza i dati, forse può individuare anche delle prospettive
future. Non so se il Governo condivide o meno questo tipo di
impostazione, questo tipo di suggerimento... a noi sembra
abbastanza chiaro, noi lo condividiamo, ci sembra una strada
percorribile per il futuro della Valle d'Aosta, ma la domanda che
poniamo è: qui, dai dati del bilancio, emerge almeno un'ipotesi di
sviluppo della Valle d'Aosta? Allora chiediamo al Governo quale
progetto di futuro della Valle d'Aosta ci viene presentato
attraverso le scelte del bilancio.
Per ammissione stessa del Governo, il progetto Valle d'Aosta,
che viene coltivato, è la conseguenza delle leggi che via via si
sono stratificate e che traducono la volontà politica di Governi
precedenti, Governi che hanno visto la nostra forza politica per lo
più all'opposizione. C'è quasi la rivendicazione della serietà con
cui vengono rispettati gli impegni presi con gli elettori
attraverso le leggi approvate, che "rispondono a tutte le esigenze"
- così si dice - e che "danno garanzia di continuità e di
mantenimento dell'attuale sistema di società". Qui viene
rivendicata quasi con orgoglio la scelta del Governo:
"Il s'agit
d'un budget sérieux, car la continuité...."
,
"... est un
budget de continuité, car il permet le maintien de l'actuel système
de société, en conformité avec le programme de législature, tout en
donnant les certitudes nécessaires pour relever les défis
futurs"
, e qui sono un po' più scettica su questa ultima frase,
perché si tratta di un sistema che è rigido.
Ce budget donne les réponses que les gens attendent, c'est vrai,
mais pas les réponses que le futur de la Vallée d'Aoste attend de
nous! L'Assessore lo riconosce, dice: "questo è il nostro modo di
programmare, noi vogliamo creare un quadro normativo certo, poco
mutabile di anno in anno, ma nel contempo serio", e poi si rende
conto che una revisione negoziata annuale sui contenuti da
perseguire non produce alcun cambiamento nei comportamenti. Per
cambiare bisogna rivedere i processi di base, bisogna rivedere e -
aggiungo io - soprattutto avere la consapevolezza che questo
"sistema Valle d'Aosta" non può continuare a lungo così. Solo che
il Governo sembra voler dire: "sì, ci sono dei problemi, ma non
tocca a noi, altri lo faranno", cioè c'è la rinuncia a programmare.
Altri, si dice, Presidente, non questo Governo, un altro Governo,
può essere anche un altro Governo che veda di nuovo lei Presidente,
ma non è nella legislazione attuale.
Per cambiare bisogna non solo rivedere i processi di base, ma
avere la consapevolezza che questo "sistema Valle d'Aosta" non può
continuare a lungo così; lo sappiamo, lo abbiamo detto a più
riprese, però non c'è consapevolezza che bisogna prendere atto di
questi cambiamenti. Cambiamenti climatici impongono di ripensare
"ex novo" la politica turistica, lo sviluppo dell'economia di
montagna; Mercalli lo dice chiaramente in quello studio che è
stato...
(interruzione del Presidente della Regione, fuori
microfono)
... ho capito, ma la cosa drammatica è che si fanno gli studi,
sono lì, ma le conseguenze di questi studi... ripeto, i Governi
futuri magari lavoreranno su questi e programmeranno, ma oggi
questo Governo non lo fa, si comporta come se quegli studi non
fossero fatti!
La crisi del sistema industriale ed economico della Valle
richiede di ripensare "ex novo" le politiche di sostegno
all'industria e all'economia. Chi è stato in Commissione e ha
sentito le varie audizioni, lo stesso Presidente di "Finaosta", dr.
Cilea, dice che ci sono delle grosse difficoltà per quanto riguarda
lo sviluppo industriale della Valle d'Aosta e aggiunge che la Valle
d'Aosta non è più attrattiva per il settore industriale, non lo è
dal punto di vista logistico, dal punto di vista dei trasporti.
Allora, quanti anni sono stati spesi inutilmente rispetto al
problema della ferrovia? Non possiamo lavorare in modo settario da
una parte, pensare ad incentivi all'industria e al sostegno
all'innovazione e, contemporaneamente, non preoccuparsi delle reti
infrastrutturali di questa Regione! La nostra Regione non è
attrattiva dal punto di vista della forza lavoro, manca, non c'è
forza lavoro professionale a cui le industrie qui, in Valle,
possono attingere, e così via. Non stiamo qui ad elencare tutte le
diverse sfide che ci interpellano; d'altra parte, di questa
consapevolezza dei grossi cambiamenti che richiedono un intervento
della Regione non c'è traccia nel bilancio, come non c'era neanche
nell'integrazione al programma siglato il 4 luglio 2005.
Qui mi pongo alcune domande: quale progettualità può mai venire
da un Governo che per mesi non sa quali sono le forze politiche che
lo compongono, un Governo che non è più sicuro di essere
l'interprete delle esigenze della gente dopo la bocciatura del 9 e
10 aprile, un Governo che fa della continuità il suo punto di
forza, non rendendosi conto che è qui la sua debolezza, perché non
può più reggere un "sistema Valle d'Aosta" fondato dal punto di
vista di scelte economiche su strategie e scenari del passato e,
dal punto di vista del comportamento etico su comportamenti come il
clientelismo, il lavoro garantito all'amico, scelte fatte per
favorire gli interessi di qualche potente di turno? La stessa
vostra base non lo vuole più, è stanca e vuole cambiare, e voi non
siete in grado di recepire questa voglia di cambiamento e non siete
in grado di volere e progettare il cambiamento di un sistema che
finora ha garantito e favorito il vostro successo elettorale.
Certamente, cambiare e progettare è faticoso, richiede confronto,
capacità di dialogo, di rispetto dell'interlocutore, ma proprio
questo a nostro avviso manca, e non sono io a dirlo!
Il "Patto per lo sviluppo" è lì a dimostrare che non ci sono
spazi, strumenti, momenti di reale confronto; l'Assessore, nella
sua relazione, e lo stesso relatore fanno riferimento:
"nous
avons écouté les partenaires sociaux lors des rencontres pour le
Pacte pour le développement,
nous avons écouté les forces de
l'opposition lors de la discussion en commission du Conseil"
.
Certo che se ascoltate gli attori dello sviluppo con la stessa
attenzione e con lo stesso desiderio di coglierne le motivazioni e
di utilizzarle come strumento di riflessione, come fate con
l'opposizione... credo che non esista un ascolto di questo tipo, ma
lo dicono gli stessi sindacati! Il "Patto per lo sviluppo" era nato
per creare uno spazio in cui ci fosse la concertazione, la
condivisione delle grosse scelte, l'esame di insieme della
situazione economica con la consapevolezza che, a fronte di crisi
presenti, non è possibile agire da soli, ma bisogna cercare e
concertare insieme delle soluzioni per poter governare, e invece si
è confusa la concertazione con l'informazione, la condivisione con
l'audizione. Leggo da un documento dato da un sindacato in
Commissione, che dice, dopo aver elencato quello che era nelle
intenzioni del "Patto per lo sviluppo", che
"il tutto poteva
realizzarsi attraverso un'analisi aggiornata, reale, meno legata
alla propaganda del contesto socioeconomico della Valle, iniziando
ad individuare le risorse economiche disponibili, quelle già
impegnate e avviare i confronti e praticare gli obiettivi
comunemente individuati"
.
"Tutto si è arenato in un percorso
forse troppo autocelebrativo del Governo regionale, che ha sempre
anteposto i risultati delle varie classifiche, che vedevano la
Valle d'Aosta sempre svettare per occupazione, ricchezza, qualità
della vita, servizi sociali, rispetto ad un'analisi attenta del suo
tessuto socioeconomico da cui impostare le politiche necessarie
perché il nostro contesto è di zone d'ombra e di luce. È necessario
riprogettare il nostro modello di sviluppo non più in grado di
affrontare una realtà che stava e sta cambiando".
Vorrei aggiungere ancora che programmare per il cambiamento lo
può fare solo chi ha analizzato anche le ricadute, gli esiti degli
strumenti utilizzati, chi fa monitoraggio costante della
situazione, e rispetto a questo atteggiamento non trovo alcuna
novità di rilievo nel bilancio. Non ci sono novità per il tanto
auspicato "Osservatorio economico", eppure sempre si dice che se
non c'è un osservatorio economico che raccoglie e fa sintesi di
tutti i dati, non ci sono elementi sufficientemente chiari per
programmare!
Ancora: le leggi vengono riproposte senza che si siano
analizzati gli effetti sull'economia, le ricadute delle norme
applicate o non applicate. L'elenco delle leggi puntuale che viene
fatto nella relazione è solo un elenco in cui si dice il titolo
della legge e i soldi messi, ma senza che ci sia un minimo di
analisi sull'efficacia o meno di quel tipo di norma. Faccio solo 2
esempi; prendiamo la scuola: tante sono le risorse impegnate, ma
gli effetti di queste risorse non sono monitorate, è dagli anni
2000 con la legge sull'autonomia che è stato detto e ridetto che è
necessario un sistema di autovalutazione della produttività della
scuola, ma di questo non abbiamo alcun elemento su cosa la scuola
sta facendo e che rapporto c'è fra le risorse impegnate e l'esito
scolastico! Sul turismo, ci sono una serie di leggi una accanto
all'altra, tutte magari importanti settoriali, ma c'è un
osservatorio che individui effettivamente le ricadute che ogni
legge ha avuto rispetto alle finalità che aveva e che rapporto ha
con le altre leggi? Ad esempio, quali sono le misure più efficaci,
le tanto decantate "AIAT" su cui continuiamo a investire milioni di
euro... in che rapporto stanno con tutto il resto? Servono a creare
un'offerta coordinata, unificata, efficace della Valle d'Aosta
rispetto ai possibili fruitori?
Direi che la sanità è una bella eccezione, perché nella sanità,
grazie all'Osservatorio epidemiologico, vengono monitorati tutta
una serie di situazioni e questi documenti sono presi come punto di
riferimento per la politica sociale, per la politica sanitaria, per
la prevenzione, per il piano del benessere. È vero, possiamo non
condividere alcune scelte che vengono fatte nella sanità, ma la
cosa buona, la cosa che sottolineiamo come positiva, è che ci sono
questi dati che via via registrano la realtà e danno elementi per
la programmazione. Ho preferito fare un discorso più generale,
lasciando ai colleghi di intervenire su aspetti più specifici.
Volevo solo fare un'ultima osservazione per quanto riguarda il
rapporto fra spese correnti e spese di investimento, cioè prima di
questo volevo solo sottolineare 2 cose: la prima, che questo è un
bilancio la cui logica è la continuità, quindi lo diceva il
Presidente Caveri nelle audizioni in Commissione, siamo di fronte a
una finanziaria stabile che ricalca quella del 2006, per cui anche
le scelte non si discostano da quella. Sì, ci possono essere alcuni
capitoli in cui si mettono alcuni milioni di euro in più o alcune
centinaia di euro in meno, ma sono segnali molto deboli di un
significativo cambiamento. E anche rispetto al rapporto spese
correnti e spese di investimento continuiamo a vedere che le spese
correnti continuano a crescere a scapito di spese di investimento,
pur in presenza di un aumento del bilancio; nel triennio ci si
avvicina al 70% di spese correnti e 30% di spese di investimento.
Quest'anno c'è stato tutto un approfondimento interessante sulle
spese correnti per dimostrare che molte di queste producono
sviluppo, cultura, servizi, quindi potrebbero essere considerate
spese di sviluppo, quasi di investimento. Possiamo condividere
questo tipo di impostazione, è un'osservazione interessante, è un
tentativo di individuare le spese più produttive rispetto ad altre
più di funzionamento, perché è anche vero che alcune grosse spese
di investimento - vedi il Forte di Bard - poi diventano quasi
produttrici di spese correnti, anche se forse varrebbe la pena di
mettersi nell'ottica di rendere produttive nel tempo anche le spese
di investimento, nel senso che tutti i grossi "atout" turistici e
culturali che la Valle d'Aosta ha, forse potrebbero essere
ripensati in modo da essere più produttivi.
La caratteristica del nostro bilancio sta purtroppo in quella
famosa "torta", in cui appare chiaramente che solo il 5% effettivo
delle risorse del bilancio sono disponibili per fare delle cose
nuove e, se si vogliono liberare risorse nuove, bisogna avere il
coraggio di tagliare alcuni interventi. Appositamente ho fatto
riferimento a questo studio sulla pianificazione e crescita dello
sviluppo sostenibile della Valle d'Aosta, perché qui fa degli
esempi concreti di possibili tagli e possibili investimenti. Nel
triennio le risorse per progetti indicate nei fondi globali sono
risibili, neanche l'1% del bilancio; sì, con questi si possono
finanziare alcune leggi in linea con quanto già si sta facendo, ma
non sono sufficienti per avviarsi verso un nuovo modello di
sviluppo... eppure le cose da fare sarebbero tante, proprio per
rispondere alle sfide che ci aspettano!
Presidente
- La parola al Consigliere Stacchetti.
Stacchetti (SA)
- In II Commissione il Presidente Caveri
ha tenuto a precisare che il rigore e l'austerità sono stati i
principi ispiratori che hanno guidato la costruzione della legge
finanziaria e del bilancio annuale e pluriennale 2007-2009.
Ieri, l'Assessore alle finanze ha chiuso la propria relazione
affermando che la manovra di bilancio si contraddistingue per la
serietà e la responsabilità delle scelte. Il senso di
responsabilità è stato senza dubbio il criterio ispiratore della
costruzione di un bilancio che garantisce continuità al cosiddetto
"sistema Valle d'Aosta", ma nelle parole del Presidente Caveri e
dell'Assessore Marguerettaz mi è parso di leggere anche una velata
preoccupazione per lo stato di salute della finanza regionale.
È certamente vero che le entrate iscritte nel bilancio 2007
evidenziano, rispetto all'anno in corso, una sostanziale stabilità
e permettono di garantire il mantenimento delle vigenti politiche
di spesa, ma i sintomi delle difficoltà a sostenere un sistema di
interventi in ogni settore dell'economia valdostana sono sempre più
evidenti. Infatti i margini della manovra finanziaria sono più
contenuti rispetto agli anni passati, perché il bilancio è
condizionato da un volume di spese correnti tale da porre limiti
alle disponibilità finanziarie che sarebbero invece necessarie per
contrastare gli effetti della recessione nazionale che si è estesa
anche in Valle d'Aosta.
Nel 2007 le spese correnti assorbiranno il 69,81% delle risorse
disponibili, ovvero il 96,31% dell'intero volume delle entrate da
riparto fiscale, e ciò nonostante sarà ancora possibile garantire
il mantenimento del livello dei servizi in essere a favore della
comunità valdostana e soprattutto l'immissione nel sistema
economico locale della somma di 1.021 milioni di euro. Le
ripercussioni positive di questa manovra sono importanti, troppo
importanti perché non ci si debba chiedere per quanto tempo sia
ancora possibile sostenerla in relazione al normale incremento
delle spese correnti e dei vincoli di obbligatorietà che la
caratterizzano.
Il confronto fra il volume delle risorse destinato alle spese
correnti e quello destinato alle spese di investimento evidenzia
che le entrate effettive di bilancio di euro 1.520 milioni sono
condizionate al soddisfacimento di spese obbligatorie, rispetto
alle quali il margine di discrezionalità è limitato; d'altra parte,
era logico prevedere che la realizzazione di strutture che hanno
reso possibile un balzo in avanti alla nostra Regione nel settore
della viabilità ordinaria e rurale, dell'edilizia scolastica, degli
impianti sportivi, e via dicendo, avrebbe poi richiesto
l'accantonamento di fondi per le spese di gestione e di
mantenimento delle strutture di cui si tratta.
In questa situazione penso sia però necessario ricordare che la
Regione assolve funzioni e spese che nel resto del territorio
nazionale sono a carico del bilancio statale; in effetti, circa la
metà delle entrate di bilancio sono predestinate al pagamento delle
spese sanitarie, delle spese per le scuole di ogni ordine e grado
e, infine, per la finanza locale. Non è neppure da escludere la
possibilità di un ulteriore aggravio qualora lo Stato, per
migliorare i propri conti, ci trasferisca ulteriori funzioni e
conseguenti oneri; purtroppo non è dato di conoscere l'ammontare di
queste spese ed è per questo che chiedo all'Assessore alle finanze
se, in futuro, sia possibile predisporre, fra i vari allegati alla
legge di bilancio, una tabella nella quale riassumere gli oneri per
funzioni che in altre realtà regionali sono a carico dello Stato.
Il nuovo allegato permetterebbe anche di dimostrare che le
consistenti disponibilità finanziarie del bilancio della più
piccola Regione d'Italia soggiacciono a pesanti vincoli di
destinazione e che è ora di smetterla con statistiche che calcolano
dati disomogenei!
Nel corso dell'audizione della II Commissione è stata presentata
un'interessante riesposizione di alcune categorie delle spese
correnti in funzione degli effetti che le stesse producono nel
sociale. Ovviamente si tratta di una valutazione politica, che
esula dalle tipiche classificazioni della contabilità pubblica, ma
in quest'aula siamo chiamati ad operare delle scelte politiche
individuando le spese più utili alla nostra comunità. In questa
prospettiva ritengo che le spese per la scuola dovrebbero essere
considerate spese di investimento, perché dirette ad elevare
l'istruzione e la formazione tese a creare quel capitale umano
dotato di professionalità e competenza essenziali per il futuro. Lo
stesso concetto si applica alle spese sanitarie, in quanto dirette
al miglioramento della qualità della vita di tutta la popolazione,
così come quelle per la tutela del nostro ambiente e del nostro
territorio, che dobbiamo cercare di preservare nel miglior modo
possibile a vantaggio nostro e delle future generazioni.
Mi fa perciò piacere che su questa tesi anche l'Assessore alle
finanze abbia sviluppato nella sua relazione di ieri dei
"distinguo" nella tipologia delle varie spese correnti, a seconda
che siano dirette a soddisfare le esigenze di funzionamento
dell'apparato pubblico e quelle che, invece, possono produrre
sviluppo. È vero che la filosofia non cambia il risultato, ma
l'impostazione del bilancio dimostra che la Regione assolve con
scrupolo ai propri doveri istituzionali che presuppongono un costo
che, di anno in anno, si fa sempre più elevato. A questo primo
risultato bisogna poi aggiungere gli stanziamenti per il sostegno
delle attività economiche, le quali, in rappresentanza di categorie
delle varie forze economico-sociali, hanno sostanzialmente espresso
parere favorevole al bilancio in corso di approvazione, nella
consapevolezza delle restrizioni che apporterà la legge finanziaria
statale a causa della situazione economica nazionale.
Riassumendo, è possibile sostenere che il progetto di bilancio
presentato dalla Giunta regionale assicura anche per il 2007 le
risorse necessarie a un sistema di spese e di attività che, nel
tempo, hanno garantito alla Valle d'Aosta una buona qualità di vita
ed un benessere diffuso. Sarebbe errato fermarsi a queste prime
positive constatazioni, perché il "sistema Valle d'Aosta" purtroppo
comincia ad esporre qualche crepa e le difficoltà di alcuni settori
sono sempre più evidenti.
Dobbiamo però porci la domanda se sia possibile recuperare
risorse dal settore dei tributi propri della Regione che, rispetto
a qualche anno fa, sono in calo in conseguenza soprattutto della
costante diminuzione degli introiti della Casa da gioco di
Saint-Vincent, argomento sul quale, in quest'aula, si sono già
spese tante parole. Spero che non si debbano attendere i tempi
della ristrutturazione dell'Hôtel "Billia", per vedere
un'inversione di tendenza degli introiti dell'attività di gioco.
Forse è opportuno affrontare alcuni importanti nodi legati
all'autonomia gestionale del casinò. Non è nelle mie intenzioni
formulare accuse di eccessivo dirigismo, perché bisogna prendere
atto delle difficoltà che incontrano più o meno tutte le case da
gioco, in relazione ad una proliferazione dei giochi su scommessa
che certamente diminuiscono, oltre alla congiuntura nazionale, le
disponibilità finanziarie dei giocatori. Ho comunque l'impressione
che il diritto esclusivo della Regione ad esercitare legalmente a
Saint-Vincent il gioco di azzardo sia un momento troppo poco
remunerativo per le casse regionali, in particolare se dalle
entrate togliamo l'ammontare delle spese necessarie a produrle.
L'esigenza di qualche cambiamento ci viene suggerita da molti
interlocutori quando sollecitano una semplificazione delle
normative, per ridurre il peso di una burocrazia che impone tempi
eccessivamente lunghi che, in definitiva, appesantiscono anche la
situazione finanziaria. In proposito vorrei evidenziare che la
relazione alla legge di bilancio ammette, a pagina 39, un ulteriore
peggioramento della capacità di spesa, soprattutto per quanto
riguarda gli investimenti di alcuni settori, interventi che già
negli anni scorsi esponevano difficoltà ad erogare le risorse loro
assegnate. Il fenomeno evidenzia chiaramente la difficoltà delle
strutture considerate a portare a compimento gli impegni di spesa
per iniziative deliberate dalla Giunta. Confesso che ho difficoltà
a capire le ragioni per cui debbano essere impegnate, per la
realizzazione di una determinata opera pubblica, le somme
necessarie a realizzare l'intera opera, quando invece sarebbe
possibile dare corso all'intero progetto ripartendo le spese negli
anni considerati dal bilancio pluriennale, in relazione alla quota
di lavori che si prevede possano essere realizzati.
Una maggiore attenzione nella programmazione della spesa
permetterebbe di liberare risorse per altre attività e per ridurre
sensibilmente il livello dei residui passivi. Da molti anni ormai
la Regione impegna consistenti risorse del proprio bilancio per
sostenere il settore dell'industria manifatturiera con risultati
troppo spesso deludenti e mortificanti, soprattutto per la mano
d'opera impiegata. In questa situazione mi chiedo se le iniziative
in questo settore debbano essere ancora finanziate impiegando
risorse che potrebbero essere più utilmente destinate ad attività
certamente più consone alla tipologia del nostro territorio.
Fra il dovere della Regione è certamente compreso quello di
contribuire al benessere della cittadinanza, favorendo la nascita
di imprese che devono però coprire i loro costi con i ricavi che
vengono dal mercato, non più dai trasferimenti e dalle sovvenzioni
del bilancio regionale. Il Presidente di "Finaosta" ha chiaramente
ricordato le difficoltà di attrarre imprenditori seri, perché la
Valle d'Aosta non è attrattiva; siamo, per una serie di ragioni,
fuori mercato. Prendiamo atto di questa situazione e smettiamo di
costruire capannoni industriali che non servono a nessuno, se non a
dimostrare una grave dispersione di risorse! Investiamo, invece,
consistenti risorse nel settore energetico, nel settore del turismo
estivo e invernale, in agricoltura, per prodotti di nicchia ad
altissima qualità, nella sanità di alta specializzazione e infine
in attività che siano di corollario e di attrattiva per la casa da
gioco. E se le spese per questa tipologia di investimenti
presuppongono la contrazione di debiti, spendiamo il residuo limite
di indebitamento, ma lasciamo perdere gli investimenti in campo
industriale e orientiamo diversamente quelle poche risorse per gli
investimenti che ancora sono presenti in bilancio! Il miglior
investimento che la Regione ha fatto in questi ultimi anni è stato
l'acquisto delle centrali idroelettriche dell'"ENEL", per il quale
ha contratto un prestito che sembrava enorme e che oggi si è
ridotto della metà.
Concludo il mio intervento affermando che i 2 disegni di legge
concernenti la legge finanziaria e il bilancio annuale e
pluriennale, che ci vengono sottoposti per l'approvazione, meritano
fiducia e, al tempo stesso, attenzione in relazione
all'indifferibile necessità di modificare gli orientamenti che
finora hanno guidato le politiche di sviluppo della Regione, per
effetto dei riflessi di una situazione internazionale che potrebbe
ulteriormente incidere in senso negativo sullo sviluppo e sul grado
di benessere della nostra comunità.
Presidente
- La parola al Consigliere Lattanzi.
Lattanzi (CdL)
- Ed eccoci al rito del commento della
finanziaria! Un rito quanto meno utile per un commento politico,
per l'opportunità di un confronto su questo importante
provvedimento, ma un rito che sappiamo essere fine a sé stesso, in
quanto questa finanziaria si presenta in Consiglio assolutamente
"blindata"!
Per quanto si possa avere la buona voglia da parte
dell'opposizione di presentare anche 300 emendamenti per modificare
questa finanziaria, sappiamo che avremmo soltanto raggiunto
l'obiettivo di perdere tante ore di sonno e di farle perdere anche
agli operatori della comunicazione, per raggiungere un obiettivo
già scontato: questa finanziaria si presenta come un "pacchetto
blindato" assolutamente immodificabile, e questo nonostante
sappiamo che in maggioranza molti condividono la necessità di un
cambio di direzione nella gestione amministrativa, finanziaria ed
economica di questa Regione, ma queste consapevolezze non sono
sufficienti a far fare a questa maggioranza una pausa di
riflessione seria sulle risorse della nostra Regione.
Abbiamo passato gli ultimi 15 giorni con "un occhio a Roma",
osservando la finanziaria nazionale, e "un occhio nelle Commissioni
regionali" ad osservare la finanziaria regionale con 2
consapevolezze. Prodi ha di fronte a sé la sfida di tenere in piedi
un Paese fortemente indebitato e, al di là delle sue discutibili
scelte, chiunque governa oggi a Roma sa di avere a che fare con una
finanziaria che deve restituire competitività a un Paese che
all'interno del sistema europeo, poco competitivo, è addirittura
"fanalino di coda"! In termini economici oggi cresciamo come Grecia
e Portogallo, a tassi di crescita che sono da Terzo Mondo! E questo
mettendo a rischio un sistema economico ed un benessere raggiunto
dal nostro Paese che ci colloca al 6-7° posto della graduatoria
della ricchezza mondiale. Eppure la sfida per il Paese Italia è
assolutamente mortale, anche perché combattuta all'interno di un
sistema europeo - il famoso "sistema area euro" - che non si
identifica più tanto per i contorni politici, ma per i suoi
contorni economici, che ha a che fare con 2 giganti dell'economia,
quello nord americano che cresce a tassi del 3,5-4% e quello
asiatico, che possiamo identificare in quelle realtà economiche che
rappresentano 1/3 della popolazione mondiale e che crescono al
tasso del 10%.
In questi mesi, per motivi di lavoro anche istituzionale,
abbiamo avuto l'opportunità di vedere in altre parti del mondo il
"PIL" e quando parlo di "PIL", parlo di qualcosa di molto concreto.
Abbiamo visto Paesi in trasformazione, abbiamo visto scelte
politiche perseguite con determinazione; abbiamo visto dal vivo
come aree geografiche del mondo vengano gestite in termini politici
con un unico imperativo: quello di creare sviluppo e ricchezza.
Noi, viceversa, abbiamo un altro problema: quello di difendere una
ricchezza, di continuare a farla crescere così come sono in
crescita le aspettative dei cittadini e, nel caso della piccola
Regione Valle d'Aosta, quello di mantenere un sistema che ha avuto
l'opportunità degli anni '70 di strutturarsi con un apporto
fondamentale della Regione autonoma Valle d'Aosta non come soggetto
politico, ma come soggetto economico.
Ho sentito le lunghe osservazioni della collega Squarzino, ho
ascoltato con interesse le riflessioni del collega Stacchetti, a
nome della "Stella Alpina", partito di maggioranza... entrambi
concordavano con alcuni punti che mi sento di condividere: la
critica a un sistema che fa fatica a modificarsi. Pur avendo
ascoltato anche dal Presidente Caveri e dall'Assessore alle finanze
e poi da tutti gli Assessori anche interpellati singolarmente, che
si ha ormai piena consapevolezza che è necessario riformarsi, c'è
l'incapacità di riuscire a farlo! E non c'è solo malafede, anzi;
c'è proprio l'incapacità di affrontare certe decisioni e di
assumersi certe responsabilità! Abbiamo sentito il Presidente
Caveri, in Commissione, presentarci una finanziaria che vedeva
rispettati i parametri di sforamento della spesa, del contenimento
delle unità regionali, 2.888 dipendenti che non crescono.
Abbiamo ascoltato anche, con grande stupore, le associazioni dei
commercianti, degli artigiani e degli industriali, che giudicavano
questa finanziaria sostanzialmente "il male minore". Guardando
Roma, dicevano tutte le associazioni di categoria, questa è una
finanziaria che almeno mantiene gli attuali assetti di
sostentamento e di attenzione, una finanziaria che aumenta il
proprio bacino di risorse di circa il 2,5% e che sostanzialmente
garantisce - ripetutamente è stata usata la parola "garantisce" -
che il sistema economico valdostano e le sue esigenze vengano
mantenute. Il rappresentante degli enti locali addirittura
gongolava perché sottolineava come la Regione mantenesse e, anzi,
leggermente aumentasse le risorse a disposizione dei Comuni per il
mantenimento delle loro prerogative.
Io guardavo allibito, assistevo - riprendo un termine usato
recentemente dal Presidente Caveri - basito ad una società
inconsapevole e non dall'alto di chi pensa che tutti gli altri non
comprendano e invece senta di avere la verità in mano, ma perché la
quotidianità del lavoro mi permette di stare collegato alla società
reale e la società reale è quella che si alza la mattina in Italia
e in Europa, prende atto che ha una struttura burocratica
sovradimensionata e cerca di ridurla, prende atto che non ci può
essere sviluppo senza ricchezza e lo sviluppo e la ricchezza si
creano con gli investimenti e lo sviluppo delle tecnologie! Ebbene,
tutto questo in Valle d'Aosta è come se non esistesse, è come se
vivessimo in un contesto economico atrofizzato, addormentato, con
dibattiti che vanno dalla consapevolezza teorica della necessità di
cambiare, ma poi dall'operatività pratica di non riuscire a farlo!
In questo forse c'è la paura di affrontare i cambiamenti, i
cambiamenti sappiamo producono sempre 2 generi di atteggiamenti
emotivi, il costo emotivo del cambiamento può essere positivo
oppure negativo. Questa è una società, quella valdostana, che fa
fatica a comprendere i necessari costi per garantirsi un futuro e
un benessere.
In un contesto di grandi cambiamenti allora la nostra Regione
non cambia: per 8 anni, in questo Consiglio, mi sono sentito
proporre finanziarie di continuità e questa finanziaria non
smentisce questa linea politica, non distinguendosi poi di molto da
quelle che erano le finanziarie che presentava Dino Viérin con una
maggioranza di Centro-Sinistra che faceva della continuità, della
stabilità, della solidarietà, dell'assistenzialità il cardine delle
sue manovre finanziarie. Non è una finanziaria che si discosta
molto da quel tipo di approccio culturale, pur avendo a capo della
Giunta una persona di mondo, e pur avendo come Assessore alle
finanze una persona che il mondo lo dovrebbe conoscere, e
probabilmente lo conosce: il condizionale è d'obbligo, perché dalle
parole ai fatti purtroppo devo prendere atto che grandi differenze
dall'Assessore Agnesod non ci sono! Non ci sono, perché mentre
l'Assessore Agnesod poteva vantare "PIL" della nostra Regione in
controtendenza con il resto del nostro Paese e dell'Europa, un
"PIL" che consideravamo all'epoca - quando c'era l'Assessore
Ferraris, ci confrontavamo sovente su questo problema -
sostanzialmente "drogato" dall'economia amministrativa regionale,
era però un bilancio che veniva presentato in "pompa magna"
dicendo: vedete, crescono le risorse perché da Roma ci arrivano
sempre più soldi e noi, con questo, riusciamo a mantenere un
sistema economico che non solo sta in piedi, ma addirittura è come
"PIL" migliore di quello italiano e addirittura di quello europeo,
pertanto siamo una "chicca" economica in Europa. All'epoca
dicevamo: "guardate, questo è un "PIL" drogato, non è ricchezza
reale, abbiamo le aziende che fanno fatica, gli unici che stanno
bene in questa Regione sono quelli che lavorano o con la Regione o
per la Regione, quelli che sono ai margini del sistema
economico-amministrativo regionale fanno fatica. I responsabili
della nostra finanziaria regionale che si occupano di sviluppo e
quindi di economia, di commercio e di turismo, in Commissione ci
hanno illustrato il quadro economico reale della nostra Regione,
spero di non annoiare i miei colleghi ricordando alcuni passaggi,
magari per quelli che in II Commissione non c'erano.
Nel settore industriale e, in genere economico, "Finaosta" è
alla ricerca di opportunità e di attrattività sul territorio che
negli ultimi anni sono, a dir poco, venute quasi totalmente meno;
andiamo a vedere le aree industriali della "Cogne", il territorio
liberato dalla "Cogne", sappiamo tutti come queste aree, se le
prime verranno occupate, lo saranno da parte del Consorzio degli
artigiani valdostani, quindi una destinazione quanto mai utile da
promuovere, ma certamente non dà valore aggiunto rispetto a quella
che già abbiamo come realtà valdostana. I motivi sono diversi, al
di là della solita situazione economico-nazionale e regionale, nel
settore industriale, certamente negativa e lo si vede, le aziende
valdostane soffrono tutte più o meno nel settore industriale;
soffrono tutte, ma quelle nel settore industriale soffrono di più,
essendo delle realtà piccole che non si trovano nella possibilità
di uscire quando si dice bisogna crescere. Crescere in Valle
d'Aosta significa andare in azienda da 50-60 dipendenti, magari
andare a 100 quando fuori hai delle realtà con cui ti scontri e che
hanno delle dimensioni decisamente superiori, che hanno delle
strutture là dove si parla di ricerca e di formazione; noi siamo
molto più indietro! Molte volte la nostra ricerca viene mascherata
nell'ambito delle aziende per poter avere dei contributi, ma vera
ricerca che non sia produttiva poi di risultati non ne dà
all'esterno!
Sul discorso estero siamo totalmente ormai assenti, le poche
aziende che valevano sono state comprate e ad oggi recentemente ne
sono state comprate ancora. Certamente vengono comprate quelle che
vanno meglio, quelle che hanno sul mercato un posizionamento
interessante. In questo contesto abbiamo come obiettivo quello di
andare a cercare fuori, tentare di cercare fuori, il che si è
rivelato finora poco fruttuoso; vorrei ricordare ai nostri colleghi
che noi questo lo diciamo da anni, sostenendo che "Finaosta" e
addirittura la consorella "Centro Sviluppo" erano totalmente in
balia di un mercato che non sapevano come affrontare e che non
erano di aiuto, né di supporto, se non in termini di spesa al
settore industriale-economico e questo avviene perché non siamo
attrattivi sotto vari aspetti: la Valle d'Aosta non è attrattiva
per un settore industriale dal punto di vista della logistica e dei
trasporti, abbiamo la ferrovia che fa impressione, ha un unico
binario, quindi vuol dire trasporti su gomma, incentivare i
trasporti, ma c'è anche una politica che non vuole gestire più di
tanto, non vogliamo riempirci di TIR che vanno e vengono, quindi
bisogna pensare anche a queste cose! In più, le nostre aree
industrializzate recuperate, da "Vallée d'Aoste Structure", non
costano poco: questo lo avevamo detto in tempi non sospetti,
ricordo i confronti accesi con l'Assessore Ferraris.
Il valore di mercato degli affitti che proponiamo, in linea con
quanto ci ha imposto l'UE, è quasi sempre del 30-40% più caro di
quello che c'è nel Canavese, ma non è solo quello: nel Canavese c'è
anche forza lavoro, in Valle d'Aosta no! Ci troviamo anche in
difficoltà perché abbiamo i dati: 3,2% mi sembra sia la Regione...
mettere in bilancio il 3% della disoccupazione... il 3% vuol dire
non avere disoccupazione quando si dice che abbiamo 1.500
disoccupati vuol dire che non abbiamo disoccupazione, quindi le
aziende là trovano nel Canavese, perché tutti sappiamo cosa è
successo nel Canavese, forza lavoro e anche di un certo livello
professionale; noi, qui, non possiamo offrire né logistica, né
trasporti, né siamo attrattivi sulle aree perché anche l'affitto lo
calcoliamo su un costo area che in Valle d'Aosta è tutto più caro,
il nostro costo è mediamente il 30-40% più caro.
Vediamo poi quello che "Finaosta" potrebbe dare: può fare
finanziamenti, può partecipare nel rispetto delle regole
comunitarie. Ricordo, qui, le battaglie del nostro gruppo sul ruolo
di "Finaosta" nell'economia valdostana nelle sue compartecipazioni,
ma questo sta a significare che quello che facciamo noi lo possono
fare anche in Piemonte, in Lombardia, nel Friuli... noi non
possiamo fare niente di più! Potremmo fare di più se fossimo un
sistema integrato di servizi vari che possono essere attrattivi in
un'azienda la quale si ritrova sotto l'aspetto delle occupazioni,
trasporti, servizi e logistica, una serie di cose integrate;
purtroppo noi non siamo in queste condizioni!
Apro una parentesi: da 8 anni ci battiamo in Consiglio e in
Commissione perché questa Regione - mi riferisco alle Giunte e a
questa Giunta - prenda coscienza che il sistema
economico-industriale della nostra Regione ha bisogno di servizi
integrati per avere un minimo di attrattività, ma siamo sempre
stati derisi: "non preoccupatevi, state calmi, non disturbate,
abbiamo "VDA Structure", abbiamo il "Centro sviluppo", abbiamo
"Finaosta""... Oggi "Finaosta" ci dice che noi non siamo in
condizioni di dare servizi integrati, perché non ci abbiamo neanche
mai messo una lira sopra, però spendevamo 20 miliardi all'anno per
"Centro Sviluppo", che abbiamo chiuso, finalmente aggiungo io!
Tutte le volte che riusciamo a parlare sulla bassa Valle,
Pont-Saint-Martin, perché là è come non essere in Valle d'Aosta, ci
sono gli altri che vogliono venire in Valle, però in effetti
Pont-Saint-Martin è molto aperta sul Canavese, il che può
confermare che ha una facilità nel trasferimento a livello
industriale maggiore... quando sentono Aosta già non è più
appetibile! A Pont-Saint-Martin abbiamo degli insediamenti perché
ci sono state delle precedenti situazioni fortemente finanziate da
questa Amministrazione che hanno liberato quelle aree, ma stiamo
parlando di poca cosa. Nell'insieme purtroppo le regole dell'UE
sono molto rigide e certe volte non sono adatte a un territorio
come il nostro, non hanno delle deroghe in funzione della
morfologia stessa del territorio. Ricordo che noi abbiamo speso
decine di miliardi per farci sentire in Europa, non ci ha ascoltato
nessuno e quindi non abbiamo deroghe! Possiamo approfittarne, "tout
court", come se fossimo in Lombardia, Friuli, Toscana, con la
differenza che il Friuli e il Trentino hanno realtà diverse, loro
ci sono riusciti, noi no! Quindi ogni volta che ci poniamo con
qualche imprenditore al di fuori e presentiamo le nostre
credenziali, presentiamo delle credenziali non particolarmente
attrattive.
Ben diverso è il settore... abbiamo avuto degli interlocutori
nel settore del turismo sugli alberghi, abbiamo anche delle grosse
iniziative in vista sugli alberghi che possono essere interessanti
perché la vocazione della Valle d'Aosta è e rimane fondamentalmente
turistica e non può che essere turismo. Ricordo che questa cosa la
diciamo tutti, ma bisogna essere in grado di sfruttarle al massimo,
là dove possiamo essere più forti e difenderci, là dove siamo
strutturalmente deboli. Mi sembra di sentire il Consigliere
Maquignaz, che nell'ultimo anno continuava a dire: investiamo sul
turismo, puntiamo sul turismo... Maquignaz, sei arrivato 8 anni
dopo che lo diciamo noi, ti sei aggiunto al coro, ma siamo con te
tuttora inascoltati! Là dove siamo strutturalmente deboli non
possiamo diventare forti, dovremmo non occuparcene, la natura ci ha
dato una bellissima Regione; in fondo se perdessimo la "Cogne"
perderemmo le industrie della Valle d'Aosta e credo che non dico
questo a caso, non perché la "Cogne" vada male, ma perché in
prospettiva la "Cogne"... potrà andare anche in Cina o a Hong Kong,
potrà andare là dove vuole, questo a dimostrazione che la "Cogne",
che è storicamente nata qui, oggi è qui, ma potrebbe essere da
domani anche da un'altra parte!
Mi fermo qui, perché il dr. Cilea, che è l'osservatore più
attento dell'economia regionale, non fosse altro per i soldi che
spendiamo perché quell'osservatorio è ricco di monitor, di spie, di
cruscotti, è una torre privilegiata sul sistema economico
valdostano, il nostro controllore di volo ci dice che stiamo
continuando ad inseguire strutturalmente e a sperperare
investimenti strutturalmente in certi settori, là dove non siamo
forti, è giusto continuare a farlo, però sarebbe giusto prendere
coscienza che ci sono dei settori dove siamo più forti e dove
potremmo giocarci la nostra competitività! Una competitività che
oggi viene messa in discussione quasi a braccia aperte per il fatto
che, se non nevica, noi la competitività non l'abbiamo! Sono anni
che sosteniamo una tesi ed è quella che il turismo dovrebbe essere,
a prescindere dalla neve d'inverno e dal sole d'estate, perché in
tutte le Regioni di montagna che fanno turismo ad alto livello - è
brutto continuare a ripetere i nostri "cugini" del Trentino, ma
sarebbe sufficiente attraversare il tunnel per vedere cosa stanno
facendo i Francesi piuttosto che gli Svizzeri! - ci sono state
delle capacità di cogliere invece i cambiamenti del turismo di
montagna, che punta sempre più, mantenendosi forte sull'aspetto sci
d'inverno piuttosto che naturalistico d'estate, sul benessere,
sulla qualità della vita, sull'opportunità di essere momento di
turismo di benessere psicologico, fisico, puntando cioè su
strutture che danno al turista l'opportunità di sfruttare la neve
se c'è, ma di farsi anche una serie di percorsi di benessere che
noi stentiamo a riconoscerci. La nostra struttura più avanzata sono
quelle 4 piscinette che abbiamo a Pré-Saint-Didier, che ci sono
costate 30 anni di attesa, decine di miliardi di investimenti e che
tutt'oggi sono poco meno di una pozzanghera rispetto a centri
benessere che sono decisamente maggiori, ma non perché i centri
benessere diventano il punto cardine del turismo... perché
potrebbero, insieme ad altri, proporre la nostra Regione come
l'isola dove una persona può venire a ritemprarsi e a godersi le
bellezze naturali e un turismo di salute e benessere! Noi, su quel
terreno, non siamo ancora presenti, facciamo fatica a far
funzionare le Terme di Saint-Vincent, addirittura riusciamo a far
andare in fallimento un casinò, nonostante le risorse che avete
investito e che continuate ad investire! Investire mi pare una
parola un po' grossa, ma questo è!
Cosa dovremmo fare? In questi anni, nel corso dei dibattiti
sulle finanziarie, ho cercato di dire che il nostro cambio deve
essere, più che nelle pieghe del bilancio o nei capitoli di spesa,
deve essere anzitutto culturale, deve essere acquisita una
consapevolezza. Se potessi fare una proposta provocatoria, magari
anche impopolare per quanto mi riguarda, direi che chi amministra
la cosa pubblica dovrebbe uscire dalla Regione più sovente e capire
come gira il mondo, per rendersi conto di quanto noi siamo fermi,
perché quando uno sta sul suo treno e vede sfrecciare vicino a sé i
Pendolini, ha l'impressione di muoversi... addirittura se tu sei
fermo in stazione e un treno ti passa vicino, ti attacchi alle
maniglie perché hai l'impressione che parta anche il tuo! In realtà
sei assolutamente fermo ed è esattamente quello che succede appena
si esce da Pont-Saint-Martin!
So che alcuni di voi devono, per lavoro, uscire sovente e sono
quelli che hanno raggiunto maggiore consapevolezza che il nostro
sistema è fermo, ma quello che è peggio è che è fermo su un
"binario morto" e la difficoltà di alzare questa "carrozza" intanto
per tornare indietro da un binario morto e poi per infilarci in un
binario che è quello della competitività e dello sviluppo, è
evidente che necessita grandi investimenti perché solo per far
girare questo treno non è sufficiente l'intervento del Consigliere
Stacchetti della "Stella Alpina", partito di maggioranza, che dice:
"questa è una finanziaria che fa fatica ad affrontare la realtà".
Io lo condivido, potrei sottoscrivere tutta la relazione del
Consigliere Stacchetti, se fosse coerente con un voto contrario,
che impedisse la continuità di questa finanziaria e impegnasse, con
assunzione di responsabilità, questa Giunta a prendere atto che "la
festa è finita"! Invece, giustificando - ma io lo capisco - con
correttezza e coerenza il senso di responsabilità nella continuità,
non si fa altro che sostenere e mantenere un sistema che continua a
star fermo su un "binario morto" e non ha alcuna possibilità di
invertire la propria rotta.
Abbiamo un sistema sociosanitario tra i più qualificati in
Europa, ma anche uno dei più cari, spendiamo quello che nessuno in
Europa spende per la sanità sociale e abbiamo anche ampi spazi di
miglioramento per quanto riguarda il Servizio sanitario.
L'Assessore ci ha messo tanto del suo in questi anni, ha
riqualificato alcuni settori della sanità e dell'opera sociale, ma
il lavoro da fare è ancora enorme, perché dovremmo avere
un'eccellenza che sia almeno pari alle risorse che spendiamo, e
sappiamo che il nostro "gap" rispetto alla Lombardia, al Piemonte
in termini di capacità, di ricerca scientifica, di operatività
logistiche, strutturali, capacità professionali, non giustifica le
risorse che oggi spendiamo! Quando lo dicevamo all'allora Assessore
Vicquéry ci sentivamo rispondere che eravamo già l'eccellenza e
avevamo una migrazione sanitaria tra le più alte d'Italia... oggi
questo dato va in controtendenza, ma la qualità rispetto al costo
che sosteniamo è lungi dall'essere ottimale, secondo noi... pura
posizione politica, quindi assolutamente controvertibile!
Per quanto riguarda le risorse, aumentano del 2,5%, rimangono
stabili alcune spese correnti - mi riferisco alle spese della
Presidenza della Giunta, alle spese correnti per l'agricoltura o
per le prospettive politiche del lavoro - mentre salgono le spese
correnti di alcuni settori come il territorio e rimangono stabili
anche le spese per la sanità, però sostanzialmente rimaniamo
quest'anno abbastanza in linea come lo scorso anno, se non fosse
che per il prossimo triennio tutti abbiamo visto che passiamo dal
68 virgola qualcosa per cento delle spese correnti sull'impatto del
bilancio ad oltre il 70% da qui al 2007; quindi, nonostante la
volontà, la necessità, la condivisa opportunità di ridurre le spese
correnti, solo su quelle dell'Amministrazione regionale abbiamo un
aumento di 1,5%; aumento di costi che qualcuno dice non comporta un
aumento della struttura, rimaniamo sempre a 2.888, anzi, quella
diminuisce, perché non possiamo per il "Patto di stabilità"
aumentare le assunzioni, però per effetto dei contratti nazionali
abbiamo un aumento dei costi dell'Amministrazione! C'è un piccolo
problema: se è vero, come è vero, che il numero di 2.888 rimane
invariato, è esploso quello del comparto unico, perché attraverso
la "devolution" di alcune materie dalla Regione ai Comuni, i Comuni
stanno creando strutture che sono delle mini-Regioni, per non
parlare delle Comunità montane, dove ogni volta che uno ha
l'opportunità per motivi personali o per motivi di ispezione
amministrativa-politica di andare in una Comunità montana, c'è lo
sperpero del denaro pubblico fatto persona: decine di persone che
non hanno nulla da fare, se non arrivare alle 17,30 della sera!
Abbiamo circa la metà della popolazione valdostana che vive
direttamente o indirettamente delle risorse del bilancio regionale
con un appiattimento culturale delle ambizioni e delle aspirazioni
devastante!
Negli ultimi anni, quando chiudevo i miei interventi, dicevo:
"vedete, il problema non è una differenza di bilancio dei capitoli
di spesa, quello che ci divide da questo bilancio che voi proponete
nel segno della continuità di sorreggere un sistema che è nato in
questi ultimi 20 anni, è una differenza di tipo culturale" e credo
che un passo avanti si sia fatto dalle Giunte precedenti a questa
Giunta, ma è un passo piccolo, talmente piccolo che è irrilevante!
Non avete la forza, non riuscite ad uscire dalle logiche della
distribuzione ed è lampante quando si sentono i rappresentanti di
categoria, che sono contenti perché voi avete mantenuto loro le
risorse. Certo non sono tutti contenti, perché ci sono delle aree,
che voi avete ben mascherato, ma che andranno nei prossimi anni a
soffrire, anzitutto il commercio, dove sappiamo come si stiano
tagliando quelli che possono essere considerati contributi
assistenzialistici, e saremmo d'accordo se ci fosse la stessa
coerenza operativa in tutti i settori, ad esempio in quelli delle
consulenze, che ancora vediamo copiose; nel settore delle
collaborazioni, adesso abbiamo non più l'aumento del numero di
2.888 dipendenti regionali, adesso abbiamo un'esplosione di
consulenti che la Regione necessita di avere, dando incarichi che
corrispondono a stipendi da 1.600-1.700 euro al mese, che. guardate
caso, lungo elenco perché tutte le settimane ci arriva il foglietto
grigio con il numero degli incarichi e il nome delle persone che
vengono "para-assunte" dalla Regione, cioè di fatto assunte, ma non
evidenziate e che vivono di questo... che se non avessero la
Regione che gli dà un incarico sarebbero disoccupate! E questo
nonostante tutto quello che viene raccontato, cioè che questi
Assessorati hanno tanto bisogno di questi professionisti, di questi
architetti, di questi consulenti, commercialisti, avvocati...
abbiamo tanto bisogno perché i 2.888 dipendenti non ce la fanno più
dal lavoro e non hanno le competenze! Immaginate, abbiamo un
progetto "Formation" che forma tutto il mondo meno che i nostri
dipendenti regionali, con decine di miliardi spesi per giustificare
un sistema di formazione che ha il solo scopo di distribuire
risorse! Non c'è crescita culturale, perché la prima cosa che
bisognerebbe insegnare ai dipendenti regionali è la produttività!
Quei pochi che hanno capito questo concetto e sono persone di buona
volontà, vengono massacrati da quelli che dicono: "ma chi te le fa
fare, non alzare il livello della produttività altrimenti ci tocca
a lavorare a tutti", con i sindacati che si battono nella "45" per
avere i premi di produzione uguali per tutti e distribuiti a
pioggia. Un sistema socialista di tipo reale... aggiungo...
ricco!
Allora la domanda spontanea è: quanto potrà durare la ricchezza?
Speriamo sempre, perché non sono mica qui, come Valdostano, a fare
il "Tafazzi", non sono mica qui a dire: "adesso va giù l'economia e
quindi andremo in crisi"... no, dico una cosa diversa!
Il sistema dal nostro punto di vista che analizza la crescita
reale, crescita che oggi cala rispetto all'Italia, perché mentre
l'Italia fa una fatica mortale a crescere e cresce dello 0,10-0,20
rispetto all'Europa restando "fanalino di coda", la nostra Regione
che aveva il primato del "PIL" rispetto all'Italia è in
controtendenza. È un dato, questo non lo discutiamo; prima
viaggiavamo al 2 e qualcosa, adesso viaggiamo all'1,7, le
previsioni che avevate fatto nel "PREFIN" - anzi "POSTFIN", perché
era arrivato dopo la predisposizione del bilancio! - parlavano di
crescite nel 2006 dell'1,9, di 2,2, poi 2,7, in una cavalcata
valchiriana che invece si è rivelata essere appena lo "Charaban"
con tutto il bene che vogliamo allo "Charaban"!
Allora esprimiamo le preoccupazioni non di sempre, ma più forti
in questo ultimo periodo, le preoccupazioni di un sistema che
abbia, in certi suoi protagonisti, capito che questo sistema non è
sostenibile se non si crea ricchezza vera. E la ricchezza vera non
è quella di dare stipendi regionali ai dipendenti o ai
para-dipendenti! Non è quella di far dipendere la vita dalle
persone valdostane al 60% dal bilancio della Regione, perché questo
sistema disincentiva quel 40% di piccoli imprenditori, di piccoli
commercianti e artigiani che chiudono l'attività e chiedono un
posto in Regione! E questo non è un fatto grave di per sé, ma
diventa un fatto grave quando è un sistema culturale che si
innesca, cioè la prospettiva che avete dato a questa Regione e al
suo popolo è che la ricchezza, la continuità, la solidità, la
sicurezza per pagare il mutuo della casa e le tasse per gli studi
dei figli sta nell'Amministrazione regionale e nei rapporti che
ogni cittadino può avere con questa Amministrazione e con il suo
bilancio: questo è il dramma di questa finanziaria!
Ancor più drammatico è che i rappresentanti delle categorie
giocano una partita sporca: abbiamo visto i rappresentanti dei
commercianti esprimere soddisfazione a nome dei commercianti,
quando per il commercio non ci sono altro che tagli agli
investimenti e tagli agli artigiani. Artigiani e commercianti,
categorie che venivano ad esprimere soddisfazione e poi andavi a
vedere la storia personale di quelle persone e scopri che da molto
tempo questa persona il commercio non lo fa più, che ormai ha un
ruolo istituzionale per cui il suo lavoro è rappresentare i suoi
rappresentati che non li rappresenta più, artigiani che vengono qui
a rappresentare loro stessi e i loro appalti personali, e non
rappresentano più invece le decine di migliaia di piccoli artigiani
che chiudono l'attività e chiedono di entrare in Regione: questo è
il dramma!
Non parliamo dei sindacati: loro fanno il loro lavoro; i
sindacati hanno espresso soddisfazione, ci mancherebbe altro! Il
bilancio conferma la continuità di un sistema che loro sanno ben
rappresentare. Il dramma è vedere i rappresentanti dei
commercianti, degli artigiani e degli industriali asserviti al
bilancio regionale, personalmente asserviti, perché non mi risulta
che i commercianti siano contenti di questa finanziaria, non mi
risulta quando vengono a conoscenza che vengono tolti gli
incentivi, gli aiuti, i finanziamenti per l'attività commerciale o
per quella turistica; mi risulta che facciano fatica, è vero...
Presidente degli albergatori?... a pagare le rate di "Finaosta"! E
invece abbiamo sentito esprimere soddisfazione e io guardavo queste
persone, e dicevo: ma questa persona che rappresenta gli artigiani,
cosa fa personalmente come mestiere? Guarda caso, il 90% del suo
fatturato lo fa con la Regione... ma tu guarda che combinazione! I
commercianti che conosco io e che oggi qui rappresentiamo, gli
artigiani che conosciamo noi e che oggi rappresentiamo dicono che
questa finanziaria ci porterà alla catastrofe, ma non questa
finanziaria, quelle precedenti e questa che si inanella in una
catena di continuità. Bene, se voi volete la continuità, noi non
possiamo che bocciare la continuità nella quale non crediamo!
Chiudo perché so di aver abusato della vostra pazienza, dicendo
che presenteremo degli emendamenti, ma sono emendamenti di
visibilità politica, lo diciamo subito: non abbiamo alcuna speranza
che comprendiate il senso di quegli emendamenti, perché sappiamo
che accettare quegli emendamenti significa per voi togliere risorse
da cose che per voi sono più allettanti ed elettoralmente più
importanti, a maggior ragione, visto che parliamo della finanziaria
2007, che è a un anno e mezzo dalle elezioni regionali, dove tutti
quelli della maggioranza stanno facendo "carte false" per poter
rappresentare di fronte ai propri elettori la garanzia della
continuità. Lì prendete i voti ed è giusto che lì investiate, ma
non state investendo sul popolo valdostano... state investendo su
quel 35% che vi ha dato i voti, e non si governa con il 35%... ma
questo lo vedremo alle prossime regionali del 2008! Certo è che non
auspichiamo solo un cambio di finanziaria... auspichiamo da anni un
cambio di visione culturale e politica, auspichiamo una maggioranza
che abbia il coraggio di uscire dal Socialismo reale, che purtroppo
è vigente in questa Regione, però - ripeto - un Socialismo ricco
che si può ancora permettere di buttare 4.000 miliardi per tenere
in piedi una gioiosa "macchina da guerra elettorale"!
Presidente
- La parola al Consigliere Ottoz.
Ottoz (UV)
- Farò alcune considerazioni non tutte di tipo
generale, ma in parte di tipo generale e in parte più puntuali su
alcune parti dei documenti dei quali stiamo discutendo.
Leggendo la relazione dell'Assessore, parto dalla pagina 4 dove
si cita la visione politica di fondo contenuta nel "PREFIN"
2006-2008, cioè una popolazione coesa e solidale, una competitività
regionale autonoma e una qualità ambientale e sociale, tutti
obiettivi non solo condivisibili, ma da condividere e mi permetto
solo di sottolineare, è stato anche detto in modo diverso da chi mi
ha preceduto, che la competitività regionale deve essere uno degli
obiettivi che dobbiamo perseguire con la massima determinazione
perché questa Regione oggi non è competitiva; non è competitiva per
le aziende che vengono ad insediarsi, o non lo è più, non è
competitiva per i prezzi che pagano i nostri concittadini per i
prodotti che comprano sul mercato valdostano, quindi condivido
questa visione di fondo, trasformandola da visione in obiettivo da
perseguire con determinazione.
È stato detto che questa finanziaria è una finanziaria di
continuità. La continuità è un concetto a doppia lettura, perché
può voler dire di stabilità, questo è un fatto fortemente positivo,
può voler dire che non ci sono grandi cambiamenti, perché si
continua in un solco tracciato e quindi senza grandi "colpi di
reni" di fantasia; d'altra parte, in un momento economico generale,
nel quadro generale italiano e mondiale che non è dei più
brillanti, quanto meno per la parte del pianeta nel quale viviamo,
un approccio che garantisca la stabilità è comunque buono e da
condividere.
Vorrei dire due parole sui trasferimenti agli enti locali,
sintetizzando il concetto con una frase: "sempre più soldi, sempre
meno soldi", cioè sottolineando come i nostri enti locali godano di
un aumento costante di trasferimenti che potranno anche aumentare
grazie agli effetti della finanziaria nazionale per quanto attiene
agli aumenti di tasse e di imposte e alla lotta all'evasione
fiscale, tenuto conto che destiniamo ai Comuni una percentuale dei
9/10 che percepiamo sulle imposte, in particolare le imposte sul
reddito. Resta il fatto che i Comuni hanno sempre più soldi, ma
sono sempre di più senza soldi, perché forse la struttura della
spesa che hanno messo in piedi non permette loro di fare grandi
investimenti. È pur vero che i trasferimenti senza vincolo di
destinazione sono una parte molto elevata, è peraltro vero che i
Comuni tipicamente hanno utilizzato questi fondi sia per spese
correnti che per spese che poi correnti diventano nel tempo; quindi
questa è una valutazione che fermo a questo punto: i Comuni hanno
sempre più soldi e, parallelamente, hanno sempre meno soldi.
Avrei voluto vedere più investimenti, ma poi lo approfondirò in
seguito, per la parte di informatizzazione, perché è una di quelle
spese che ci permetterebbe l'eliminazione progressiva delle
barriere imposte dal fatto di vivere in montagna e avrebbe
certamente un benefico effetto sulla razionalizzazione del
traffico, quindi la sua riduzione, potendo utilizzare meglio gli
strumenti che la tecnologia oggi ci mette a disposizione.
Il controllo della spesa, il blocco del "turnover" a 2.888
unità, peraltro imposta anche dalla finanziaria, mi fa venire in
mente che il controllo della spesa non dovrebbe, se fosse
possibile, essere realizzato solo bloccando il personale, ma
scegliendo su quali servizi e in quale direzione investire questi
costi del personale, in quanto non si può fare tutto quello che si
faceva prima sempre con meno risorse, poiché si finisce per
depauperare i servizi. Bisognerebbe forse cominciare a dire dove la
Regione può rinunciare ad agire direttamente al posto dei
cittadini, e quindi come, a parità di risorse e di numero di
dipendenti, poter servire meglio la popolazione nei servizi che la
Regione mantenesse sotto il suo controllo.
C'è un passaggio che ci tengo a fare. Non riguarda la nostra
finanziaria, ma è citato nel rapporto dell'Assessore, ed è la
questione del "TFR", cioè il trasferimento di parte del "TFR"
all'INPS voluto dalla finanziaria, che non ritengo un fatto
negativo per difesa degli interessi degli imprenditori piuttosto
che... ma semplicemente perché sposta una cifra che è, sì, di
proprietà dei lavoratori - poiché il "TFR" viene accantonato per i
lavoratori - ma che fino a quando rimaneva nella disponibilità
degli imprenditori, rimaneva comunque confinato in un ambito
produttivo anziché andare a tappare i buchi dell'INPS che non sono
certo gli imprenditori che hanno causato. Quindi è uno spostamento,
è un "trucco contabile" che serve a spostare una cifra da un
settore produttivo a un settore improduttivo. Non è peraltro vero
che il costo del trasferimento del "TFR" per le aziende che lo
trattenevano fino alla messa in quiescenza del dipendente incide
per l'azienda solo per la percentuale di interessi che paga in
banca per avere lo stesso credito, perché purtroppo incide anche
sulla possibilità di produrre, nella misura in cui certi
imprenditori magari non hanno accesso a credito aggiuntivo, quindi
il fatto di spostare soldi sull'INPS li mette in situazione
difficile, quando addirittura in certe zone del nostro Paese non li
spinge nelle mani di chi, i soldi, li presta a tassi che non sono
quelli previsti dalla "Banca d'Italia" o dalla politica delle
banche.
C'è un'interessantissima disquisizione nella relazione
dell'Assessore Marguerettaz su come vada intesa e vada
disaggregata, analizzata la spesa corrente, che è assolutamente
condivisibile. Lo stesso ragionamento bisognerebbe però farlo per
la spesa di investimento e lo farò alla fine, nel senso che se è
pur vero che alcune delle spese correnti alimentano filoni di
investimento, è altrettanto vero che alcune spese di investimento
sono produttrici nel futuro di brillanti e simpatiche spese
correnti; quindi, così come abbiamo le spese correnti di sviluppo,
abbiamo anche le spese di investimento correnti o galoppanti. Lo
dirò meglio fra un attimo.
Dato che mi tocca, perché tutti se lo aspettano, e vi tocca,
vorrei ricordare come a pagina 26, dove si parla dello sport,
sarebbe opportuno in futuro, perché la finanziaria non è
emendabile, rivedere le cifre che sono cifre ferme al 1998, quando
c'era ancora la lira, per le società sportive. Non mi riferisco,
qui, alle manifestazioni aventi rilevanza turistica che sono quelle
citate in tutto il paragrafo, quanto alle restanti risorse, che
sono i contributi ordinari e di alto livello che permettono alle
società sportive di far fare attività ai nostri giovani;
un'attività che si configura come un'azione utile dal punto di
vista formativo educativo, dal punto di vista della lotta
all'obesità, alla sedentarietà, quindi si traducono in parte in una
diminuzione dei costi sanitari e in una forma di prevenzione
sanitaria, in un'età in cui fra l'altro, poiché non si fa più il
servizio militare, dopo una certa età i giovani non fanno più
alcuno "screening" di alcun genere, se non quelli che facendo
attività sportiva devono fare la famosa visita di "idoneità
agonistica". Non c'è più il controllo virtuoso di tutta la
popolazione arrivata a 18 anni perché deve andare a fare la visita
militare, quindi non si prende più atto dello stato di salute dei
post-adolescenti del Paese, e la spesa sportiva è importante anche
per questo.
Vi ricordo che le altre Regioni autonome, quanto meno
sicuramente la Sardegna, la Sicilia e il Friuli - non ho gli ultimi
dati dell'Alto Adige - hanno una serie di strumenti innovativi e
più favorevoli alle attività sportive dei giovani. Andrà fatta in
futuro inevitabilmente, sempre per il discorso che ricordavo dei
problemi degli enti locali e della spesa corrente, una riflessione
non solo per i contributi per l'attività delle società sportive, ma
anche per un aiuto alle gestioni degli impianti sportivi di
interesse regionale che i Comuni si trovano addossati e per i quali
devono sostenere costi che in realtà non sono attinenti
all'attività della loro popolazione, e che spesso superano le loro
capacità di spesa, creando una serie di problemi che ogni tanto
trovate sui giornali. Credo che questo modello del non intervenire
sulle gestioni vada in modo intelligente, misurato ed equilibrato,
rivisto.
Avrei voluto vedere, dove si parla di "interventi regionali per
la promozione dell'uso razionale dell'energia" una parte che non
riguardasse solo le aziende, bensì una politica che stimoli e
spinga l'utilizzo del fotovoltaico, del bioclimatico e della
bioarchitettura ai fini di risparmio energetico, magari con
indicazioni che debbano essere recepite nei regolamenti urbanistici
comunali, tenuto conto che è una nostra competenza primaria quella
degli enti locali, in modo che anche i privati possano nuovamente
accedere a strumenti che permettano loro di realizzare un risparmio
energetico del quale sarebbero anche i primi beneficiari in termini
economici.
Vado verso la fine, ricordando il discorso preannunciato
all'inizio sulla spesa corrente e la spesa di investimento.
L'Assessore ci ha spiegato bene la spesa corrente... io vorrei
parlare delle spese di investimento; mi piacerebbe che
l'Amministrazione, sulle spese di investimento, ci fornisse dei
dati che sarebbero utili per tutti, anche per valutare le scelte e
anche utili a chi sceglie... mi spiego. Ci sono delle spese di
investimento che, lo dice la parola stessa, sono investimenti, cioè
spese che ritornano e che, in un certo arco di tempo, vengono
riassorbite dal sistema e non generano spesa corrente successiva.
Faccio un esempio per tutti: i fondi di rotazione, i quali vengono
messi in circolo, il vero costo corrente per l'Amministrazione è il
delta di interessi che l'Amministrazione mette a disposizione di
chi utilizza questo credito, ma non la cifra totale
dell'investimento.
Ci sono poi spese che consideriamo di investimento, non per una
cattiva estensione dei documenti, ma perché nel regolamento di
amministrazione e nella tecnica contabile pubblica così sono
definite, che però una volta realizzate generano spese correnti,
anzi alle volte galoppanti: si fa una cosa ed è un investimento,
quando è realizzata poi qualcuno se la deve gestire e nascono delle
spese correnti che sovente mettono in ginocchio non tanto
l'Amministrazione, quanto sicuramente i Comuni e altre realtà. Mi
piacerebbe che quindi potessimo avere delle tabelle sulle spese di
investimento, in cui si possa vedere il costo sostenuto per gli
investimenti, cioè la quantità di risorse investite, il ritorno
finanziario dell'investimento nel tempo se esso esiste, i tempi nei
quali questo ritorno avverrebbe in quanto il tempo non è
indifferente alla finanza, altrimenti non esisterebbero gli
interessi, e là dove questo non è possibile. E infine, dato che ci
sono spese di investimento che giustamente devono produrre effetti
di tipo sociale e servizi, qual è il ritorno sociale atteso e che
cosa questo ritorno sociale atteso determinerà in termini di nuova
spesa corrente o di diminuzione di costi, cioè un rapporto costi
benefici successivo alla realizzazione dell'investimento. È una
sorta di bilancio sociale per gli investimenti che non sono
investimenti, quali li farebbe invece il privato che li fa solo per
guadagnare, ma che sono importanti perché possiamo valutare tra i
vari investimenti - perché alla fine di questo si tratta: di fare
scelte - quali scegliere e quali procrastinare o addirittura non
fare. Qualcuno ha detto che gli amici vanno e vengono e i nemici si
accumulano; c'è un proverbio messicano che dice più o meno la
stessa cosa: "i nemici sono tutti veri, gli amici non si sa", e
vorrei parafrasarlo dicendo che dobbiamo fare attenzione, perché le
spese correnti sono tutte vere, quando andiamo a fare il bilancio
consuntivo, sono state tutte sostenute, le spese di investimento
attengono anche alla capacità di spesa del sistema, non sono mai
tutte vere, quindi in realtà il rapporto fra spese correnti e spese
di investimento - sempre investimento con le limitazioni che vi
dicevo - si rivela diverso da quello che ci suggerivano i documenti
preventivi. In pratica, la spesa corrente si spende sempre tutta e
gli investimenti non si riescono mai a fare tutti. Si potrebbe dire
che le spese correnti sono tutte vere e quelle di investimento non
si sa, parafrasando il proverbio messicano.
Presidente
- La parola al Vicepresidente Fiou.
Fiou (GV-DS-PSE)
- Dalla relazione presentata ieri
dall'Assessore emerge una realtà regionale tutto sommato positiva,
frutto di un modello di sviluppo costruito per decenni, con
attenzione ai bisogni più particolari della comunità: dalla sanità
alla scuola, dalla casa al tempo libero, diffusi interventi a
favore di anziani, importanti ammortizzatori sociali per lenire i
disagi provocati dalle crisi occupazionali, poi ancora gli
importanti supporti ai settori produttivi, all'agricoltura, al
turismo, all'industria, al commercio... tutto sotto l'ala
protettrice della Regione.
Ha ragione il collega Lattanzi a dire che questo è il modello di
Socialismo reale forse meglio riuscito al mondo. Questo permette al
Presidente Caveri di dire, in occasione della presentazione della
finanziaria regionale in II Commissione, che la Valle d'Aosta,
sotto il profilo della qualità della vita: "è una delle Regioni
europee dove si vive meglio". Valutazione ripresa dall'Assessore
Marguerettaz nelle conclusioni della sua relazione:
"
Nous
avons raison d'être satisfaits en raison d'une évaluation
comparative avec les autres régions de montagne..."
, poi
ancora,
"n
ous vivons dans une réalité territoriale,
politique, administrative qui peut certainement être améliorée,
mais qui est aussi certainement enviable"
. Questa lettura della
realtà un po' da "isola felice" ha sicuramente fondamenti concreti
ed è il risultato di un autogoverno più accorto di quello di altre
realtà che hanno goduto opportunità analoghe, però nasconde
debolezze di un modello di sviluppo che ha comunque lasciato sacche
di povertà che il nostro Assessore alla sanità deve ancora
rincorrere, che ha lasciato sacche di precarietà, è una realtà poi
che ha beneficiato di una massa di risorse finanziarie
difficilmente ripetibile per il futuro, che ha difficoltà ad
adeguarsi alle nuove problematiche che i cambiamenti epocali
propongono, che vede indebolito il rapporto fra le risorse
necessarie al suo mantenimento e le risorse effettivamente prodotto
in loco. Mi trovo a ripetere quello che altri colleghi hanno già
sottolineato.
La bozza di bilancio in discussione ci propone la continuità di
un modello di sviluppo, certamente conseguenza, come dice
l'Assessore,
"
d'un système législatif qui a été approuvé
par ce Conseil régional au fil des années"
, però senza aperture
verso le innovazioni necessarie ad attualizzare il modello di
sviluppo stesso che comincia a mostrare il fiato corto, e questo lo
percepiamo quando guardiamo ai nostri settori economico-produttivi,
quelli che ci dovrebbero garantire la continuità delle risorse per,
a loro volta, garantire la continuità delle risposte ai bisogni
della comunità.
Guardiamo ad esempio al settore industriale: a parte poche
eccezioni, abbiamo una serie di realtà aziendali che sono
semplicemente terminali di gruppi internazionali: questa situazione
ci lascia alla mercé di scelte prese altrove, per interessi di
altri. In questo settore siamo di fatto una realtà periferica, per
ora incapace di individuare un qualcosa che possa legare le
attività stesse al territorio. Gli incentivi finanziari che
elargiamo sono solo palliativi e il sistema infrastrutturale che
proponiamo è molto debole, forse ci vorrebbe veramente la "TAV"
auspicata da qualcuno per inserirci sui grandi assi di
comunicazione e permetterci di riproporci come "Carrefour
d'Europe". Non dimentico che la storia ci insegna che lo sviluppo
avviene sui grandi assi di comunicazione e noi invece rischiamo di
essere in un "cul de sac". L'autostrada svolge un ruolo parziale da
questo punto di vista e con le ricadute ambientali negative che
conosciamo.
Per quanto riguarda il turismo, abbiamo un patrimonio di risorse
incredibile, ma altrettanto incredibilmente non valorizzato.
Abbiamo quella grande risorsa che è il nostro territorio: difficile
per sviluppare l'agricoltura, difficile per sviluppare
infrastrutture, ma impareggiabile come risorsa per il turismo.
Accanto a questo abbiamo come complemento un patrimonio di
strutture, dai castelli ai palazzetti dello sport, all'Osservatorio
di Saint-Barthélemy al Forte di Bard e potrei continuare un elenco
lunghissimo. Tutto questo ben di Dio viene utilizzato marginalmente
da un turismo fondato sulla logica del "fai-da-te", fatto da
albergatori che aspettano il cliente invece di andarselo a cercare,
sostenuto da una promozione fatta quasi, villaggio per villaggio,
pensando che questa possa essere di richiamo agli arrivi che
dovrebbero venire dalla Cina, dalla Russia, dall'America. Facciamo
proposte limitate, costose, non concorrenziali sicuramente rispetto
ad altre realtà turistiche, meno allettanti magari, ma più
organizzate in chiave di turismo industriale. Così abbiamo un
grande patrimonio che anziché rendere, costa moltissimo: costa il
mantenimento del territorio, costa la gestione delle strutture che
finiscono per essere "cattedrali nel deserto"!
Non vorrei scadere in una lettura troppo negativa delle nostre
attività, però qualche battuta la voglio aggiungere anche sul
terziario, fortemente in ritardo rispetto ai livelli innovativi di
altre realtà, quindi anche questo settore non riesce ad attrarre
produttività esterne o a esportare "know-how". Abbiamo un commercio
- qui liquido la cosa con una sola battuta - che applica il
"mordi-e-fuggi" però al contrario. Si salva un po' l'agricoltura
perché non pretende di svolgere un ruolo economico trainante, ma
solo complementare, e in questa logica ha saputo anche introdurre
elementi di innovazione che hanno prodotto qualche risultato di
eccellenza, pur se limitato nella quantità, facendo soprattutto da
spalla al turismo e mantenendo ordinato il territorio.
Le occasioni di discussione del bilancio scatenano in me
riflessioni, analisi un po' a valanga e sicuramente un po' confuse
sui processi che intendiamo governare e orientare investendo le
risorse pubbliche. Non riesco soprattutto ad evitare la
preoccupazione delle conseguenze di un vigente galleggiamento
precario del nostro meccanismo di sviluppo su una situazione in
forte cambiamento e che potrebbe vederci andare a fondo. Compito di
una classe dirigente dovrebbe essere quello di costruire i percorsi
per traghettare la propria realtà del futuro; mi pare che questo
compito non lo stiamo svolgendo! Anche all'interno di quest'Assise,
massimo organismo di elaborazione e di governo della Regione,
abbiamo difficoltà a promuovere un vero dibattito per
l'individuazione di un progetto complessivo della Valle d'Aosta dei
prossimi decenni. Se ci rifacciamo agli approcci a tale
problematica, questi si presentano come occasionali, mirati a
questioni molto parziali e che, se messi insieme, possono avere
come sbocchi modelli troppo diversi, direi antitetici. Cito 2
esempi: da una futura Valle d'Aosta dal territorio incontaminato
senza TIR, con poche strade. Territorio coccolato che garantirebbe
sicuramente qualità di vita arcadica, ma a pochi e poveri, ad
un'altra, che vede un territorio di cui sfruttare tutte le risorse,
percorso da autostrade, elettrodotti, canali, magari con piramidi
sulle montagne - e chi più ne ha ne metta! -, che farebbe forse
ricchi molti abitanti, ma probabilmente incapace di godersi la
vita, non solo perché troppo intenti a rincorrere occasioni di
arricchimento, ma magari perché soprattutto asmatici! Ci sono
sicuramente modelli di compromesso che possono rispondere in modo
equilibrato anche ad esigenze che possono sembrare antitetiche, ma
manca chi li elabori. Una cosa è certa: non ci possiamo affidare al
caso, la forza degli egoismi che il caso scatena non è elemento
orientativo equilibrato, occorre un progetto e la capacità di
Governo per realizzarlo.
La programmazione è lo strumento di concretizzazione del
progetto, non solo di un programma di legislatura o di maggioranza,
come quello in atto, fondato sulla continuità per garantire
posizioni e interessi costituiti, parlo della programmazione che
permette alle azioni di Governo di garantire il raggiungimento di
obiettivi futuribili. Però la programmazione è l'attività da cui
questa maggioranza è più infastidita, tanto che ha eliminato anche
quell'embrione di analisi e di discussione sugli obiettivi che si
chiamava "PREFIN"... preferisce invece affidarsi alle invenzioni
della giornata che permettono proclami, ma non obbligano a
verifiche! Sono preoccupato dal fatto che questa realtà non abbia
alternative almeno fino al 2008.
In conclusione, siamo in presenza di un bilancio non negativo
negli effetti immediati, ma non propositivo per il futuro, un
bilancio di galleggiamento, funzionale sì ad una situazione
politica anch'essa di galleggiamento, ma che lascia la Valle
d'Aosta senza una vera guida nell'affrontare i cambiamenti
complessi in atto.
Presidente
- La parola al Consigliere Rini.
Rini (FA)
- Considero che la finanziaria di quest'anno
non è sicuramente una finanziaria da "vacche grasse", ma tanto meno
di lacrime. In un momento di generale difficoltà la Valle d'Aosta
occupa ancora le primissime posizioni, e questo sicuramente non
solo per merito dell'attuale maggioranza, ma anche grazie alle
passate legislature. Tocca ora a noi cercare di salvaguardare
quanto di positivo esiste e cercare di mantenere e migliorare il
benessere della nostra realtà. Certamente in Valle, in generale, si
sta meglio che altrove, ma è altrettanto vero che esistono ancora
tante problematiche aperte e che chi vive ancora oggi in
difficoltà, non si può accantonare del fatto che nella media si sta
meglio. Certo per queste fasce dobbiamo e dovremo impegnarci al
massimo e da subito e lo stiamo facendo.
Faccio parte della Commissione competente per l'esame della
finanziaria, dove abbiamo audito i vari componenti della Giunta, i
sindacati ed i rappresentanti dei vari settori produttivi. In
generale il giudizio di questa finanziaria è stato positivo,
soprattutto se paragonato a quello dello Stato centrale, ma sono
emerse anche delle critiche e dei suggerimenti che dovranno essere
presi in considerazione nel prosieguo della nostra attività. Sono
stati evidenziati alcuni problemi che la maggioranza ben conosce e
che per la loro risoluzione ci sta lavorando. Certamente i miracoli
non sono possibili, ma è importante che ci sia la volontà di
risolvere le varie problematiche. Quasi tutti hanno fatto notare
che le spese correnti sono ancora troppo alte, e qui vorrei far
notare che non sempre le spese correnti sono inutili, dannose e da
evitare, come è altrettanto vero che bisogna ben riflettere sugli
investimenti che sovente possono generare delle spese correnti non
sempre coerenti e proporzionate a benefici rivolti all'intera
collettività. Dobbiamo certamente essere più attenti nel valutare
le spese correnti comprimendole dove possibile, ma altrettanto
attenti agli investimenti evitando di ripetere alcune scelte del
passato che, ancora oggi, vanno ad incidere sulle spese correnti in
modo pesante. È stato detto e ripetuto che è un bilancio "ingessato
e di routine" e che non fa sognare, sicuramente e naturalmente è
così, anche perché si vuole portare avanti coerentemente quanto
programmato e grandi svolte non sarebbero coerenti. Qui, anche
oggi, ho sentito qualcuno lamentarsi del fatto che non ci sia un
programma... non è così, forse è un programma non condiviso da
tutti, ma un programma di continuità che ha fatto sì che la Valle
d'Aosta occupi le posizioni che ben conosciamo e che riuscirà ad
occupare e migliorare in futuro.
Siamo coscienti che in questo documento programmatorio ci siano
dei punti molto qualificanti come ad esempio: lo sforzo per
contenere le spese non rivolte al progresso economico; il
mantenimento e rafforzamento delle spese per i giovani, le famiglie
e gli anziani; la volontà di ottenere un maggior risparmio
energetico con delle ingenti risorse messe a disposizione; la
concreta volontà di aiutare le nostre aziende che abbiano delle
prospettive di sviluppo, evitando di sprecare denaro pubblico per
quelle decotte, senza avvenire né futuro; maggiori investimenti
nella ricerca; l'ampliamento dell'aeroporto che risulta essere un
vero "atout" per il nostro turismo; la valorizzazione dei prodotti
locali; il finanziamento degli interventi relativi al piano di
sviluppo rurale; gli interventi per lo sviluppo delle imprese
industriali ed artigiane; la valorizzazione dell'artigianato
tipico; l'impegno finanziario nella zootecnia, nei consorzi di
miglioramento fondiario, nell'agriturismo e nella produzione
agro-alimentare; l'ulteriore aumento delle risorse destinate agli
enti locali che potranno così evitare di aumentare le tasse ai
propri cittadini. Già il mio collega Lavoyer aveva suggerito il
Comune di Aosta a non aumentare le tasse... credo che lo stesso
invito debba essere rivolto agli altri Comuni della Valle.
Importante poi reputiamo il mantenimento del blocco del "turnover"
al 50% e la volontà di accorpare le varie sedi della Regione
disperse in 1.000 rivoli.
In conclusione, noi, della "Fédération Autonomiste" riteniamo
che questo bilancio sia serio, prudente, responsabile, realistico
ed equilibrato, che pur non lasciando troppo spazio ai sogni non è
assolutamente un documento di "lacrime e sangue". Riteniamo che si
cali nella realtà dando delle risposte concrete che possono
favorire ulteriormente sviluppo e benessere. Sono state fatte anche
delle scelte che a prima vista possono sembrare impopolari, ma
nell'interesse della collettività a volte è giusto ed
indispensabile saper dire anche di no, ed avere il coraggio di
cambiare registro. Termino sperando che queste riflessioni, insieme
a quelle fatte da altri colleghi, possano servire alla Giunta per
eventuali revisioni che si rendessero necessarie durante il periodo
sul quale questo documento si basa. I Valdostani sapranno trovare
le risposte che si aspettano e l'economia della Valle, anche grazie
a questo documento finanziario, potrà ancora crescere e svilupparsi
nell'interesse dell'intera comunità.
Presidente
- La parola al Consigliere Bortot.
Bortot (Arc-VA)
- Ieri l'Assessore, che ho incontrato
nell'atrio, mi dice: "come mai la cravatta, Bortot?"... e io gli
rispondo che dopo aver letto il bilancio occorre che ci sia un
elemento di novità in questo Consiglio di questi 4 giorni e ho
l'impressione che gli elementi di novità siano le mie cravatte!
Sennonché le cravatte me le hanno tutte regalate, quella di ieri
aveva 40 anni e questa ne ha almeno 30, e parafrasando con il
bilancio ho l'impressione che si vada alle fotocopie anno per anno!
Sono un neofita, quindi non so se ho colto tutte le critiche che
vorrei fare.
Sovente ai bravi studenti a scuola gli insegnanti dicono:
potrebbe fare di più... io sono convinto, Assessore, che il
bilancio lo ha dovuto stendere non in qualità di Assessore, ma in
qualità di commercialista consulente, mescolando i 2 ruoli o forse
non mescolando i 2 ruoli, ma facendo la sommatoria dell'elenco
della spesa di tutti i suoi Assessori che aveva intorno e non
resistendo alle sollecitazioni che le sono pervenute dalle
clientele che ogni Assessorato deve mantenere. Qualcuno ha citato
le imminenti elezioni, di conseguenza si stila il bilancio in
funzione delle scadenze elettorali e non delle necessità della
Valle d'Aosta! Cerco anche di essere più esplicito.
A pagina 5: provvidenze per invalidi civili, sordomuti, ciechi,
ex combattenti, 23 milioni; oltre a mio suocero ci sono tanti
invalidi, bisognerebbe andare a vedere i livelli di pensione a cui
hanno diritto, e quando dico che si potrebbe fare di più, mi
riferisco ad interventi finanziari in direzione di queste
bassissime pensioni di queste categorie, che danno il senso del
livello di civiltà di una società, se non siamo in grado di
tutelare queste categorie. Sempre a pagina 5, al settore sviluppo,
c'è l'elenco delle percentuali: 77 agricoltura, 24 turismo, 37,6
trasporti, 32 industria e commercio, 25 formazione professionale,
ma questo non è il settore sviluppo, questo fa parte della partita
corrente delle spese correnti, perché scorrendo il bilancio, non ho
visto indicazioni di investimenti in questi comparti, a meno che 27
milioni alla viabilità si considerino investimenti. È forse il
settore dove abbiamo bisogno di meno investimenti, a meno che non
vogliamo asfaltare tutta la Valle d'Aosta, tanto per essere
espliciti. Poi in questo comparto viabilità vado a cercare, dico,
ci saranno 18.000 piste ciclabili per un'interazione fra settore
della viabilità, offerta turistica alternativa, che qualcuno citava
prima, rispetto ai cambiamenti climatici... non c'è un euro sulle
piste ciclabili, e va bene, tireremo avanti, vedremo le offerte
turistiche alternative, le metteremo in cantiere, quando le altre
località ci saranno passate avanti di 25 anni!
Pagina 8: 9 milioni edilizia abitativa; vado a controllare
meglio, non c'è una lira per l'edilizia sovvenzionata, i 9 milioni
di euro sono per mutui ed edilizia convenzionata, cioè le
cooperative, ma per l'edilizia sovvenzionata non c'è una lira! Ieri
sono andato nel sito dell'ARER, mi sono tirato giù l'elenco delle
graduatorie, fra Aosta 400 e "fischia" domande e altri Comuni ci
sono 500 persone, quindi nuclei familiari che hanno bisogno di
abitazione, ma non hanno accesso con i prezzi che ci sono ad
abitazioni decenti, e fanno domanda - non credo per sport - di
avere una casa decente. Allora, anche qui, penso che qualche lira
in meno alla viabilità - per non vederci asfaltare tutta la
Regione! - e un po' di milioni nell'edilizia sovvenzionata con
accordi Aosta/La Plaine, credo che in questo modo si verrebbe
incontro a tutto quanto nella sua relazione l'Assessore cita in
riferimento ai livelli di qualità sociale da parte della nostra
popolazione.
A pagina 7 si dice: gli organici in Valle d'Aosta sono 2.888
unità, lo ha già detto il Consigliere Lattanzi, a queste unità
bisogna aggiungere l'elenco dei 650 consulenti di cui dal 1994 al
2006 la Regione ha chiesto la collaborazione. Qui ci sono anche i
nominativi, non è ora opportuno fare i nominativi, poi però uno
dice: 2.888 unità per la Regione più 650 persone a cui sono
affidati incarichi, fa 3.000 e "rotti"; io chiamo questo non
Socialismo reale, ma "politiche keynesiane": più si danno
incarichi, più si distribuisce il reddito, più le persone
investono, più fa da volano l'economia e si alzano i consumi...
scusate tanto! Socialismo reale forse era un'altra cosa, anche
perché Socialismo reale, a parte una piccolissima cosa che si
chiamava libertà... almeno la scuola, la sanità, i trasporti, la
casa li garantiva! Poi si vede che non era sufficiente, sono io il
primo a dirlo... Nel merito degli incarichi, consulenze e
progettazione, abbiamo persone che sono più consulenti di altre
perché, rielaborando i dati, si scopre che è vero che da una parte
risparmiamo tanti soldi bloccando parzialmente i "turnover", quindi
è giusta una sana politica di risanamento... ma se da un lato
chiudiamo la porta e dalla finestra ci scappa il resto e se
all'interno di queste consulenze dividiamo gli importi di queste
consulenze per un reddito medio di una persona, scopriamo che
avremmo potuto risparmiare tanti soldi! Ripeto, nelle spese
correnti insisto nel metterci buona parte delle percentuali dei
finanziamenti attribuiti per ogni singolo Assessore.
Pagina 10: interventi straordinari per contrastare la perdita di
posti di lavoro. Anche qui, Assessore La Torre, sono 8 mesi che
sono qui dentro e sono 8 mesi che triboliamo per convincere di fare
una politica di garanzia dei redditi alle persone che perdono il
posto di lavoro o alle persone che non lo hanno, sono 2 cose
diverse. Vedo che timidamente si comincia a balbettare qualcosa, ma
è una formica in rapporto all'elefante, soprattutto non ci sono, di
pari passo alle politiche di interventi straordinari per mantenere
il reddito a chi perde il lavoro, prospettive di investimenti per
l'inserimento lavorativo di queste persone... almeno, nel bilancio
non le ho trovate, e ho guardato il 2007-2009! Risparmio
l'Assessore sul "TFR", la pensione integrativa; forse è una delle
poche novità e ha riempito due pagine e mezza su tale questione;
scopro che nel bilancio c'è un ulteriore incentivo, lo chiamo
sponsorizzazione per i dipendenti regionali e i dipendenti della
scuola, con un 1% se aderiscono subito, più mezzo punto se
aderiscono dopo, di adesione al "FOPADIVA". Su questo argomento
continuo ad insistere: pur essendo prevenuto e ideologicamente
contrario ai fondi pensione, perché non è in quella maniera che si
garantisce dignità alle persone, lasciamo perdere questo che
riguarda solo il sottoscritto, bisognava perlomeno, nella misura in
cui si incentivano i lavoratori con dei soldi a disposizione
dell'ente pubblico, mettere dei "paletti" ai fondi pensione. Prima
che il Consigliere Lattanzi mi riprenda, anticipo che ho preparato
35 cartelline con della documentazione a disposizione dei
Consiglieri su tutto questo argomento.
Pagina 15: complesso "Billia"; sapete che abbiamo votato contro
l'acquisto del "Billia" con quei criteri, nel senso che era
possibile con altri criteri e con altri tempi acquisire il
"Billia". Poi scopro che a pagina 16 si prevede una stabilità degli
introiti della casa da gioco nel triennio... allora non capisco
quanti anni ci mettiamo, noi, a sistemare il "Billia", con tutti i
soldi che abbiamo speso per acquistarlo e per sistemarlo, perché
qui si è argomentato l'acquisto del complesso del "Billia" legato
al rilancio della casa da gioco. Poi scopro che le previsioni di
entrata della casa da gioco per il triennio sono un encefalogramma
piatto... va bene, allora c'è qualche piccola contraddizione e
quindi soprassediamo...
Pagina 19, qui c'è una nota dolente con l'Assessore Cerise:
canoni, concessioni su concessioni, acque potabili e acque della
Valle; sono 6 mesi che ho chiesto all'Assessore i dati dal 1990,
leggi n. 10 e n. 11, con cui si è liberalizzato parzialmente la
produzione di energia, sono 6 mesi che ho chiesto di sapere quante
centraline, la partecipazione azionaria, quanta energia ha
prodotto, quante violazioni al deflusso minimo vitale, gli utili
prodotti a chi sono stati destinati, e andiamo avanti, e mi
ritrovo, invece di avere dei dati, una frase un po' sibillina, che
abbiamo avuto degli introiti da questa partita, acqua, che non è da
sottovalutare, è la cosa più importante della nostra Regione,
scopro che i dati non sono disaggregati, quindi dovrò aspettare.
L'Assessore Cerise si è impegnato, mi ha detto che gli occorre
ancora un altro mese per darmi questi dati e diventano 7 mesi, in 7
mesi credo che si potessero fare 2 o 3 finanziarie non del Paese,
ma di tutta l'Europa! Comunque non è grave, l'importante è avere i
dati; per avere questi dati ho scritto 2 volte al Presidente del
Consiglio, il quale molto superficialmente mi ha detto che è
intervenuto con una lettera, ma le lettere da un palazzo
all'altro... in questo caso forse ha ragione il Presidente Caveri,
bisogna ristrutturare gli uffici, inserire una specie di posta
informatica elettronica che funzioni, perché poi arriverò dopo ai
miliardi spesi per l'informatizzazione degli Assessorati, degli
uffici, del Consiglio, di mia suocera... e chi più ne ha più ne
metta, non si capisce l'ammontare degli importi, sembra che
dobbiamo costruire una flotta di astronavi non si sa bene per
andare dove, ma ci torniamo dopo.
Un altro bel capitolo è a pagina 24: 19 milioni agli impianti
funiviari, e qui torniamo alla progettualità alternativa che
dovremo mettere in piedi per l'offerta turistica. Mi dispiace fare
il menagramo, ma è da un po' di tempo che diciamo che abbiamo un
cambiamento climatico, bisogna cominciare a studiare qualche altra
cosa, bisogna avere offerte alternative. Mi dispiace che non
nevichi, lo dico veramente, perché ci lavorano tante persone in
questo comparto, ma non è riempiendo la Piazza Chanoux di neve che
risolviamo il problema dell'offerta turistica, bisogna pensare a
qualcos'altro.
Sempre sui trasporti, e bisognerà che il Consiglio ci metta le
mani, ci troviamo con 16,9 milioni di euro assegnati al trasporto
pubblico; proviamo a dividere il numero degli abitanti per questa
assegnazione, c'è qualcosa che non funziona, tanto più che poi a
pagina 25 si dice che 3 milioni di euro con una legge del 1991
andrebbero investiti nei mezzi non inquinanti. Non so in quali
strade della Regione, Comuni circolano i mezzi non inquinanti; vado
a Valsavarenche, a Saint-Barthélemy, a Valtournenche, non vedo
altro che autobus sovradimensionati che sputano un'immane quantità
di schifezze! Però non credete a me, quando andate in giro per la
Valle d'Aosta state attenti agli autobus che avete davanti e che
circolano per le strade della Valle d'Aosta: bisognerà metterci
mano! Quando si parla di nuove tecnologie e investimenti,
innovazione e sviluppo, Assessore, dica: "a queste condizioni, in
questi settori, non do più soldi, a meno che non si tirino su i
pantaloni e non si vedano gli investimenti". Mi risulta che quando
uno ristruttura la casa, prima deve presentare un progetto e poi
arrivano i contributi della Regione; qui sono in automatico,
bilancio per bilancio ogni anno la stessa cifra, indipendentemente
da come vanno i comparti ai quali si assegna queste cifre, ripeto,
astronomiche.
Pagina 26, questa è una "chicca", mi farò qualche nemico, oppure
perderò qualche amico (come dice Ottoz): 2,7 milioni per il
soccorso sulle piste di discesa, ma sono dipendenti regionali, in
rapporto a quali incidenti, quanti ne abbiamo per ogni pista? Ho
capito che erano un po' di pensionati a cui si dava il giornaliero
gratis, si è fatto loro il corso e fanno i secouristes, invece
scopro che abbiamo una cifra del genere e quindi vorrei capire per
il numero di persone, il tipo di interventi, altrimenti... siamo
fuori dalla grazia di Dio!
Pagina 27, legge n. 84, "interventi a favore della ricerca e
dello sviluppo": 6,1 milioni di euro. C'è da grattarsi la testa
perché sono in una contraddizione terribile, Assessore: o non ci
sono progetti di sviluppo su nuove tecnologie, turismo alternativo,
gestione del territorio e allora sono troppi questi soldi... se,
invece, ci sono dei progetti, con 6 milioni non si va da alcuna
parte! Il problema è capire se ci sono i progetti nel comparto
dell'agricoltura e nei vari comparti.
Pagina 27, comma 4, "uso razionale dell'energia", e qui devo
prendermela con l'Assessore La Torre: ci sono 3,2 milioni di
investimenti sull'uso razionale dell'energia, 2,5 milioni per
impianti dimostrativi... Assessore, o si fa dare più soldi,
sull'uso razionale delle energie e sulle fonti rinnovabili non
dobbiamo sperimentare un bel niente! In Germania, Svizzera,
Austria, Inghilterra dove hanno meno sole di noi, dove hanno
potenziato questi settori, questi sono settori trainanti
dell'economia locale, non c'è niente da sperimentare! Perché?
Perché mettiamo soldi nei capitoli della ricerca in Valle d'Aosta,
ma non abbiamo i progetti disciplinari per fare la ricerca. Allora
capisco che si possano fare delle sperimentazioni se abbiamo
laboratori di ricerca collegati con l'università e si prende un
edificio pubblico e si sperimenta un determinato impianto di
riscaldamento o una copertura per un edificio per il risparmio
energetico, ma queste sono tutte tecnologie mature, non sono più
innovative! Allora il problema non è dell'Assessore, perché ho
l'impressione che siccome l'Assessore La Torre non è del partito
della maggioranza, gli fa comodo tenerlo dentro per garantirsi
qualche voto in Consiglio, però gli si danno meno soldi possibili,
quel tanto che dica: "non sto perdendo la faccia, non me ne vado,
però sto lì e quando Sandro o qualcuno si incavola in Regione
perché non ci sono soldi in questo settore, dico: sì, hai ragione",
e continuiamo il minestrone senza venirne a capo! Occorrono più
investimenti, occorrono rapporti più stretti fra la ricerca,
l'università, le scuole, le sperimentazioni che fanno fuori dalla
Valle d'Aosta, le possibilità di sperimentare che abbiamo in
Regione con le nostre vocazioni e con il nostro territorio... mi
riferisco a tutti i comparti, non solo a quello dell'energia, non
vorrei dare l'impressione che me la prendo solo con lei,
Assessore!
Pagina 29-30, non sono un informatico e vado a naso... lei,
Assessore, lo è diventato negli ultimi tempi prendendo "legnate" su
quel sistema digitale. Scopro che per il 2007 sviluppo sistema
informatico 20 milioni di euro, 7 milioni per la spesa corrente,
12,6 investimenti all'informatizzazione per cablare, sistemare,
rapportare gli Assessorati, gli uffici regionali e poi 7,8 milioni
per progetti di sperimentazione. Non so se siamo il Giappone noi...
so che ci sono delle tecnologie già brevettate e funzionanti che si
tratta di acquistare. L'informatica è il settore dove le cose
costano di meno, so che da anni gli uffici e gli Assessorati sono
dotati di sistema informatico, non riesco a capire questa valanga
di denaro in questo settore, perché con tutto quello che abbiamo
già speso dovremmo essere all'avanguardia non del nostro Paese, ma
addirittura del mondo intero, invece sia per un certo tipo di
analisi piuttosto che il certificato anagrafico che deve arrivare
in un ufficio regionale, bisogna ancora prendere la macchina "Euro
0", inquinare, trasportarsi fisicamente, perché non siamo ancora in
grado di inviarci i dati, la documentazione, non dico fra Gressoney
- che è lontanissimo, ma dove la corrente è arrivata tanto tempo fa
- e Aosta, ma addirittura fra gli uffici della Regione e il Comune
di Aosta! Scopriamo, qui, un'altra valanga di soldi indirizzati a
questo settore, senza che ci sia mai una valutazione di come
vengono spesi i soldi; quello che chiediamo non è che non vengano
spesi i quattrini, ma è se questi quattrini hanno un ritorno in
termini di efficacia, di efficienza del sistema, fanno risparmiare
persone e tempo, e a questo punto se non bastano i quattrini messi
su quel capitolo, se ne mettono degli altri, ma qui non c'è alcun
riscontro! Non capisco niente di informatica, capisco che i sistemi
costano pochissimo, ma non si fanno le gare di appalto: cosa c'è
che non funziona in questo settore? Ho cercato di avere i
nominativi di un "CdA" di una consociata regionale per farmi un
dossier, li sto facendo sulla "Finaosta", sulla "CVA", sulla
"INVA"... mi hanno telefonato in 3 per chiedermi: come mai lei
vuole i nomi dei membri del "CdA" di questa consociata regionale?
Ero in piedi, mi sono seduto, ho detto: "non sapevo che per
accedere all'informazione, a cui ho diritto, devo prendermi
rimbrotti telefonici"! Mancava che aggiungessero: "come si permette
lei"? Allora ho l'impressione che in questi comparti, non parlo di
questo, non insinuo niente, il Consiglio debba metterci
maggiormente le mani e occorre che questi comparti e queste
consociate diventino prerogativa del Consiglio regionale e non solo
del Governo. Deve essere il Consiglio regionale che deve promuovere
questi comparti.
Dico: 35 cervelli che funzionano, saranno meglio di uno che
magari non è neanche qua dentro e che adesso si starà occupando di
fili elettrici da qualche parte della Valle d'Aosta o di nuove
occupazioni per le prossime elezioni... che ne so? Sono meglio 35
persone che uno bravo, perché 35 persone sono in grado di far di
più di uno pur bravissimo. Adesso il Presidente è via, ma deve
ridurre i voli in elicottero: 8 milioni per il servizio elicottero,
o se li gioca tutti lui andando a spasso per la Valle d'Aosta...
vorrei, anche qui, che si facesse un bilancio fra il numero degli
interventi, quanto costa all'ora questo servizio e quante missioni
istituzionali... se le chiamo "gite" mi tira le orecchie... il
Presidente Caveri fa con l'elicottero...
(interruzione del Presidente della Regione, fuori
microfono)
... tutte? Ma questo sarebbe bene perché se non le facciamo per
il soccorso, vuol dire che non ci sono soccorsi da fare, quindi va
benissimo. Allora estendiamo questa cosa, siccome gli 8 milioni mi
sembra che siano a bilancio, non solo al Presidente, ma anche a
Bortot! Vado a Saint-Barthélemy e a Nus...
Caveri (UV)
- (fuori microfono) ... finché si scherza va
bene, altrimenti stai veramente dicendo delle...
Bortot (Arc-VA)
- ... non capisco, tutte le volte che
dico quello che penso, saranno "cazzate" o meno, devo essere
rimbrottato! Sto dicendo che per il numero di persone, per il tipo
di interventi, per gli incidenti che abbiamo, i soccorsi sulle
piste e adesso, fra l'altro, se si chiama l'elicottero per
questioni poco serie, le persone devono anche pagare, questa spesa
dovrebbe ridursi, invece imperterriti...
Ho provato a preparare un indovinello per il Consiglio:
formazione professionale, 25 milioni di euro, consulenze
progettisti incarichi... solo nel 2006 e ci manca ancora un mese
siamo a 16 milioni; informatizzazione siamo a 20 milioni; sempre
per consulenze progettisti incarichi dal 1994 ad oggi abbiamo speso
52 milioni di euro; se li sommiamo alla professionalità,
all'informatizzazione, dovremmo essere tutti super
professionalizzati e super informatizzati, la struttura regionale
non dovrebbe avere assolutamente bisogno di dare incarichi
all'esterno. Allora si fa un bilancio dei 25 milioni che spendiamo
per la formazione professionale... a chi sono diretti... a chi
forma o ai formati?
Ci sarà da fare una riflessione, non vedo livello culturale e
professionale così alto. Due colleghi hanno già citato l'audizione
del Presidente di "Finaosta", che ha detto che la Valle d'Aosta dal
punto di vista del settore imprenditoriale e produttivo non è
appetibile, perché siamo in un "cul de sac", ma io so che
imprenditori e imprese vanno dove è appetibile un comparto...
potrebbe essere l'energia, potrebbero essere i livelli culturali e
professionali delle persone di cui si ha bisogno in quel comparto
produttivo, che sarebbero i comparti produttivi e innovativi che
interessano a noi, perché non è che abbiamo bisogno di aprire la
"FIAT" in Valle d'Aosta, ma abbiamo bisogno di creare 400 o 1.000
posti di lavoro di alto livello usando 25 milioni di formazione
professionale, usando 16 milioni di incarichi professionali e
usando 20 milioni del sistema di informatizzazione. Se riusciamo di
questi 3 titoli a farne un comparto unico, può darsi che al 2009
avremo bisogno di usare meno risorse finanziarie per mantenere le
clientele politiche, però usiamo il livello culturale della nostra
Regione. Ripeto: ognuno per la sua campagna elettorale spenda i
suoi soldi, non quelli dell'Amministrazione regionale!
Ho una bella idea, ve la dico, ci vorranno 2 o 3 generazioni:
sciogliere gli Assessorati, fare dei comparti che interagiscano fra
di loro. In questo modo guadagneremmo un sacco di soldi, intanto
cominceremmo a capire cosa fa la mano destra insieme alla sinistra,
cosa fa la testa che dirige la mano destra e dirige la mano
sinistra, e magari permette di interagire assieme. Potremmo avere
interazioni per la gestione del territorio con l'ambiente, con
progetti innovativi e lì sarebbe un comparto innovativo di lavoro
che crea lavoro qualificato, professionalizzato; potremmo avere
interazioni con il territorio, l'agricoltura, la salute e
l'ambiente, perché queste interazioni si devono cominciare a fare,
non perché lo dice Bortot, ma perché si fanno troppo poco e ogni
Assessorato va per conto proprio! Bisognerebbe fare interazione fra
industria, commercio, territorio, urbanizzazione, ma anche qui se
ne fa ancora poca, si fa il minimo indispensabile per il quali si è
obbligati, ma non è una strategia per quanto riguarda
l'amministrazione di questa Regione. Potremmo fare interazione fra
territorio, ambiente e commercio con dei progetti innovativi in
funzione dei cambiamenti climatici e di un'offerta turistica
diversa: cominciamo a metterci le mani, altrimenti arriviamo tardi!
Tutte queste interazioni sono legate... da cosa? Dalla cultura!
Allora, anche qui, facciamo un passo avanti: abbiamo la cultura che
è una cosa separata dalla quotidianità, occorre che la cultura sia
integrata alla quotidianità, ai comportamenti delle persone
all'interno delle scuole, all'interno delle imprese e, soprattutto,
all'interno del Governo regionale!
Presidente
- La parola al Consigliere Salzone.
Salzone (SA)
- Assessore Marguerettaz, non le farò
un'analisi analitica del bilancio, è un bilancio di tipo
ragionieristico che, credo per sua scelta, non abbia dato perlomeno
nella prima fase spunti per motivare politicamente alcune scelte.
In questo ultimo periodo sono 3 le cose che mi hanno
particolarmente colpito nel panorama politico,: prima di tutto il
discorso della finanziaria che abbiamo più volte approfondito e
sulla quale torneremo brevissimamente; una seconda cosa è il
rapporto del "CENSIS", un rapporto che, secondo noi, va analizzato
perché dà una spinta positiva a tutta l'economia, quindi credo che
abbia riflesso anche nella nostra Regione, e poi il ritorno ad un
vero dibattito politico che riporta la politica più al centro,
credo quindi che anche questo sia un aspetto fondamentale da
discutere in questo contesto.
Finanziaria dello Stato, finanziaria regionale, sono 2 momenti
legati fra loro, in modo particolare quando la legge dello Stato
invade la nostra competenza primaria, come nel caso dell'articolo
37 della legge finanziaria, che impone alla Valle d'Aosta
l'applicazione del "Patto di stabilità"; lo stesso vale per tutti
gli emendamenti che abbiamo chiesto di proporre ai nostri
Parlamentari. Questa dello Stato è una finanziaria che ha
scontentato tutti; sintetizzando questa è una finanziaria
paragonabile a un "cocktail micidiale" di tasse, di ticket, di
bolli e di addizionali; pare che per risanare i conti pubblici si
sia data una delega alle Regioni e ai Comuni che, solo con nuove
imposizioni fiscali e locali, potranno garantire i servizi
essenziali ai cittadini.
Un breve cenno al suo bilancio, Assessore; un bilancio di
previsione 2007 che si attesta su una spesa disponibile di 1,52
miliardi, è un documento contabile che non delude più di tanto le
aspettative dei Valdostani, anche perché interviene in alcuni casi
opportunamente sul contenimento della spesa, senza bloccare la
possibilità di sviluppo economico. Sviluppo economico che deve
viaggiare di pari passo con la ripresa, che pare non essere più
un'utopia e se c'è, come pare, un'inversione di tendenza, bisogna
guardare a quelle criticità nella nostra Regione che rischiano di
diventare irreversibili, come quella del casinò, e qui mi
consentirà un passaggio sul casinò, un problema di cui abbiamo
discusso più volte, soprattutto quando ero all'opposizione, quindi
il mio vuole essere un intervento di tipo costruttivo e mi auguro
che sia confrontato e analizzato per il futuro.
Una storia senza fine quella del casinò: il casinò più
importante e prestigioso d'Europa, oggi relegato fra gli ultimi nel
settore delle case da gioco... un inesorabile declino che presenta
aspetti allarmanti, 22 milioni di perdite nel 2005, 5 milioni
all'inizio del 2006. Crediamo ancora oggi che la casa da gioco
abbia tutte le possibilità di un rilancio, per questo è necessario
un intervento endogeno alla casa da gioco, che non può esercitare
più l'attuale "CdA". Riteniamo necessario individuare persone con
dichiarate capacità, che conoscono la realtà della casa da gioco,
che abbiano dato prova già in passato di portare risultati
confortanti anche a breve scadenza, persone che, con gli opportuni
incarichi di vertice, ma con le mani libere, possano farci sperare
in un rilancio. Dobbiamo smetterla, Assessore, di nominare
professionisti di alto rango, ma che con il casinò non hanno nulla
a che fare! È necessario un rilancio di immagine della casa da
gioco, l'immagine si rilancia anche con un concreto piano di
sviluppo e con una forte azione di "marketing", dimostrando
soprattutto di crederci... questo è l'aspetto più importante!
Possiamo utilizzare al meglio le risorse interne che già abbiamo e
che molti ci invidiano: mi riferisco al nostro personale dei
tavoli, che deve però essere messo nelle condizioni di operare nel
miglior modo possibile, in un clima che non sia di conflittualità.
Abbiamo i migliori croupiers del circuito europeo: perché non siamo
capaci di pubblicizzare questo aspetto che è per noi un valore
aggiunto?
Lasciando da parte le criticità all'interno della nostra
Regione, mi preme tornare al discorso che facevo inizialmente per
quanto riguarda i dati del "CENSIS". La ripresa c'è e potrebbe
configurarsi come un piccolo, silenzioso "boom economico": queste
sono parole di Giuseppe De Rita. Come lei saprà, Assessore, in
questi giorni c'è stato un dibattito trasversale sui quotidiani
nazionali e credo che questo sia uno degli aspetti che ci deve
incoraggiare anche per quanto riguarda lo slancio e il rilancio
della nostra economia, anche se, come dice lo stesso De Rita,
persistono zavorre di sistema, una spesa pubblica indomabile e
tempi lunghi ed alti costi nelle reti infrastrutturali. È un
messaggio positivo che arriva dal 40° rapporto annuale della
situazione sociale del Paese del "CENSIS", un "boom" che può
concretizzarsi, a patto che tutti insieme si possa esprimere un
impegno positivo, superando non solo il pessimismo generalizzato,
ma anche la dose di demotivazione che molti hanno maturato contro
una manovra economica governativa vissuta in maniera forse fin
troppo vittimistica. La ripresa mette nero su bianco, l'istituto di
ricerca trova riscontro nei numeri a fronte di una crescita del
"PIL" pari all'1,7% con cui si chiuderà il 2006, uno dei risultati
che maggiormente colpisce riguarda la crescita nei primi 6 mesi di
quest'anno dell'occupazione, e l'ulteriore discesa del tasso di
disoccupazione. Infatti l'aumento degli occupati è stato dell'1,6%
rispetto allo stesso periodo dell'anno precedente e nel 2° semestre
la variazione è stata del 2%... sarebbe interessante fra l'altro
avere un riscontro nella nostra Regione di questi dati.
Nel sistema delle imprese, poi, fra gennaio e luglio di
quest'anno l'indice del fatturato è aumentato dell'8,7% e gli
ordinativi di ben il 10,7% rispetto allo stesso periodo dell'anno
precedente. Anche qui mi piace ricordare nella nostra Regione la
"Cogne" dei record, la "Cogne" che ha fatto un fatturato superiore
al 15% rispetto allo scorso anno, con 496 milioni di euro. La
ripresa influisce in positivo anche nell'altro settore chiave
dell'economia e che interessa in modo particolare il turismo. Si
consolida infatti l'economia delle vacanze, gli ultimi dati
ufficiali relativi al movimento turistico attestano per il 2005 un
aumento del 2,7%, sia degli arrivi che delle presenze. Il "CENSIS"
rivela poi segnali di passaggio ad un turismo post industriale a
vocazione individuale, residenziale, immobiliare; c'è un crescente
uso delle seconde case di proprietà per fini turistici che nel 2005
ha riguardato il 13% delle vacanze. Nel rapporto "CENSIS" poi, le
analisi economiche si intrecciano con quelle sociali, il modello di
integrazione socioeconomico degli immigrati tiene e resta basso ed
è crescente il tasso di disoccupazione fra gli stranieri (8,8%),
mentre è confortante il dato in forte crescita relativo agli
stranieri extracomunitari titolari di impresa. A questo proposito
più volte abbiamo detto della necessità di analizzare con più
attenzione il fenomeno dell'immigrazione nella nostra Regione:
cresce a ritmo incalzante la presenza degli immigrati
extracomunitari in Valle d'Aosta, che oggi sfiora quota 6.000,
negli ultimi 15 anni la crescita è stata superiore al 200% e oggi
che i lavoratori stranieri costituiscono quasi l'8% degli occupati
complessivi si aprono nuovi problemi sotto il profilo sociale, come
i molteplici ricongiungimenti familiari, che necessitano
inevitabilmente il reperimento di nuove abitazioni a basso costo,
ma altro ancora dovrà essere ponderato all'interno del nostro
sistema in materia di integrazione.
Per tornare ai dati del "CENSIS", note dolenti arrivano nel
comparto della scuola e della università. Si conferma per il nostro
Paese una tensione all'investimento sociale in istruzione più
debole rispetto agli altri Paesi. La spesa pubblica è inferiore
alla media dei Paesi "OCSE". Da iscrivere poi fra le criticità del
Paese anche la criminalità emergente sia nelle grandi metropoli che
nelle piccole province, ma come si è visto, alcuni dati ci fanno
ben sperare per il futuro, non si tratta ancora di un "boom
economico", ma il rapporto del "CENSIS" e del suo carismatico
patron, Giuseppe De Rita, pare andare contro corrente proprio
durante il varo tempestuoso di una legge finanziaria che solleva
proteste. Il suo ottimismo si può spiegare anche con l'analisi di
una notevole crescita delle attività professionali, soprattutto
quelle legate ai servizi del territorio; le caratteristiche di
questi fenomeni però si scontrano con l'incomprensione di una
classe politica a suo giudizio troppo inutilmente attardata sulla
polemica e invita la classe dirigente a un atto di realismo
rispetto alle possibili soluzioni legislative dei fondamentali
problemi italiani, assecondando così la via dello sviluppo
italiano.
In questo contesto crediamo che il ruolo della politica, e
quindi dei partiti, possa essere fondamentale e contribuire ad una
ripresa economica possibile. Se è vero, come sosteniamo, che il
bipolarismo ha fallito il suo ruolo, allora il nostro ruolo, il
ruolo dei moderati, diventa fondamentale: crediamo che nel nostro
Paese, così come nella nostra Regione, ci sia l'esigenza di
riappropriarsi di quella centralità che vuol dire buon Governo e
senso istituzionale, ma anche moderatezza di espressione e più
tolleranza.
Presidente
- La parola al Consigliere Venturella.
Venturella (Arc-VA)
- Vorrei iniziare questo mio
intervento di carattere generale mettendo in luce una piccola
discrepanza comunicativa che abbiamo evidenziato sia sulla
relazione al disegno di legge n. 135 che sulla relazione
accompagnatoria dell'Assessore alle finanze, un modo diverso di
"far di conto", nel nostro caso il fare e presentare i rapporti
percentuali. I numeri non mentono, chi usa i numeri e le
statistiche a volte può mentire o quanto meno - è il suo caso,
Assessore Marguerettaz - rendere più favorevole e positiva una
realtà che tale non è. Si sa, le percentuali sono dei rapporti, nel
nostro caso molto semplici, perché rapporti tra grandezze omogenee
difficilmente violabili nel loro intimo significato matematico, in
quanto in una legge finanziaria, in un bilancio o siamo in presenza
di un aumento con un delta positivo, o di una diminuzione con un
delta negativo o non vi è né l'uno, né l'altro, il delta è uguale a
zero, ma il nostro Assessore per dimostrare ciò che non si può
dimostrare, arriva, non a falsificare i numeri - mai e poi mai
avanzerei un'accusa così infamante all'Assessore! -, ma a
comprimerli, a stirarli, a violarne il significato puro e
assoluto... sì... come? Cambiando il denominatore del rapporto!
Marguerettaz (UV)
- (fuori microfono) ... colpo di
scena!
Venturella (Arc-VA)
- È un'operazione che è stata sempre
utilizzata da chi voleva distorcere la realtà. Si ricorda,
Assessore, gli aerei di Mussolini... quanti aerei aveva la Regia
Aeronautica in rapporto alle altre flotte aree? Tantissimi, e poi
si scopriva che i numeri erano tutt'altro! Insomma la storia è
piena di "venditori di fumo".
Vengo ora all'esempio pratico, al primo e all'ultimo, perché
devo confessare non ho radiografato tutto il bilancio, ma ne ho
estrapolato solo alcune parti. La parte che mi interessa di più è
quella a pagina 16 della relazione in cui lei afferma:
"I
tributi propri sono previsti in lieve aumento per il 2007, rispetto
al precedente esercizio, per circa 1,5% (+3 milioni di
Euro)"
. È un dato non falso, ma manipolato sì,
sicuramente; questo lo posso affermare senza ombra di dubbio, e
vado a spiegare il perché.
È vero che se passiamo - come lei giustamente dice - da 191
milioni a 194 milioni di euro, utilizzando però 191 come
denominatore come riferimento, vi è un aumento dell'1,5%, ma questo
modo di operare è concettualmente non aderente e politicamente non
rispondente alla realtà dell'entrata stessa. Infatti essa dovrebbe
essere considerata come parte di un intero, ma in funzione e in
rapporto con le altre somme che entrano in gioco, confrontando
rapporti percentuali del 2006 con i rapporti analoghi per il 2007,
perché se dovessi operare nel modo suggerito dall'Assessore, mi
limiterei a registrare aumenti e diminuzioni in senso assoluto,
senza evidenziare in che modo essi variano all'interno del contesto
entrata, così come dovrei, per le altre somme, cambiare
continuamente il denominatore ogni volta che passo, è il caso della
tabella 1 E del bilancio, da una riga all'altra.
La realtà, caro Assessore, è ben diversa: i tributi propri nel
2006 rispetto al 2007 passano all'interno della voce entrata dal
12,92 al 12,78 con una perdita secca dello 0,14% - altro che
aumento dell'1,5%! -, mentre il dato "compartecipazione" è, questo
sì, in aumento di quasi un punto percentuale (+0,82%). Ecco, cari
colleghi Consiglieri, come una piccola frase della relazione, dalla
quale si evince che finalmente aumenterà la nostra capacità
impositiva dell'1,5%, sia una "balla" colossale perché, invece, la
capacità di imporre autonomamente i tributi subirà una diminuzione!
E chissà ancora quante anomalie aritmetiche potremmo andare a
scovare se analizzassimo rigo per rigo il bilancio! Questa materia
dei tributi propri è una nota dolente per la Valle d'Aosta, una
ferita aperta che va assolutamente pulita, disinfettata e fatta
rimarginare. Per far questo però dovremmo bloccare la mano di chi,
ogni anno, in questa ferita, affonda il coltello! Se dalla mano
poi, salendo per il braccio, arriviamo a chi dà materialmente
l'ordine...
Marguerettaz (UV)
- (fuori microfono) ... chi è?
Venturella (Arc-VA)
- ... in sintesi al cervello...
scopriamo che la mente di tutto questo è lei, Assessore
Marguerettaz!
Quale rapporto abbiamo tra tributi propri e compartecipazioni in
Valle d'Aosta rispetto alle altre Regioni? C'è Internet, basta
collegarsi a Internet, ci sono un sacco di bilanci come i nostri.
Scopriamo che in Lombardia, ad esempio, il Titolo I - uguale al
nostro - è così ripartito: 55% circa per i "Tributi propri" e il
24% per "Compartecipazioni"... esattamente il rapporto
inverso"!
Voi direte "la Lombardia è Regione a Statuto ordinario"... bene,
allora prendiamo le Province autonome di Trento e di Bolzano...
siamo sempre al Titolo I...
Depuis 12 heures 29 c'est le Vice-président M. Fiou qui
remplit les fonctions de Président de la séance.
Marguerettaz (UV)
- (fuori microfono) ... in
percentuale...
Venturella (Arc-VA)
- ... se vuole le do una lezione,
sono circa 25 €/h. Ascolti, Assessore, se lei fa le percentuali
solo fra un rigo, è chiaro che aumenta l'imposizione perché lo fa
in maniera assoluta. Deve farle invece in maniera relativa, fra un
anno e l'altro, perché se su 100 lei aumenta da 1,5 a 2, è chiaro
che aumenta dello 0,5%, ma se su 100 da 70 passa a 90, è chiaro che
tutto il rapporto all'interno cambia! Mi fa specie che lei non lo
abbia notato... comunque, ripeto siamo sempre al Titolo I:
- Bolzano quota Tributi Propri 14,7% quota compartecipazioni
85,3%;
- Trento quota Tributi Propri 16,5% quota compartecipazioni
83,5%;
- Valle d'Aosta quota Tributi Propri 15,5% quota
compartecipazioni 84,5%.
Potremmo dire "siamo in linea", invece no, perché alla voce
"Tributi Propri", per essere corretti dal punto di vista
dell'analisi comparata, dovremmo togliere 65 milioni di euro, che è
la voce corrispondente al Casinò di Saint-Vincent, per cui la
capacità impositiva, cioè facendo un'analisi comparata fra queste
Regioni e la nostra, la nostra capacità impositiva scende al 10,8%,
mentre quella della compartecipazione sfiora il 90%, non in linea
con quelle di altre realtà a noi analoghe. Questo dato è allarmante
perché denota una cronica incapacità di imposizione autonoma, ed è
proprio su questo dato che dovremmo prima o poi riflettere rispetto
anche al futuro che ci aspetta, su ciò che potrebbe accadere quando
si darà piena applicazione alle norme sul federalismo fiscale.
Questo per la Valle d'Aosta è un elemento di estrema debolezza e
prima o poi dovremmo analizzarne le motivazioni, le cause e gli
effetti, ed iniziare a porvi rimedio, naturalmente in prima battuta
sul fronte delle "entrate" sia della loro composizione qualitativa
che delle quantità.
Facciamo quindi un po' di chiarezza con un'operazione di
trasparenza, cioè chiediamoci cosa entra nelle casse regionali,
iniziando ad analizzarne le diverse voci. Del totale di 1 miliardo
e 520 milioni, ci interessa la voce 1.02 "Compartecipazione di
tributi erariali" che somma a 1 miliardo e 60 milioni di euro, essa
è circa il 70% delle somme a disposizione. Vediamo quali sono le
principali entrate. La prima voce, quella più importante: la quota
sostitutiva dell'IVA da importazione 295 milioni, manca nella
tabella contenuta nella relazione dell'Assessore... è forse una
dimenticanza? Mi risponderà poi l'Assessore. Compare la voce
l'IRPEF 278 milioni; la voce l'IVA 205 milioni; la voce relativa
all'imposta di fabbricazione e di consumo della birra 105 milioni,
un aumento incredibile anche rispetto all'anno scorso! Adesso
analizziamo la prima e la quarta entrata. La prima entrata, quella
più importante, quella ci viene donata dallo Stato con la legge n.
498 del 1992... siamo sicuri che sarà costante nel tempo e per
sempre? E badate bene, non è una quota irrisoria, essa rappresenta
quasi il 28% delle entrate della voce 1.02. Andiamo all'entrata 4,
quella relativa alla quota sul gettito per la fabbricazione della
birra, ben 105 milioni. Già lo scorso anno qualcuno aveva sollevato
il piccolo problema che l'imposta di fabbricazione della birra per
la quota di birra che viene prodotta in Sicilia è pagata 2 volte...
ma anche questo, ben 105 milioni, un altro 10% delle risorse... e
siamo a circa il 38% delle entrate. Anche per questa voce vale
l'osservazione fatta precedentemente: sarà anche questo un
trasferimento "ad aeternum"? Tutto questo per dire che si deve
porre cautela quando si utilizzano pedissequamente risorse facendo
finta di dimenticarne l'instabilità o, meglio, l'incertezza... è un
atteggiamento irresponsabile ed incosciente.
Terminiamo quindi con le quantità, chiedendoci: ma quali sono,
in realtà gli importi delle somme che vengono trasferite, al netto
delle partite di giro, alla Regione ad esempio rispetto a ciò che
entra nella casse di una Regione a Statuto ordinario, ovvero di una
a Statuto speciale o infine delle 2 Province autonome, Trento e
Bolzano? Il calcolo è presto fatto, si estrae dalla relazione il
dato delle entrate, somma a disposizione, per la Valle d'Aosta
1.520.000.000 euro, e lo si divide per il numero degli abitanti,
dei residenti in valle. E questa semplice operazione aritmetica,
senza trucchi e senza inganni - senza che il nostro Assessore ci
metta la manina con la macchina calcolatrice - la si ripete per
altre 4 volte e... quali sono i risultati? Sorpresa! Si scopre che
la Valle d'Aosta è in "pool position", prima di Trento, prima di
Bolzano, prima della Sicilia, superando addirittura la Lombardia di
quasi 6 lunghezze! Vorrei citare dei dati che sono presenti, basta
andarseli a vedere e fare 2 calcoli: la quota per abitante di
entrate a disposizione, cioè entrate globali al netto delle partite
di giro, è 12.260 euro ad abitante, Provincia autonoma di Bolzano
9.503, Provincia autonoma di Trento 7.979, Regione Sicilia 5.240,
Lombardia 2.547 euro per abitante, quindi ingenti somme a
disposizione, ma sappiamo bene in quanti rivoli, leggi e leggine
finiscono le incredibili risorse! In Valle d'Aosta il sistema
elettoralistico dei vari potentati assessorili è basato sulle
elargizioni, sulle regalie di stampo feudale, sui favori e sul
favoritismo. Ecco perché si nota quest'anno, e si noterà ancor di
più l'anno prossimo, man mano che ci si avvicinerà alle elezioni
del 2008 il ricorso alla finanza allegra e gaudente! Ma
quest'Amministrazione, nonostante le favolose entrate, non riesce a
spendere nemmeno ciò che ha impegnato!
Vediamo di raffrontare 3 dati esattamente sovrapponibili perché,
questi sì, caro Assessore, sono dati omogenei: sto parlando
dell'avanzo di amministrazione, molto "pesante" per la Valle
d'Aosta, sempre relativamente alle altre realtà. L'avanzo di
amministrazione per la Valle d'Aosta è l'8,9%, Provincia autonoma
di Bolzano 5,5%, Provincia autonoma di Trento 4,18%; anche qui,
notiamo un diverso modo di spendere, di impegnare. Se nel passato
produrre avanzo sulla spesa corrente a fronte di trasferimenti
dello Stato poteva voler dire presentarsi con la buona novella ai
cittadini di avere disponibilità di risorse "fresche, certe e
immediate" da riconvertire in investimenti, ora non più! Oggi
presentarsi ai cittadini con un avanzo vuol dire aver prelevato più
del necessario e non essere stati capaci di spendere per gli
obbiettivi per i quali quelle risorse erano state chieste ai
cittadini stessi. E voi, oltre a non saper, o voler, fronteggiare
l'anomalia delle entrate non riuscite a spendere ciò che avete
impegnato!
Ultima brevissima osservazione concerne il ricorso a mutui e
prestiti. Ben 210 milioni di euro che rappresentano rispetto alle
entrate complessive ben il 14% circa. Ad un'analisi molto
superficiale, non si adombri - e me ne scuso anticipatamente con
l'Assessore alle finanze - sembrerebbe che accendiate i mutui per
fare avanzo di amministrazione: un vero suicidio! In sintesi,
cinque sono le osservazioni sulla parte "entrate" - perché la parte
spesa vedremo nel prosieguo del dibattito - in questo bilancio:
- enormi entrate per trasferimenti;
- anomalia delle entrate stesse (voci 1 e 4);
- ridottissima capacità impositiva propria (una perdita secca
dello 0,14%);
- forte avanzo di amministrazione rispetto ad altre realtà
analoghe;
- eccessivo e non giustificato ricorso a mutui e prestiti.
Credo che un atteggiamento, un approccio diverso, rispetto a
questo importante e fondamentale ramo di bilancio, le entrate,
avremmo sperato trasparissero nella relazione dell'Assessore, ma
così non è stato! Ci è sembrato che, piuttosto della relazione del
massimo responsabile politico della struttura che materialmente
programma e gestisce le finanze e che prepara ogni anno la legge
finanziaria e quindi il bilancio, la sua, Assessore, fosse più una
relazione di stampo eminentemente ragionieristico... si citano
numeri, rapporti - alcuni anche manipolati -, ma di politico nulla,
il vuoto assoluto! Improvvisazione... malafede? No, non credo!
Credo invece che vi sia un'incapacità di fondo, una non-volontà di
analizzare la realtà e quindi comportarsi di conseguenza.
Oggi, una sensazione di incertezza, domina sugli scenari futuri.
La costruzione del benessere - o, meglio, del ben avere in Valle
d'Aosta - sui trasferimenti finanziari dello Stato piuttosto che
sulla capacità di reperire risorse proprie, l'intervento invasivo
della Regione in tutti i rami dell'economia, l'indebolimento della
struttura produttiva privata, rende la Valle d'Aosta molto
vulnerabile ai prossimi mutamenti degli assetti nazionali ed
internazionali. In un'Italia in marcia verso il federalismo, dove
ogni Regione potrebbe attribuirsi per Statuto le competenze che ha
la volontà e la capacità d'esercitare, quale grado di autogoverno
potrebbe permettersi la nostra Regione utilizzando soltanto le
proprie risorse? E che senso avrebbe ancora la "diversità" delle
Regioni a Statuto speciale, non sul piano culturale - nessuno mette
più in dubbio e in discussione il diritto alla lingua e alla
tradizione -, ma sul piano del regime finanziario? Con quali
motivazioni si potrà in futuro - forse in un lontano futuro -
giustificare un trattamento che sempre più spesso viene considerato
come un privilegio anacronistico?
Presidente
- Visto la durata media degli interventi e
vista l'ora, penso sia saggio interrompere il dibattito e
riprendere alle ore 15,30 esatte.
La seduta è tolta.
---
La seduta termina alle ore 12,46.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK