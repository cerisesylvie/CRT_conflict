Consiglio Regionale della Valle d'Aosta - Oggetto del Consiglio n. 2675 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2675 del 25 luglio 2023 - Resoconto
OGGETTO N. 2675/XVI - Interpellanza: "Caratteristiche del
progetto, a valere sul PNRR, di realizzazione di impianti di
produzione di idrogeno rinnovabile nell'area industriale dell'ex
Tecdis a Châtillon".
Marguerettaz (Presidente) -
Punto n. 40 all'ordine del
giorno. Per la presentazione, la parola al collega Marquis.
Marquis (FI) -
Quest'iniziativa segue quello che è stato
l'accordo di cooperazione istituzionale tra il Ministero
dell'ambiente e della sicurezza energetica e la Regione Valle
d'Aosta con la quale è stato sostanzialmente dato corso
all'attuazione della misura che prevede la produzione di idrogeno
in aree industriali dismesse e una serie di aiuti da parte del
Ministero nell'ambito del piano nazionale di ripresa e resilienza.
A seguito di quest'accordo che è stato approvato, è stato emesso un
bando da parte della Regione al quale ha partecipato anche la
Compagnia valdostana delle acque, che si è aggiudicata un
importante finanziamento di 6.100.000 euro per un investimento
complessivo di 8.600.000 euro per un'iniziativa nell'ambito dello
sviluppo della produzione di idrogeno.
Tenuto conto che c'è molta attesa nella comunità locale,
nell'area del centro valle, soprattutto nell'area di Saint-Vincent
e Châtillon, per tutto quello che può avere un impatto
sull'occupazione e sullo sviluppo, perché si tratta di una realtà
territoriale che ha bisogno di essere stata rilanciata, vi sono
sicuramente delle significative attese e attenzioni
sull'iniziativa. Per questa ragione abbiamo presentato
un'interpellanza per avere conto e per dare la possibilità anche al
Governo sostanzialmente di dare una descrizione dell'intervento che
viene proposto e dello stato dell'arte.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Grazie collega Marquis. Per
quanto riguarda il progetto che è stato finanziato nell'ambito
della missione 2, "Rivoluzione verde e transizione ecologica",
componente 2 "Energia rinnovabile, idrogeno, reti, mobilità
sostenibile", in particolare nell'investimento 3.1 "Produzione
idrogeno in aree industriali dismesse", al momento non è possibile
pubblicamente rendere nessun tipo di informazioni in quanto tutte e
due le società che hanno ottenuto il finanziamento hanno chiesto
per ora di non divulgare quello che è contenuto nelle valutazioni
tecniche essendoci anche segreti di tipo tecnico-commerciale che
intendono poi promuovere e comunicare loro espressamente.
Quello che è importante, per quello che ci riguarda - tra
l'altro, anche come gruppo avevate sollecitato il Governo in questo
senso - è il fatto che la missione ha raggiunto il suo obiettivo:
abbiamo ottenuto la possibilità attraverso i 14 milioni assegnati a
Valle d'Aosta di avviare due progetti per il recupero delle aree
industriali. Nel caso specifico un progetto di grande importanza
perché questa, come è successo per l'area ex Brilla in Bassa Valle,
che diventerà sede dello sviluppo della Podium, era un'area che
ormai da tantissimi anni era abbandonata e aveva bisogno di
iniziative per ripartire e dare la possibilità di ulteriore
sviluppo. Quindi è la seconda zona industriale che tornerà ad avere
un'attenzione, attraverso questo progetto ma una valutazione
complessiva che è in corso dal 28 giugno, da quando è stata
concessionata l'agevolazione, sia con CVA che con tutti gli altri
attori, a partire dall'Amministrazione comunale che è stata e sarà
coinvolta con VdA Structure, con il COA Energia e che ci porta ad
avere un tavolo di confronto con la CVA. Questo per capire, da un
lato, rispetto a questo progetto quali possono essere gli sviluppi
sul settore dell'idrogeno ma, in generale, come su quest'area si
possano realizzare obiettivi che a noi sono cari attraverso
l'azione della strategia intelligente attraverso il piano
energetico ambientale, attraverso le azioni di formazioni e direi,
se sarà approvata, anche la legge sulla zona franca visto che
quello è un polo industriale che potrebbe essere oggetto di
particolare interesse come quelli della Bassa Valle e quelli di
Aosta. Nell'autunno saremo più precisi nella progettualità che si
potrà mettere in campo da questo momento in avanti avendo
finalmente un'azienda che si vuole interessare di quel sito,
ripeto, dismesso da lungo tempo.
Presidente -
Per la replica, la parola al collega
Marquis.
Marquis (FI) -
Grazie Vicepresidente per la risposta. In
realtà, lo spirito dell'iniziativa non era tanto cercare di
esplorare i contenuti scientifici e tecnologici della proposta ma
piuttosto l'impatto che poteva esserci da quest'iniziativa nella
valorizzazione della struttura esistente dell'ex Tecdis e
soprattutto sull'indotto che può essere generato a livello
occupazionale, quindi lavorativo. Abbiamo capito che allo stato
attuale probabilmente non ci sono ancora degli elementi necessari
per dar conto di quest'impatto perché diversamente sarebbe
sicuramente stato illustrato. Aspettiamo che arrivi l'autunno e
contiamo sull'aggiornamento che verrà dato al Consiglio man mano
che l'iniziativa entrerà nel vivo e ci saranno magari maggiori
elementi da essere messi a disposizione. Come dicevo, la realtà
locale è fortemente interessata e pertanto crediamo che sia
importante dare conto degli elementi utili per far sì che si possa
avere contezza e rappresentazione della sua evoluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK