Consiglio Regionale della Valle d'Aosta - Oggetto del Consiglio n. 1267 del 23 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1267 del 23 giugno 2010 - Resoconto
OGGETTO N. 1267/XIII - Interpellanza: "Riorganizzazione
dell'attività dei consultori nella città di Aosta".
Interpellanza
Ricordata l'interrogazione presentata il 21 aprile 2010 sulla
"Riorganizzazione dei consultori familiari presenti sul territorio
della città di Aosta";
Fatto presente che la riorganizzazione del consultorio della
zona est di Aosta (reg. Borgnalle), con la destinazione a polo
pediatrico, comporterà il conseguente trasferimento ad altra sede
degli operatori delle altre aree;
Evidenziato che, da informazioni assunte, tale
riorganizzazione è prevista a partire dal prossimo 12
luglio;
Considerato che, in attesa della futura programmazione
dell'attività dei consultori familiari nel distretto
socio-sanitario n. 2 in due distinti poli, la riorganizzazione
transitoria in atto deve essere definita nell'ottica di creare il
minimo disagio possibile agli utenti e agli operatori;
Ribadito che, a volte, il disagio e le preoccupazioni possono
essere superate attraverso il coinvolgimento, la concertazione e
l'informazione;
i sottoscritti Consiglieri regionali
Interpellano
l'Assessore competente per conoscere:
1) se la notizia di cui in premessa corrisponde al
vero;
2) se non ritiene utile attivare, nell'esercizio delle
proprie competenze, le azioni necessarie per coinvolgere ed
informare compiutamente il Comune di Aosta, gli operatori e gli
utenti sulla riorganizzazione dell'attività consultoriale in
atto.
F.to: Rigo - Donzel
Président
- La parole au Conseiller Rigo.
Rigo (PD)
- Grazie, Presidente.
Confesso che non pensavo di ritornare in Consiglio regionale su
questo argomento. All'interrogazione presentata il 21 aprile
scorso, nella quale lamentavamo una scarsa attenzione da parte
dell'Azienda USL della Valle d'Aosta alla necessità di coinvolgere
il territorio nel processo di riorganizzazione del servizio, la
risposta dell'Assessore Lanièce ci aveva tranquillizzato. La
volontà allora espressa era stata quella di coinvolgere il Comune,
le associazioni di rappresentanza dei cittadini nelle scelte circa
l'assetto dei servizi dei consultori familiari, in attesa della
definizione dei due poli distinti riferiti ai minori e agli adulti,
come ci aveva detto allora l'Assessore.
Ribadisco nuovamente che non voglio entrare nel merito del
disegno complessivo di riorganizzazione dei servizi consultoriali;
a mio avviso sono altre le sedi e i tavoli che dovrebbero
confrontarsi su questa problematica. Voglio invece, qui, ricordare
che la sede del consultorio in regione Borgnalle, aperta quasi 15
anni fa, è stata fortemente voluta dall'équipe territoriale,
presente nel quartiere Dora di Aosta fin dagli anni '80, in una
sede - quella nella piazza del quartiere - non adeguata, sia a
livello strutturale che per la compresenza poco compatibile con la
biblioteca comunale. Nonostante questa difficoltà, gli operatori
hanno saputo conquistare un proficuo radicamento fra la popolazione
e una preziosa collaborazione di rete, come si dice, con gli altri
servizi: la scuola, l'assistenza di quartiere (l'ultima nata), il
circolo, la cooperativa degli anziani.
Quando si riorganizza un servizio sociale, anche quando questo
significa innovazione positiva per gli operatori e per gli utenti,
la riorganizzazione deve essere sempre spiegata e motivata, devono
essere fornite spiegazioni esaustive e non informazioni generiche e
di massima. Devono risultare chiari gli obiettivi, altrimenti
risultano soltanto evidenti le conseguenze sul piano organizzativo
nelle quali affiorano subito e solo le ricadute negative. Le voci
di corridoio, le informazioni parziali, i "si dice che", fanno
emergere solo lo smembramento di una équipe consolidata e il
disagio in particolare per i cittadini più anziani, che
maggiormente necessitano delle attenzioni di un presidio
sociosanitario.
Orbene, per quanto a mia conoscenza, il 12 luglio prossimo,
nella sede di regione Borgnalle, saranno presenti sei pediatri con
la riorganizzazione dell'attuale équipe che sarà trasferita, per
una parte, al presidio di Saint-Martin de Corléans; di tutto ciò se
n'è discusso poco e solo fra gli addetti ai lavori. A quando,
Assessore, un confronto più diretto anche da parte sua con le
categorie e le associazioni interessate per parlare dell'oggi e
anche del futuro prossimo? Coinvolgere gli utenti direttamente,
anche con la partecipazione dei cittadini del quartiere, non solo è
un fatto positivo, ma può e deve essere un modo per
responsabilizzare di più anche loro nella necessità di ottimizzare
le risorse, strutturali e professionali. Una riorganizzazione
prossima e futura, che non vuole ridurre gli attuali livelli di
risposta e di qualità dei servizi fino ad oggi erogati, ma pensata
per offrire alla popolazione un polo consultoriale omogeneo,
uniforme e coordinato fra gli operatori dei diversi servizi
offerti.
Con questa iniziativa vogliamo avere informazioni sul processo
di riorganizzazione in atto nel consultorio in regione Borgnalle,
in particolare se la riorganizzazione prenderà il via il 12 luglio
prossimo e, visto che il tema riguarda le politiche sociosanitarie
offerte alla popolazione valdostana, mi permetto di rivolgere
all'Assessore un'esortazione (so di andare fuori tema, ma mi prendo
ancora qualche minuto per far presente una cosa a cui tengo in modo
assoluto). Ho saputo in questi giorni, in commissione, che la
volontà del Governo regionale è quella di arrivare, entro luglio
prossimo, all'approvazione del nuovo piano per la salute e il
benessere sociale. Lo dico qui apertamente: caro Assessore, non mi
sembra una buona idea.
Non so se l'avvicinarsi di questa maggioranza a quella che
governa il paese voglia dire anche uniformarsi al contingentamento
dei tempi della discussione sui provvedimenti amministrativi...
spero non sia così! Quest'Assemblea e i lavori delle commissioni
sono stati, in questi due anni - darà sicuramente atto il
Presidente del Consiglio - responsabili dei tempi, degli impegni
concordati e della necessità che, ad un certo punto, al confronto e
alla discussione debbano seguire la decisione e il voto
dell'assemblea.
Il piano sociosanitario è uno degli atti che regolano la vita
quotidiana delle donne e degli uomini che vivono in Valle d'Aosta.
So che il documento da alcuni giorni è presente nel sito e ho
apprezzato l'invito rivolto ai cittadini a dare il loro contributo
alla sua scrittura. Il documento però merita un coinvolgimento
diretto delle diverse articolazioni presenti nella società, ne
voglio citare solo due: il piano di zona - e i suoi tavoli - e gli
enti locali. Enti locali che dopo le elezioni si stanno
riorganizzando e meritano l'attenzione e i tempi dovuti. Non voglio
amplificare qui sollecitazioni già trasmesse all'Assessore, non è
mio costume; voglio solo fare una considerazione di ordine
generale.
Il piano, in particolare in questo momento difficile per la vita
delle istituzioni, può e deve essere strumento per un rilancio
della democrazia partecipata, per una legittimazione delle
istituzioni stesse, per riannodare il rapporto fra eletti ed
elettori. I colleghi della V Commissione sanno bene quanto io ne
sia convinto e, allo stesso tempo, quante volte, anche
recentemente, hanno sentito la soddisfazione espressa dalle
associazioni coinvolte nelle audizioni. Quello del confronto è un
impegno che - se utilizzato bene - non fa perdere tempo, e anzi
gratifica sia i commissari che gli interlocutori. La forzatura e la
blindatura del dibattito possono far guadagnare 10 giorni per la
sua approvazione, ma non serve per far sì che quel piano possa
diventare domani effettivo strumento e risorsa per i cittadini,
perché tutti vi si riconoscono: per gli enti locali, per le
cooperative, per le associazioni e per quanti lavorano per dare a
chi ne ha bisogno servizi di qualità in una logica di
sussidiarietà. L'attuale piano è scaduto nel 2008 e non succede
niente se quello nuovo non viene approvato nel prossimo mese di
luglio. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Per quanto riguarda la questione del consultorio in regione
Borgnalle, dopo che c'è stata anche l'interpellanza nel mese di
aprile, mi sono preso l'impegno di promuovere incontri con
l'Azienda, fra l'Azienda e il personale che lavora al consultorio e
che fa capo all'Assessorato, quindi c'è stato un confronto per
arrivare alla ridefinizione e alla riorganizzazione di questo
consultorio. Vorrei solo entrare nel merito del perché viene fatta
questa riorganizzazione, perché è vero che sono discussioni
tecniche, ma il motivo per cui si fa questa riorganizzazione è il
seguente ed è soprattutto legato alla riorganizzazione dell'area
minore del distretto 2, perché attualmente per pensionamenti e
decessi risultano scoperte 28 ore di pediatria consultoriale nei
distretti 1 e 2. Questo già oggi costringe i bambini di Aosta, che
non sono vaccinati negli ambulatori dei loro pediatri di libera
scelta, a recarsi presso l'Istituto di igiene in via Guido Rey.
Poiché anche a Sarre manca il pediatra in consultorio, vi viene
trasferito quello che attualmente lavora ad Aosta ovest, dando così
risposta ai bisogni sanitari del distretto 1. I pediatri di libera
scelta di Aosta si erano già resi disponibili ad iniziare un
progetto sperimentale di polo pediatrico unico per la città di
Aosta e a sostenere fin da subito le attività consultoriali (visite
di controllo programmato, vaccinazioni obbligatorie e
consigliate)... era la sollecitazione, anche in base a quello che
sta succedendo come riorganizzazione a livello nazionale e a
livello di medicina generale, cioè cercare di portare avanti delle
attività in gruppo fra i pediatri di libera scelta.
A partire dal mese di luglio saranno presenti per tre ore ogni
mattina - progetto sperimentale fino al 31 dicembre che sarà
valutato sulla base degli indicatori previsti - i pediatri di
libera scelta. Una razionalizzazione del servizio concentrerà in
un'unica sede per tutta la città i servizi per la primissima
infanzia (assistenti sanitari e pediatri). Per far questo si è
creata la necessità di spostare alcuni operatori fra i diversi
consultori di Aosta est e ovest, cercando di minimizzare i
disservizi all'utenza. L'unico servizio completamente spostato in
zona ovest sarà il servizio di psicologia per l'area minori, che
già oggi lavora in gran parte con l'équipe socio-sanitaria
(neuropsichiatria infantile, logopedisti e fisioterapisti) di quel
consultorio, mentre non saranno modificati i servizi
infermieristico, ostetrico e sociale. Gli utenti della zona
sud-ovest, pur venendo convocati per visite e vaccinazioni ad Aosta
est, potranno accedere anche ad Aosta ovest in questa attesa di
razionalizzazione più generale dei consultori della città di Aosta,
in cui è previsto un polo minori - che sarà localizzato nel
consultorio di via Brocherel quando sarà terminato - e di un polo
adulti, la cui collocazione è in fase di identificazione. Con gli
operatori sono state finora effettuate le seguenti riunioni: 1°
marzo, 4 marzo, 14 aprile, 30 aprile, 11 maggio, 18 giugno.
Per quanto riguarda invece la comunicazione all'utenza, il
Comune di Aosta era stato avvisato informalmente nel mese di marzo,
durante un colloquio con l'Assessore alle politiche sociali, con
cui erano stati ipotizzati incontri con i comitati di quartiere
delle zone interessate, evidentemente non ancora effettuati a causa
delle incombenti elezioni, ma ho già sollecitato di provvedere ad
effettuarli per informare la popolazione.
Se posso solo spiegare il perché di questo percorso previsto per
il piano sociosanitario... abbiamo visto l'importanza del piano
sociosanitario che ha una valenza che tocca tutta la popolazione e,
viste le associazioni, i sindacati, i patronati ad ogni livello che
dovevano essere interessati, tenendo conto anche dell'elenco delle
associazioni che erano state interessate l'altra volta - ed erano
tante -, si era deciso di dire: mettiamo questa bozza finale di
piano sul sito della Regione. Devo dire che questo è stato
apprezzato e fin dai primi di giugno hanno potuto avere tutti
questa bozza finale di piano che è un prodotto non dico finito, ma
importante, e hanno già potuto lavorare in questo senso.
La nostra idea era quella di arrivare al Consiglio del 27 luglio
con l'approvazione del piano. Riteniamo che ci sia più di un mese e
mezzo di tempo; noi scaricheremo il piano in Giunta questo venerdì,
poi sarà assegnato d'urgenza alle commissioni. Per quanto riguarda
gli enti locali c'è stato un colloquio con il Presidente Gerandin
ormai 20 giorni fa che ha provveduto a dare la copia della bozza
finale di piano.
Riteniamo quindi che sia un percorso che possa dare il tempo di
valutare attentamente un documento - come è stato detto -
importante, e riteniamo che ci siano gli spazi per arrivare
all'approvazione a fine luglio del documento. Grazie.
Président
- La parole au Conseiller Rigo.
Rigo (PD)
- Dalle notizie confuse ed incerte che mi sono
giunte in queste settimane sul consultorio di regione Borgnalle mi
sembrava una riorganizzazione un po' approssimativa, senza un vero
e concreto progetto capace di introdurre elementi innovativi,
pensati e costruiti per favorire le diverse professionalità e i
bisogni degli utenti. L'unica cosa certa che mi appariva era la
presenza dei sei pediatri mentre la riorganizzazione di tutto il
resto rimaneva in disparte, un po' confusa. Oggi abbiamo appreso
che il servizio sociale non si sposterà, mentre verrà trasferita la
sola psicologa.
So che l'Assessore in questi giorni è stato parte attiva - e lo
ringrazio di questo - di una riflessione sui diversi aspetti della
riorganizzazione del consultorio stesso. Mi fa piacere pensare, lo
ha anche detto l'Assessore, che anche la nostra iniziativa sia
stata utile in questa riflessione. Le nuove disposizioni
organizzative che oggi l'Assessore ci ha fornito fanno pensare che
forse l'originario progetto fosse disegnato solo sulla carta e
forse poco pensato; credo che questi giorni di riflessione abbiano
potuto dare modo all'Assessore di mettere mano direttamente a
questo impianto riorganizzativo.
La mia preoccupazione era quella di una riorganizzazione del
consultorio della zona est di Aosta che finisse per essere
fotocopia dei problemi e dei ritardi non ancora colmati, nati in
seguito allo smantellamento del consultorio di via Festaz. Ecco
perché invitavamo l'Assessore a prestare la massima attenzione alle
preoccupazioni degli utenti, al disagio degli operatori; mi dice
l'Assessore che è pronto a discutere con i cittadini e ad
informarli, perché è preziosa la loro collaborazione. Ringrazio
quindi l'Assessore per le risposte che ci ha dato e mi ritengo
soddisfatto.
Per quanto riguarda invece il piano per la salute, credo che
anche le forze politiche abbiano un ruolo da giocare rispetto al
piano stesso. Si tratta di un piano che disegna il futuro, la
politica sociosanitaria; questa mattina abbiamo discusso degli
addentellati con il settore privato. Le forze politiche hanno
bisogno, anche loro, di consultarsi con le associazioni e con i
propri aderenti nelle Comunità montane e nei Comuni, hanno diritto
anche loro di avere un momento di confronto e riflessione, non solo
la V Commissione, perché il dibattito che ci sarà in quest'aula
dovrà riflettere questo dibattito più generale, altrimenti il piano
sarà lettera morta, sarà solo per gli "addetti ai lavori" e
inciderà poco nella vita quotidiana e anche nel pensare della gente
rispetto a come utilizzare e ottimizzare le risorse in un periodo
difficile come questo su un bene, quello della salute, fondamentale
per tutti. Per questo rivolgo ancora un invito a ripensarci, i
tempi sono stretti: abbiamo due Consigli, abbiamo altri
provvedimenti. Oggi siamo quasi alla fine del mese e credo che
questo documento abbia tutto il diritto e il tempo di ottenere la
giusta attenzione da parte non solo dei cittadini, ma anche dei
consiglieri regionali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK