Consiglio Regionale della Valle d'Aosta - Oggetto del Consiglio n. 3632 del 22 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3632 del 22 maggio 2024 - Resoconto
OGGETTO N. 3632/XVI - Interrogazione: "Interventi attuati e
finanziati nell'ambito dell'azione "Rilancio della filiera
bosco"".
Bertin (Presidente) -
Punto n. 13. Risponde l'assessore
Carrel.
Carrel (PA) -
I colleghi con quest'interrogazione ci
chiedono quale sia ad oggi lo stato di avanzamento dell'obiettivo
di creare una filiera bosco per contrastare l'abbandono e la non
corretta coltivazione del bosco. Nel triennio 2021-2023, per
raggiungere l'obiettivo comune di creare una filiera bosco, sono
stati utilizzati diversi strumenti finanziati con fondi di
provenienza regionale, statale e dell'Unione europea. Nello
specifico sono state attivate le seguenti azioni: il programma
forestale regionale della Valle d'Aosta, nel corso dell'annualità
2023 sono state impegnate risorse per finanziare la redazione del
programma forestale della Regione Valle d'Aosta, documento di
grande importanza che approfondisce il quadro conoscitivo del
settore forestale e definisce le linee di azione dei prossimi anni
relative, tra l'altro, alle tematiche connesse alla filiera foresta
legno e alle potenzialità di approvvigionamento di legname
valdostano per la produzione di energia; il PSR 2014-2022, che ha
attivato i bandi nelle seguenti sottomisure: la sottomisura 8.5,
sostegno agli investimenti destinati ad accrescere la resilienza e
il pregio ambientale degli ecosistemi forestali, che ha finanziato
interventi selvicolturali e di viabilità minore; la sottomisura
8.6, investimenti nelle tecnologie forestali e nella
trasformazione, mobilitazione, commercializzazione e valore
aggiunto dei prodotti forestali, che ha finanziato l'acquisto da
parte delle piccole e medie imprese valdostane di macchinari per la
lavorazione in bosco e la prima trasformazione del legname; la
sottomisura 16.6, cooperazione di filiera per l'approvvigionamento
sostenibile di biomasse da utilizzare nella produzione di energia,
che ha finalità di valorizzare la filiera foresta legno energia;
poi abbiamo il decreto interministeriale MIPAAF-MITE 492974 del 1°
ottobre 2021 recepito con delibera di Giunta regionale 62 del 24
gennaio 2023, che ha finanziato in ambito regionale un intervento
selvicolturale volto al miglioramento delle superfici forestali nel
comune di Issogne; la delibera del Comitato interministeriale per
la programmazione economica e lo sviluppo sostenibile del 14 aprile
2022 n. 8 con cui la strategia nazionale "Aree interne" ha
finanziato interventi selvicolturali e la costruzione di presidi e
di percorsi di viabilità con funzione di antincendio boschivo nelle
aree Grand Paradis e Bassa Valle e che implementeranno anche il
reticolo funzionale alla gestione forestale.
Al quesito n. 2 si chiede: "quali investimenti legati a
tecnologie silvicole siano stati finanziati". Si riportano i dati
dei finanziamenti connessi al triennio 2021-2023, a diverse
tipologie di beneficiari. Tali dati sono stati suddivisi in
investimenti effettuati in tutto il territorio regionale e
investimenti specifici effettuati nel territorio dell'area interna
Bassa Valle: fondi PSR 2014-2022, sottomisura 8.5, n. 1
investimento finanziato in Valle d'Aosta per un importo finanziato
pari a 374.614 euro; fondo PSR 2014-2022, sottomisura 16.6, n. 1
investimento per un importo finanziato pari a 256.340 euro; decreto
interministeriale MIPAAF 492974, un investimento finanziato in
Valle d'Aosta effettuato nell'area interna Bassa Valle per un
importo finanziato pari a 23.900 euro; fondi SNAI e AIB, n. 4
investimenti finanziati in Valle d'Aosta per un importo finanziato
pari a 1.105.000 euro, di cui 3 effettuati nell'area interna Bassa
Valle per un importo pari a 1.005.000 euro.
Quesito n 3: "quante imprese boschive siano state coinvolte
nell'ambito dell'acquisto di macchinari moderni e funzionali e per
le lavorazioni in bosco". I finanziamenti concessi alle imprese
boschive nel triennio 2021-2023 con i fondi provenienti della
sottomisura 8.6 del PSR sono costituiti da n. 4 investimenti
finanziati in Valle d'Aosta, per un importo finanziato di 46.478
euro, di cui 1 effettuato nell'area interna Bassa Valle per un
importo finanziato pari a 6.732 euro.
Presidente -
Per la replica, la parola al consigliere
Aggravi.
Aggravi (RV) -
Ringrazio l'Assessore per i dati e per il
quadro, l'avevo anche in parte enunciato stamattina nella
discussione generale sulla relazione dell'attuazione delle
politiche comunitarie visto che era segnata l'area di intervento
Bassa Valle.
Quando si parla di sviluppo di una filiera bosco, rimane sempre
un po' legato il tema del "Va bene, possiamo finanziare una serie
di interventi, ma poi effettivamente la filiera bosco si crea",
perché lo sappiamo il grosso problema è, al di là del singolo
intervento finanziato, poi avere una redditività soprattutto da chi
magari vorrebbe operare e svilupparsi. Adesso io mi sono appuntato
un po' di cifre, farò un pochettino più mente locale sulla domanda
n. 3, le cifre, se non sbaglio, sono sui 46 mila ed è un po' da
comprendere, nel senso che questi quattro investimenti bisogna
anche poi capire l'effetto che hanno nel complesso e anche capire,
al di là degli interventi relativi all'area interna, quindi di
provenienza comunitaria, come poter effettivamente favorire su
tutto il territorio regionale, visto che comunque lo diciamo spesso
e volentieri: le aree boschive, grazie a Dio, ci circondano, quindi
capire come poter coltivare e manutenere meglio il bosco rendendolo
ovviamente sostenibile per chi intende farlo.
Sulla parte iniziale sugli strumenti, quindi sull'utilizzo del
legname locale per la produzione di energia, per l'attuale
situazione anche relativamente ai teleriscaldamenti o quant'altro è
anche qua da comprendere se poi effettivamente si genera una reale
filiera oppure no. Proseguiremo con le attività su questo tema per
cercare appunto di capire se, al di là del singolo intervento, vi
possa essere la possibilità di salvaguardare e favorire la vera
creazione di una filiera che possa anche occupare non soltanto
interventi di natura pubblica ma anche privata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK