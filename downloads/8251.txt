Consiglio Regionale della Valle d'Aosta - Oggetto del Consiglio n. 2732 del 1° aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2732 del 1° aprile 1987 - Resoconto
OGGETTO N. 2732/VIII - CONSERVAZIONE, RECUPERO E
VALORIZZAZIONE DI ANTICHI MULINI AD ACQUA ESISTENTI NEL COMUNE DI
LA-MAGDELEINE. (Interrogazione).
PRESIDENTE:
Do lettura dell'interrogazione in oggetto
presentata dal Consigliere Maquignaz:
INTERROGAZIONE
Nel Comune di La Magdeleine esistono alcuni mulini ad acqua
di alto interesse storico-artistico. Presentano la caratteristica
di essere disposti in successione o "a catena". Tale accorgimento è
stato escogitato nei secoli passati per rimediare alla scarsità
d'acqua. Da una sorgente del Villarey, che ha un'emissione costante
in tutte le stagioni, veniva tesaurizzata in un'apposita piscina
l'acqua per alimentare tutta la serie di artifizi. I mulini,
collegati tra loro mediante canali, erano in numero di 17.
Appartenevano a gruppi di famiglie che ne curavano la manutenzione
e provvedevano al loro buon funzionamento. La compartecipazione
all'utilizzazione dei mulini avveniva, come per i "rus", con un
sistema di ripartizione a "égances".
Logicamente, con il declino dell'attività contadina, con lo
spopolamento della montagna e l'abbandono delle coltivazioni
cerealicole, l'attività di questi, come di praticamente tutti gli
altri mulini della Valle d'Aosta, è venuta a cessare completamente.
I nostri antichi mulini non sono mai stata inseriti in modo
organico in un piano di recupero dei beni culturali, pur se vi è
stato in Valle qualche episodio isolato di salvataggio, per cui
versano in condizioni di grave abbandono e degrado, mentre
potrebbero costituire, oltre che una testimonianza tecnologica di
alto interesse, una sicura attrattiva per il turismo
culturale.
Il piano regolatore generale del Comune di La Magdeleine ha
previsto l'inserimento dei mulini "in un sistema di giardini
pubblici, verde paesaggistico, verde sportivo, ecc. che dalla
piazza di raccolta degli sciatori a Plan Léchère scende a
collegarsi alle attrezzature previste a valle di Brengon".
Purtroppo, queste indicazioni dell'urbanista sono rimaste sulla
carta, anche perché il Comune di La Magdeleine non è assolutamente
in grado di finanziare il restauro e la valorizzazione dei mulini,
come neppure può pensare a realizzare direttamente l'indispensabile
restauro conservativo di questi importanti beni culturali.
In considerazione di quanto sopra esposto, il sottoscritto
Consigliere regionale
INTERROGA
l'Assessore competente per sapere:
1)
se è intenzione dell'Amministrazione regionale di
prendere a cuore la questione della conservazione, recupero e
valorizzazione della importante serie dei "mulini a catena" del
Comune di La Magdeleine.
2)
Con quali tempi e modalità potrebbe essere
predisposto un piano per la realizzazione di quanto detto al punto
precedente, non solo nei confronti dei mulini di La Magdeleine, che
costituiscono un unicum di un interesse che va ben al di là dei
confini regionali, ma altresì dell'ancora ingente patrimonio di
beni culturali legati alle antiche tecnologie e in genere alla
civiltà agro-pastorale della Valle d'Aosta.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Si ritiene che la proposta di ricupero
della catena dei mulini del Comune di La Magdeleine sia
interessante e valida. Comunque, per avviare un discorso completo
di ricupero, sarebbe opportuno che il Comune presentasse un
progetto dettagliato di restauro dei mulini, del ripristino dei
"rus", della sistemazione del sentiero di accesso e della sua
segnalazione. Il tutto potrebbe essere inserito in un piano del
FRIO nel quale c'è la disponibilità per il finanziamento, in quanto
avremmo grossi problemi per avviare direttamente, come Assessorato,
uno studio in tal senso.
PRESIDENTE:
Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Io ringrazio l'Assessore Lanièce per
la risposta data all'interrogazione da noi presentata sui mulini di
La Magdeleine.
Prendiamo atto dell'invito rivolto dall'Assessore al Comune di
La Magdeleine di predisporre (se ho ben capito) un progetto
dettagliato per il restauro degli antichi mulini e per il
ripristino dei "rus".
Credo però che la ristrutturazione dei mulini possa essere
effettuate solo nella misura in cui ci sarà la collaborazione della
Regione per meglio definirne, innanzitutto, la proprietà ed anche
per predisporre quella progettazione della quale ci ha parlato
anche l'Assessore. Non dobbiamo dimenticare che tale progettazione
dovrà tenere conto del fatto che questi mulini rivestono un
notevole interesse artistico e storico.
Desidero ricordare che i 17 mulini sono raccordati da canali ed
erano proprietà di gruppi di famiglie che provvedevano alla
manutenzione ed al loro buon funzionamento.
È importante, a nostro avviso, che la Regione collabori per
meglio definirne la proprietà, in quanto, pur essendo appartenenti
a varie famiglie, in questo momento sono in disuso perché, con lo
spopolamento della montagna e con la crisi dell'agricoltura, non
sono più stati utilizzati.
Colgo l'occasione per dire che questi mulini rappresentano una
testimonianza molto interessante della tecnologia del passato e, se
ristrutturati, potrebbero rappresentare una sicura attrattiva per
il turismo culturale ed invito l'Assessore al Turismo a predisporre
un piano di valorizzazione dell'ingente patrimonio di beni
culturali legati alle antiche tecnologie ed alla civiltà
agro-pastorale della nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK