Consiglio Regionale della Valle d'Aosta - Oggetto del Consiglio n. 1165 del 13 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1165 del 13 gennaio 2022 - Resoconto
OGGETTO N. 1165/XVI - Interpellanza: "Modalità e tempistiche
di realizzazione di infrastrutture sportive per la pratica dello
skiroll sul territorio regionale".
Bertin (Presidente) -
Punto n. 39 all'ordine del giorno.
Per l'illustrazione, ha chiesto la parola il consigliere Brunod, ne
ha facoltà.
Brunod (LEGA VDA) -
Questa interpellanza riprende
l'ordine del giorno avente come oggetto: "Interventi di
completamento e valorizzazione delle infrastrutture sportive
connesse allo sci nordico e biathlon", presentato e non approvato
durante la seduta del Consiglio regionale del 13, 14, 15 e 16
dicembre 2021 in merito all'esame del documento di economia e
finanza regionale 2022/2024. Tale ordine del giorno impegnava il
Governo regionale a individuare le risorse necessarie e a
effettuare i lavori nel corso dell'anno 2022 per la realizzazione
del prolungamento fino a 2 chilometri e mezzo della pista di
skiroll di Bionaz e in collaborazione con il Comune di Brusson
riprendere in mano la bozza di progetto per la realizzazione della
pista di skiroll, avviarne l'iter nel corso del 2022 per la sua
realizzazione e verificare con le strutture del poligono di tiro se
le stesse sono all'avanguardia rispetto a quelle presenti in altre
località concorrenti.
Durante il dibattito in aula in merito all'ordine del giorno
sopracitato era emerso che vi sono state già state tutta una serie
di interlocuzioni in essere e portate avanti tra le Amministrazioni
comunali interessate e l'Assessorato competente. Riteniamo che sia
molto importante e strategico poter avere a disposizione in queste
due località della nostra Regione delle infrastrutture e servizi
sportivi all'avanguardia dal punto di vista qualitativo, in modo
tale da permettere agli atleti e appassionati di praticare al
meglio la preparazione per le loro attività sportive, al tempo
stesso questi investimenti darebbero un'ulteriore spinta allo
sviluppo e promozione delle attività commerciali delle intere
vallate interessate.
Con quest'iniziativa quindi si interpella l'Assessore competente
per avere un resoconto delle varie interlocuzioni avvenute e
accordi presi tra le varie Amministrazioni comunali interessate e
l'Assessorato in merito all'avvio dell'iter per la realizzazione e
prolungamenti delle piste di skiroll sopracitate e per sapere con
quali modalità e tempistiche si intende procedere nel corso del
corrente anno al fine di arrivare alla realizzazione di tali
infrastrutture nel più breve tempo possibile.
Presidente -
Risponde l'assessore Marzi.
Marzi (SA) -
Lo skiroll è un'attività nata per consentire
a atleti e appassionati dello sci di fondo di allenarsi anche in
mancanza di neve. Con il tempo è divenuta specialità sportiva
amatoriale e agonistica, disciplinata in Italia dalla FISI
(Federazione Italiana degli Sport Invernali). Lo sviluppo di questa
disciplina in alcuni contesti montani a vocazione sportiva e
turistica assume valenza strategica garantendo la pratica delle
attività oltre la stagionalità innevata e incentivando un indotto
turistico e economico nei comuni potenzialmente interessati.
Insieme alla tecnica di stoccaggio della neve può concorrere ad
anticipare la stagione turistica o sostenere la durata delle
attività sulle piste nei periodi caratterizzati dalla mancanza di
neve.
Aiuta tutta l'Aula precisare quanto segue: le infrastrutture
sportive sono classificate di interesse regionale dall'Assessorato
competente al turismo e sport, che fornisce indirizzi sui
fabbisogni e sulle priorità degli interventi da realizzare,
concertando le proposte di classificazione di nuove infrastrutture
con l'Assessorato competente delle opere pubbliche. L'Assessorato
delle opere pubbliche interviene a quel punto alla realizzazione
pratica delle iniziative che avvengono mediante due iter distinti:
nel caso di esecuzione diretta, attraverso la programmazione che
osserva il seguente percorso: previsione dell'intervento
all'interno del DEFR, inserimento dell'intervento nella
programmazione dei servizi di ingegneria, architettura e lavori
pubblici, relativo reperimento dei fondi necessari. Nel caso di
compartecipazione all'intervento per le infrastrutture esistenti,
cioè già classificate di interesse regionale, attraverso
l'erogazione di contributi agli Enti locali proprietari nella
misura massima del 50 percento dell'intervento.
Perché è necessario ed è stato necessario partire da queste
premesse? Perché le interlocuzioni avviate sin dal nostro
insediamento con i due Comuni citati nell'iniziativa rispondono a
entrambe le esigenze sopra descritte, ovvero stabilire i fabbisogni
e le necessità in ambito turistico-sportivo e preoccuparsi quindi
dell'esecuzione materiale degli interventi. Le piste di skiroll da
ampliare, da realizzare
ex novo
nei comuni di Bionaz e di
Brusson insistono su infrastrutture sportive che l'Assessorato
competente per turismo e sport ha già provveduto in passato a
classificare di interesse regionale, collaborando con le
Amministrazioni comunali. Entrambe pertanto possono essere
realizzate con le due tipologie di intervento prima elencate.
Il Comune di Bionaz, in data 18 marzo 2021, ha inviato al
Presidente della Regione, all'Assessore competente al turismo e
sport, all'Assessore competente alle opere pubbliche, una nota in
cui evidenziava tra i diversi interventi proposti l'opportunità di
portare il tracciato per la pista di allenamento estivo a 2500
metri di lunghezza, contro i 1350 attuali, quale - cito
testualmente - "misura minima per poter contare su un centro di
allenamento competitivo rispetto alle strutture presenti in Italia
e nelle nazioni limitrofe". Il Comune, quindi, ha già richiesto più
specificatamente il riconoscimento ai sensi della citata legge n.
16/2007 di un contributo per il completamento della pista di
skiroll così come prima descritta. La richiesta verrà accolta
dall'Amministrazione regionale mediante riconoscimento del
contributo nella misura del 50 percento, reperendo le somme
necessarie dopo l'approvazione del rendiconto 2021, attingendo le
risorse dal prossimo avanzo di amministrazione disponibile.
Il Comune di Brusson ha fatto pervenire una richiesta di
realizzazione
ex novo
di una pista di skiroll di circa 3000
metri di sviluppo, da realizzare in corrispondenza della pista di
fondo esistente, sempre ai sensi della legge n. 16/2007. La
richiesta sarà accolta e quindi la Regione provvederà alla
realizzazione diretta dell'intervento, con il conseguente
reperimento dei fondi necessari all'investimento sopra descritto
sempre attingendo alle risorse dell'avanzo di amministrazione 2021.
Tutto ciò è frutto, naturalmente, di un lavoro concordato con le
Amministrazioni comunali di Bionaz e di Brusson, i due Sindaci di
riferimento e in particolare modo con i colleghi Restano e
Grosjacques.
A questo punto è utile ricordate che con l'assestamento 2020 e
quindi con la legge regionale n. 22/2021, sono stati finanziati e
stanziati 3.3 milioni di euro per infrastrutture ricreative e
sportive di interesse regionale, come le due piste di skiroll
richiamate dalla sua iniziativa. Le infrastrutture finanziate sono
state: il Palaindoor ad Aosta, la pista di atletica del campo
Scuola Tesolin sempre ad Aosta, lo Sport House di Gressoney
Saint-Jean, il Forum di Courmayeur e ultimo, ma non ultimo, il
campo di tiro a volo di Châtillon. Per queste iniziative è stata
utilizzata la stessa tipologia di finanziamento che abbiamo appena
descritto, a fronte di 3.3 milioni di euro investiti sono stati
impegnati e quindi spesi 3.3 milioni di euro entro il 31 dicembre
2021.
Riteniamo in conclusione che con quanto descritto e fatto il
Consiglio e il Governo potranno a breve annoverare anche la
realizzazione delle due piste di skiroll di Bionaz e di Brusson tra
i risultati raggiunti per lo sport del nostro territorio.
Presidente -
Per la replica, ha chiesto la parola il
consigliere Brunod, ne ha facoltà.
Brunod (LEGA VDA) -
Ringrazio l'assessore Marzi, che,
come fa sempre, parte da molto lontano per arrivare poi al nocciolo
della questione. Sicuramente molti in quest'aula sanno che cos'è lo
skiroll, quindi probabilmente non c'era bisogno di entrare proprio
nello specifico su quel dettaglio.
La nostra era un'interpellanza che voleva fare un po' più
chiarezza in merito all'ordine del giorno, che, come avevo detto,
era già stato presentato, ma soprattutto in quanto in Consiglio
durante il dibattito era subito stato confermato da parte
dell'Assessore che l'ordine del giorno era condivisibile, poi ci
sono state delle incertezze e ci sono anche degli interventi che
hanno un po', diciamo, cambiato l'opinione in merito a quell'ordine
del giorno. Ovviamente ognuno è libero di pensarla come vuole, noi
questa iniziativa l'abbiamo fatta per approfondire un po' i temi e
quindi siamo contenti che ci sia interesse per la realizzazione di
queste due infrastrutture sportive. Soprattutto abbiamo capito che
per quanto riguarda quella di Bionaz, come da noi richiesto nelle
domande dell'interpellanza, c'è stata una domanda con una data, una
risposta e questo ci fa molto piacere, invece confermiamo per il
discorso della pista di Brusson, che lei non ha citato nessuna data
in merito alle richieste fatte in quest'ultimo periodo, nemmeno sui
tempi di realizzazione. Diciamo quindi che la sostanza rimane
sempre la stessa: c'è la volontà di realizzare non si sa quando
questa pista di skiroll. Noi ci auguriamo al più presto perché,
come abbiamo detto, sono importanti e strategiche queste due
località: una verso l'Alta Valle, una la Bassa Valle per un
settore, il biathlon, che sta crescendo sempre molto e ha bisogno
di queste strutture per evitare che gli atleti si allenino con
delle strutture magari non così qualitative rispetto alla
concorrenza o a volte per non dover andare magari in località più
lontane o addirittura, a volte, fuori Valle per usufruire di
strutture più competenti.  Ci dispiace un po' quindi; lei
magari poteva più nei dettagli per quanto riguarda la situazione di
Brusson. Monitoreremo l'iter per la realizzazione in quanto
riteniamo che siano molto importanti. La ringrazio e vi invitiamo a
porre la massima attenzione all'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK