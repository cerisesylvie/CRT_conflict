Consiglio Regionale della Valle d'Aosta - Oggetto del Consiglio n. 2410 del 19 febbraio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 2410 del 19 febbraio 1997 - Resoconto
SEDUTA ANTIMERIDIANA DEL 19 FEBBRAIO 1997
OGGETTO N. 2410/X Intervento dell'Associazione Commercianti
Valdostani in relazione al piano delle indicazioni programmatiche
della grande distribuzione commerciale. (Interrogazione)
Interrogazione Preso atto della lettera, inviata il 4 febbraio
u.s. dall'ASCOM della Valle d'Aosta alla Giunta regionale, al
Consiglio e agli organi di informazione locali, in merito alla
possibile revisione del Piano delle indicazioni programmatiche
della grande distribuzione commerciale;
Visto che, dalle parole del Presidente dell'ASCOM Valle d'Aosta,
si evince la preoccupazione circa l'esistenza di una volontà
politica che tenderebbe a revisionare il Piano ad ulteriore
vantaggio delle grandi strutture di commercio, penalizzando così
ancor di più il dettaglio, già duramente colpito da una recessione
che ha costretto, soprattutto in questo ultimo periodo, alcuni
negozianti valdostani a cessare l'attività;
il sottoscritto Consigliere regionale
Interroga
la Giunta regionale per conoscere:
1) se quanto scritto in premessa corrisponde al vero, cioè se
esiste una volontà politica tesa a rivedere il settore commerciale
valdostano nell'ottica di un ampliamento della grande
distribuzione;
2) quali rassicurazioni può altresì fornire alle attuali
preoccupazioni dei commercianti valdostani sul futuro della loro
attività nella nostra regione.
F.to: Lanièce
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Chiariamo ancora una volta, perché pare
necessario, come stanno le cose in relazione alla previsione del
piano.
Ci sono delle situazioni in cui delle ipotesi, che non esistono,
vengono riprese e gonfiate e fanno notizia. Il comunicato
dell'ASCOM dice che ci sono notizie che parlano di una volontà
politica di revisionare tale strumento programmatico. L'ASCOM
afferma di non opporsi alla rielaborazione purché non ci siano
nuove aperture; in caso contrario - è un processo alle intenzioni -
preannuncia un'opposizione netta e dura.
Il Consigliere Lanièce riprende questo comunicato e evince una
volontà politica che tenderebbe a portare vantaggio alla grande
distribuzione. Mi pare che le cose non stiano così, è già stato
detto in questo Consiglio.
In primo luogo, la revisione del piano è una necessità perché
dopo quattro anni le situazioni si modificano. Il periodo richiesto
per i piani commerciali comunali è di quattro anni, anche la
Regione ogni quattro anni revisiona il piano commerciale per
adattarlo alla nuova realtà quindi, questo è un adempimento logico
e collegato alla normativa.
Il piano precedente era già un piano restrittivo perché non
consentiva nuovi centri commerciali se non uno con cautela
nell'area intorno ad Aosta con il recupero delle attività
esistenti. Rispetto a quest'indicazione l'attività della Giunta
regionale è stata ancora più restrittiva perché in questi quattro
anni nessuna nuova autorizzazione è stata data per la grande
distribuzione.
Siccome questo comportamento deriva da un'analisi della realtà
commerciale valdostana per ciò che riguarda il numero di esercizi
al dettaglio e di esercizi di grande distribuzione, non credo che,
pur rifacendo l'analisi nella situazione attuale, ci siano
possibili indicazioni per un aumento della grande distribuzione.
Penso che su questo punto ci sia chiarezza.
Avevo già risposto al Consigliere Lanièce che gli indirizzi, che
si hanno in mente come volontà politica, tendono a prestare
attenzione a strumenti che consentano agli esercizi commerciali
della media montagna di rimanere aperti anche quando ci siano
condizioni di difficoltà e che si sta pensando a forme di
collaborazione fra i commercianti, quali alcune proposte da
associazioni di categoria, che consentano di avere un commercio al
dettaglio più capace di attrarre clientela quindi, collaborazioni e
idee per l'innovazione, la qualità e l'associazionismo.
Il nuovo piano commerciale, che inizierà in primavera come
studi, sarà comunque confrontato con le associazioni di categoria,
con i rappresentanti dei comuni e delle comunità montane e,
ovviamente, con le commissioni e poi con il Consiglio comunale.
Su questo tema mi auguro che il chiarimento sia recepito anche
dalle associazioni che, avendo problemi anche di concorrenza
sindacale fra di loro, in questo momento stanno cercando di
riproporre, ciascuna in modo più netto dell'altra, un'opposizione
alla nuova grande distribuzione.
Presidente Ha chiesto la parola il Consigliere Lanièce.
Lanièce (GA) Prendo atto delle affermazioni dell'Assessore che
ribadisce quanto da lui dichiarato l'altro giorno su La Stampa. Per
quanto riguarda la volontà di rivedere il piano commerciale, si
desume, da quanto afferma l'Assessore, che tale volontà sembra
fortunatamente venir meno. Sembra inoltre essere ribadito anche il
no all'apertura di nuovi centri commerciali alle porte di Aosta.
Ritengo che questo sia un dato molto positivo, tenuto conto del
fatto che quest'iniziativa è nata in seguito alla lettera inviata
dall'ASCOM a tutti i consiglieri all'inizio di febbraio. Nella
lettera in questione l'ASCOM evidenziava la propria preoccupazione
in vista di una possibile revisione del piano commerciale, quindi
giustamente metteva le mani avanti per dire: "un'eventuale
revisione del piano non deve essere deleteria, non deve andare
contro il piccolo dettaglio ma, anzi deve cercare di mantenere la
situazione del precedente piano commerciale che, come ha detto
anche l'Assessore, non "prevedeva" un atteggiamento favorevole nei
confronti della grande distribuzione". Mi auguro pertanto che la
promessa fatta dall'Assessore, di elaborare anche iniziative
adeguate all'individuazione di strumenti per rassicurare il
rilancio del commercio valdostano, possa essere messa in pratica in
tempi brevi perché ce n'è bisogno. Chiedo all'Assessore di fornire
alla Commissione ulteriori spiegazioni su queste future iniziative
e di dare maggiori rassicurazioni sugli intenti
dell'Amministrazione in merito a questa volontà politica di
rivedere tale piano commerciale.
Vorrei sottolineare inoltre un fatto: nei comunicati stampa
rilasciati dall'Assessore leggo che la revisione del piano
commerciale costituisce un adempimento di legge; secondo me non è
così, perché non ho trovato nessuna legge che dice che il piano
deve essere cambiato. I piani commerciali comunali devono essere
rivisti ogni quattro anni, le indicazioni programmatiche non sono
invece prese in considerazione dalla legge, quindi la revisione del
piano commerciale costituisce un adempimento logico - come avevo
detto - ma non un adempimento di legge. Voglio puntualizzare
quest'aspetto perché a quanto mi risulta non esiste una legge che
prevede la modifica ogni quattro anni di queste indicazioni
programmatiche, mentre esiste per i piani commerciali comunali.
Per quanto riguarda i piani commerciali comunali c'è da
evidenziare inoltre che, se questa Giunta è intenzionata ad aiutare
il piccolo dettaglio, bisogna tener conto che la legge di
riferimento, la legge n. 426/1971, prevedeva agli artt. 20 e 21 la
redazione e l'approvazione dei piani, e in questi articoli si
diceva anche che i piani commerciali comunali dovevano essere tutti
approvati entro il 30 giugno 1973, data da prorogarsi eventualmente
di un anno. Sappiamo bene che nei comuni limitrofi di Aosta questi
piani commerciali sono stati invece adottati lo scorso anno; quindi
forse un maggiore intervento da parte della Giunta regionale - non
dico solo da parte di questa Giunta, ma anche da parte di quelle
passate - avrebbe potuto evitare le ripercussioni negative per il
piccolo dettaglio che si sono verificate con l'apertura di grandi
centri o di magazzini di una certa dimensione nella zona cosiddetta
Amérique.
Invito, in conclusione, l'Assessore a tener conto di questa
situazione, anche perché ritengo che in Valle d'Aosta ci sia
attualmente uno squilibrio fra il piccolo e il grande dettaglio,
squilibrio che ha messo in crisi il piccolo dettaglio, che,
tuttavia, non deve morire perché costituisce un servizio sociale
essenziale dal quale non si può prescindere dato che è in grado di
assorbire in qualche modo una parte della disoccupazione.
Invito quindi l'Assessore a portare nella sede competente
eventuali iniziative che vorrà prendere in merito a questo
problema, che per la sua importanza è degno di una particolare
attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK