Consiglio Regionale della Valle d'Aosta - Oggetto del Consiglio n. 221 del 26 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 221 del 26 novembre 2008 - Resoconto
OGGETTO N. 221/XIII - Interpellanza: "Intendimenti in merito
all'applicazione, con norme regionali, di alcune disposizioni
contenute nel D.L. n. 133, riguardante il contenimento della spesa
per il personale".
Interpellanza
Considerato il D.L. n. 133 del 6 agosto 2008 "Conversione in
legge, con modificazioni, del decreto-legge 25 giugno 2008, n. 112
recante disposizioni urgenti per lo sviluppo economico, la
semplificazione, la competitività, la stabilizzazione della finanza
pubblica e la perequazione tributaria";
Evidenziato il Capo II "Contenimenti della spesa pubblica" e
l'articolo 72 e conseguenti articoli 73 e 74 "Personale dipendente
prossimo al compimento dei limiti di età per il collocamento a
riposo";
Preso atto della necessità che anche la Regione Autonoma
Valle d'Aosta proceda alla razionalizzazione e al contenimento
della spesa per il personale;
i sottoscritti Consiglieri regionali
Interpellano
il Presidente della Regione al fine di conoscere gli
intendimenti della Regione Autonoma Valle d'Aosta in materia di
contenimento della spesa pubblica per il personale e se non ritenga
utile una applicazione con norma regionale delle disposizioni
contenute nel D.L. 133, Capo II, articoli 72, 73 e 74.
F.to: Lattanzi - Zucchi
Président
- La parole au Conseiller Lattanzi.
Lattanzi (PdL)
- Grazie, Presidente. Ho voluto riproporre
al Consiglio l'analisi del provvedimento legislativo 133/2008
perché è opportuno che ogni Consigliere possa confrontarsi su
quelle che considero delle decisioni molto importanti prese a
livello nazionale, non solo sotto l'aspetto delle norme ivi
contenute, ma sotto l'aspetto di una direzione che il Governo
nazionale ha voluto dare a questo paese in un momento molto
difficile. Tra l'altro è di questi giorni il dibattito relativo al
fatto se il Governo nazionale sia in anticipo rispetto alle manovre
per far fronte alla crisi; l'opposizione di centro sinistra
sostiene che il governo nazionale sia in ritardo, mentre io ritengo
che con questo decreto si era già in anticipo e che si siano volute
anticipare delle decisioni che oggi, alla luce di questa crisi,
diventano importanti.
Fra le tante norme che la legge 133/2008 contempla, si è parlato
poi del decreto Brunetta, del decreto Gelmini, di cui si è molto
discusso e ne parleremo fra qualche istante con l'Assessore alla
cultura, c'è il capo II, contenimenti della spesa pubblica, che
contiene un articolo interessante, il 72, che mi ha incuriosito
perché affronta in maniera creativa un'operazione di riduzione del
personale e quindi dei suoi costi partendo da un presupposto che
era, fra l'altro, nella relazione fatta al Parlamento sullo stato
della pubblica amministrazione dell'anno 2007, dove si diceva che
il miglioramento della spesa della pubblica amministrazione è una
esigenza sentita dai cittadini, dalle imprese e dai dipendenti
pubblici.
I cittadini vogliono servizi di qualità, risposte certe e
celeri, trasparenza ed efficacia nella utilizzazione delle risorse.
Il governo nazionale vuole disporre di una amministrazione che
risponda a questi requisiti e per questo motivo ha avviato una
riforma basata sulla competenza, sul premio all'impegno, sulla
valutazione della efficacia e sulla responsabilità. Serve un rapido
cambio di rotta, la strategia di Lisbona individua le azioni volte
al miglioramento della regolamentazione e della riduzione degli
oneri amministrativi come gli strumenti di rafforzamento della
competitività.
Dicevo che l'articolo 72 affronta in maniera creativa un aspetto
importante, quello di rendere più efficace e snella
l'amministrazione. L'articolo 72 sostanzialmente dà l'opportunità,
a tutti i dipendenti dell'Amministrazione pubblica a cui mancano
cinque anni alla maturazione della pensione, di rimanere a casa con
il 50% dello stipendio. Se poi questi dipendenti si volessero
occupare di sociale, cosa che nella nostra Regione è molto
importante perché è un alleggerimento dei costi della struttura
sociale di assistenza, anche in quel caso, l'opportunità sarebbe
quella di avere in questi ultimi 5 anni, prima di maturare il
diritto alla pensione, una retribuzione pari al settanta per
cento
Sembra una cosa strana: ma come, uno sta a casa e prende gli
stessi soldi, come se andasse a lavorare?
In realtà, a questa norma se ne aggiunge un'altra che dice che
ogni tre persone che fanno questa scelta potrebbe essere
stabilizzato un precario e, nel contesto, con tre persone che vanno
in prepensionamento con queste cifre, l'assunzione di una persona
porterebbe un bilancio finanziario positivo alle casse della
amministrazione pubblica.
A me è sembrato interessante, da un lato perché mira a una
razionalizzazione della spesa, che è poi la direzione che i
cittadini ci chiedono, cioè abbassare le tasse e i costi della
pubblica amministrazione, dall'altro perché permette alle persone
di occuparsi di sociale, di incentivare la rete dell'assistenza
sociale, e noi sappiamo quanto nella nostra Regione questo sia
importante. Nonostante abbiamo ancora una struttura sociale che
fonda la propria assistenza sociale sulle famiglie, sappiamo quanto
sia importante che il volontariato sostenga l'azione della pubblica
amministrazione, in questo senso e anche gli investimenti vanno in
quella direzione, e perché abbiamo in Amministrazione regionale
molti giovani che scalpitano per poter dare la loro professionalità
e magari hanno dei contratti da precari.
Quindi si riuscirebbe in questo caso ad avere tre sì: il sì dei
cittadini che avrebbero delle persone qualificate che si dedicano
alla assistenza sociale, il sì delle casse dell'amministrazione
pubblica perché avrebbero un risparmio delle finanze, il sì dei
giovani lavoratori che troverebbero spazi in una pubblica
amministrazione a volte fin troppo piena. Ogni tre che vanno a
casa, uno potrebbe essere stabilizzato.
Mi è sembrato interessante, quindi ho voluto chiedere al
Presidente della Giunta se l'Amministrazione regionale ha valutato
questo decreto specifico, naturalmente l'articolo 72 e quelli
conseguenti che rendono attuabile questo tipo di processo e cosa ne
pensa l'Amministrazione regionale.
Président
- La parole au Président de la Région,
Rollandin.
Rollandin (UV)
- Merci, M. le Président. Pour ce qui est
de...
Lattanzi
(fuori microfono) ...parlare in
italiano...
Rollandin (UV)
- ...je crois qu'on peut choisir ou
non...
Lattanzi
(fuori microfono) ...sì, una
cortesia...
Rollandin (UV)
- ...bon, oui, d'accord, je croyais qu'on
pouvait justement répondre aussi en français, tout de même je n'ai
pas de difficulté à accepter le fait de répondre en italien...
La questione della applicazione della 133, come ha detto bene il
Consigliere Lattanzi, ha una serie di implicazioni, in effetti il
decreto legge 112 (poi diventato legge 133) contiene una serie di
interventi legati alla politica di finanza pubblica, fra cui è
inserito anche il discorso di possibili risparmi sul personale.
Il collega ha letto la relazione, fatta al 2007 in Parlamento,
che si riferisce al contenimento della spesa, alla qualificazione
degli interventi e al premio alla qualità delle cose, cosa che, se
ci è concesso, abbiamo puntualmente ripreso nel programma che
avevamo sottoposto, in quanto il fatto di rivedere le procedure e
di premiare l'impegno da parte dei responsabili
dell'Amministrazione regionale è un aspetto condiviso, quindi non
possiamo che dire che sotto questo profilo la cosa è vista con
molta attenzione e seguita anche per quanto riguarda le procedure
da attivare. Infatti, il discorso di verificare i singoli
interventi e quindi di premiare chi dà dei risultati maggiori non è
così semplice nelle pubbliche amministrazioni perché dipende da una
serie di possibilità operative che non sempre sono così
lineari.
Comunque l'interpellanza riguarda materie la cui disciplina,
almeno in parte, è contenuta nel disegno di legge presentato dalla
Giunta regionale in data 3 novembre ed attualmente all'esame delle
Commissioni consiliari mentre è già stata oggetto di discussione la
parte relativa alle assenze per malattie. Dicevo questo solo perché
il riferimento e la risposta tengono conto di questo tema, che è
già stato affrontato nel merito, perché nell'interpellanza si
chiede se non si ritenga utile una applicazione con norma regionale
delle disposizioni contenute nella legge 133, Capo II, articoli 72,
73 e 74.
Sempre sulla parte relativa al personale, gli articoli 3 e 4 del
disegno di legge che è all'attenzione del Consiglio dispongono in
ordine al collocamento a riposo dei dipendenti del comparto unico
regionale, tale essendo l'ambito di applicazione della nuova
disciplina. Si tratta di disciplina conseguente alle novità
introdotte dal decreto legge 112/2008, convertito in legge 133, e
in parte ricompreso nell'articolo 72 che è oggetto delle richieste
di chiarimento poste dal collega, il quale articolo 72, al comma
11, prevede per tutte le amministrazioni pubbliche la facoltà di
risolvere i rapporti di lavoro con un preavviso di almeno sei mesi
dei dipendenti che abbiano raggiunto l'anzianità contributiva
massima di 40 anni e, al comma 7, modifica l'articolo 16 del
decreto 503 del 1992, rendendo non più automatico il trattenimento
in servizio a domanda del dipendente interessato.
Il disegno di legge regionale ridefinisce, nell'esercizio delle
competenze statutarie in materia di stato giuridico del personale,
le regole sul collocamento a riposo, in armonia con la disciplina
pensionistica, riordinando le norme regionali ad oggi vigenti,
contenute nelle fonti che si sono succedute nel tempo. I contenuti,
illustrati nella relazione possono così sintetizzarsi: il
collocamento a riposo d'ufficio per i dipendenti che compiono i
sessantacinque anni di età o maturano i quarant'anni di anzianità
contributiva, in analogia a quanto già disposto dall'articolo 177
della legge regionale 3 del 1956; la possibilità per gli enti
datori di lavoro e per i dipendenti di differire il collocamento a
riposo d'ufficio, mediante il trattenimento in servizio, da
disporsi comunque non oltre il compimento del 67° anno di età o del
65°, nel caso di anzianità contributiva massima di 40 anni; la
facoltà per gli enti di accogliere la richiesta di trattenimento in
servizio formulata dal dipendente in base alle proprie esigenze
organizzative, in relazione alla professionalità acquisita dal
dipendente stesso e l'assenso del dipendente nel caso di
trattenimento in servizio su iniziativa dell'ente. Questa è la
parte che si riferisce sempre agli stessi soggetti, quindi
all'articolo 72.
Si tratta quindi di una disciplina che ricalca - questa era una
parte della domanda a cui si riferiva il collega - aggiornandola,
quella contenuta già nelle norme regionali vigenti, le quali
dispongono in automatico e fatto salvo il raggiungimento dei
requisiti contributivi minimi per il diritto a pensione, la
risoluzione del rapporto di lavoro per i dipendenti che compiono i
sessantacinque anni di età o che maturano i quarant'anni di
anzianità contributiva. La novità, contenuta a livello statale nel
comma 7 dell'articolo 72 del decreto 112, e recepita nell'articolo
4 del disegno di legge regionale, sta invece nell'esclusione di un
automatismo in merito al trattenimento in servizio.
Nella sostanza, mentre secondo la disciplina previgente in caso
di domanda del dipendente l'amministrazione era priva di
discrezionalità nel disporre il trattenimento, dovendolo in ogni
caso accordare in base al nuovo regime, la domanda di trattenimento
è soggetta a valutazione discrezionale, potendo l'ente non
accogliere la richiesta di cui all'oggetto. Tale valutazione
discrezionale assume particolare importanza allorquando si
intendano avviare processi di riorganizzazione delle strutture
dirigenziali, in riferimento ai progetti di innovazione tecnologica
e ammodernamento, all'utilizzo di nuove professionalità, alla
rideterminazione dei fabbisogni di personale o alla
razionalizzazione degli assetti organizzativi, per finalità di
contenimento della spesa pubblica e di maggiore efficienza nei
servizi.
Il disegno di legge non reca invece disposizioni per quanto
riguarda la disciplina recata dagli articoli, anch'essi indicati
nell'interpellanza, 73 e 74, in quanto l'articolo 73 riguarda il
part-time che ha in ambito regionale una sua specifica e puntuale
disciplina contrattuale, mentre l'articolo 74 interviene con
disposizioni relative agli assetti organizzativi delle pubbliche
amministrazioni.
Mi sembra però che la richiesta puntuale del collega fosse, io
ho ripreso questa parte per dire come il 72 aveva diverse
implicazioni, legata al problema dell'applicazione, in merito a
quella impostazione c'è un approfondimento in corso, noi crediamo
che sia una indicazione importante e siamo dell'idea che questo è
un riferimento da tenere nella dovuta considerazione, soprattutto
per gli effetti che sono stati spiegati sulla possibilità di andare
nella riduzione da tre a uno e la possibilità di stabilizzazione.
Questa è una indicazione che abbiamo apprezzato e su cui stiamo
lavorando.
Ho ripreso la parte più importante, sull'altra parte del 72,
perché è direttamente collegato per il discorso dell'anzianità e
dei 40 anni, credo comunque di aver risposto sulla parte che, ho
capito, era la preminente nella richiesta di chiarimento.
Président
- La parole au Conseiller Lattanzi.
Lattanzi (PdL)
- Voglio rendere merito alla onestà
intellettuale del Presidente che alla fine ha compreso che stavamo
discutendo di cose che purtroppo nel provvedimento regionale, che è
alla valutazione delle Commissioni, ancora non ci sono.
Il Presidente ha giustamente evidenziato, fra l'altro credo che
leggesse una nota degli uffici e quindi do anche atto che essere
Presidente della Giunta con tutta la responsabilità sulla
organizzazione del personale non sia cosa facile, quando uno deve
dare risposte di questo tipo è chiaro che si fa riferimento ai
dirigenti che dovrebbero conoscere di cosa stiamo parlando. Quindi
prendo atto che il Presidente in maniera molto intelligente ha
capito che la normativa regionale che è in iter di approvazione
nelle Commissioni non contempla questa opportunità di cui abbiamo
parlato all'articolo 72 della legge nazionale, che ha sei commi che
parlano proprio della possibilità di mandare a casa ogni tre
persone in prepensionamento (chiamiamolo così) una persona
stabilizzata, portando a casa un vantaggio economico. Questa
disposizione nel disegno di legge regionale non c'è ancora,
giustamente lui ha fatto riferimento al comma 7 dell'articolo 72
che invece parla del contrario, cioè della possibilità di
trattenere quelle che consideriamo qualità professionali utili, ma
noi sappiamo che in questa Regione non abbiamo tanto l'esigenza di
trattenere le professionalità, quanto di dare sfogo alle giovani
professionalità che scalpitano per poter dare il loro
contributo.
Io poi in Commissione darò il mio contributo per aggiungere, ne
ho già parlato anche con il collega Caveri, per capire se, con
questo disegno di legge n. 13, la Regione può fare sue anche queste
disposizioni.
Prendo atto della intelligente disponibilità del Presidente
della Giunta che ha capito che nel disegno in itinere questa
materia non c'è.
Credo, come diceva lui, che sia una proposta interessante che va
approfondita, mi farò insieme al Presidente portatore in
commissione della modifica al disegno di legge n. 13, in modo che
anche in questa Regione i dipendenti pubblici possano dare un
beneficio alle casse regionali e alla comunità valdostana
occupandosi di sociale e ottenendo così anche il 70% della
retribuzione nelle more dei cinque anni in attesa di pensionamento
e, anche alle giovani leve professionali che vogliono entrare a
Palazzo regionale e che molte volte non possono entrarvi a causa di
dipendenti con esperienza che, non solo non vanno in pensione ma
ottengono consulenze, mantengono gli incarichi... in questa Regione
si sta alzando la vita media del dipendente regionale, noi vorremmo
abbassarla perché, al di là di quelle professionalità che sono
veramente difficili da sostituire, là dove ci sono professionalità
normali, che uno a 65 anni chieda di rimanere perché non sa cosa
fare a casa e ce lo abbiamo ancora qua a 66, 67 e68 anni - poi ci
arriveremo tutti noi e sarà anche il nostro problema - ma
evidentemente l'Amministrazione può creare la condizione di
risparmio, competenza e sblocco dei precari, che è una situazione
che in questa Regione va concretizzandosi.
Ringrazio il Presidente per la disponibilità e per
l'intelligenza e mi farò latore di queste proposte nella modifica
del disegno di legge 13 che è all'analisi delle Commissioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK