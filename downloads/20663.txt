Consiglio Regionale della Valle d'Aosta - Oggetto del Consiglio n. 697 del 23 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 697 del 23 giugno 2004 - Resoconto
OGGETTO N. 697/XII - Stato delle trattative per l'acquisizione
del Grand Hôtel Billia. (Interrogazione)
Interrogazione
Premesso:
- che la Società Grand Hôtel Billia ha avviato recentemente
la procedura di licenziamento nei confronti di 47
dipendenti;
- che la trattativa tra la Regione e la stessa società
inerente l'acquisizione del complesso alberghiero-congressuale pare
essersi nuovamente arenata;
tutto ciò premesso, i sottoscritti Consiglieri
regionali
Interrogano
l'Assessore delegato per sapere:
1) se è stata predisposta la bozza preliminare di accordo di
cui alla DGR 858/2004: in caso affermativo, quali sono i
contenuti;
2) se ritiene che l'avvio dei licenziamenti di cui in
Premessa sia strumentale alla definizione della trattativa;
3) se l'avvio dei licenziamenti di cui in Premessa
costituisca quella condizione propedeutica a un'ipotesi di rilancio
aziendale del Grand Hôtel Billia, verosimilmente concordata tra il
venditore e il compratore e finalizzata ad "alleggerire" un
organico probabilmente eccessivo per il futuro gestore del
complesso alberghiero-congressuale;
4) se sussistono ancora le condizioni per la definizione di
un accordo oppure se sono già state individuate soluzioni
alternative.
F.to: Tibaldi - Lattanzi - Frassy
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Siamo alle nostre solite interpellanze sul
Casinò e cintura. Credo che l'interrogazione sia opportuna, perché
permette nell'aula di fare un po' il punto della situazione.
Nell'ambito delle premesse abbiamo una prima indicazione che
corrisponde a verità, cioè la società "Grand Hôtel Billia" ha
avviato recentemente la procedura di licenziamento nei confronti di
47 dipendenti, mentre la seconda premessa
"la trattativa tra la
Regione e la stessa società inerente l'acquisizione del complesso
alberghiero-congressuale pare essersi nuovamente arenata"
non
corrisponde a verità, perché non abbiamo avuto alcun processo di
arresto, ma abbiamo preso atto della situazione al 31 maggio, che
vedeva le due posizioni su valori che non erano conciliabili.
Successivamente vi sono stati altri incontri, che, come peraltro
riportato da organi di stampa, hanno portato ad un riavvicinamento;
"riavvicinamento" non significa che si è trovato un accordo e, a
fronte di queste nuove condizioni, la "Finaosta" - che è stata
incaricata dall'Amministrazione regionale di condurre le trattative
- sta facendo i vari approfondimenti, in modo da acquisire tutte le
valutazioni del caso. È chiaro che questo tipo di valutazione
dovrà, probabilmente in modo non contestuale, ma pressoché senza
interruzione, dare valutazione in merito al discorso delle garanzie
e della fattibilità dell'operazione, anche in punto ad eventuali
rischi revocatori, eccetera.
La situazione, anziché risolversi, via via si complica, perché
ancora oggi avete letto su "La Stampa" un'ulteriore azione che
viene effettuata dalla proprietà del complesso alberghiero
SAAV-SITAV in punto ad eventuali sequestri e dichiarazioni di
nullità su contratti che sono stati fatti fra Gestione
straordinaria e S.p.A.. Detto tutto questo - e mi collego con la
seconda domanda posta - la proprietà mette in essere tutta una
serie di azioni, che non so se definire strumentali o meno, ma
vanno nel senso di creare un quadro che metta la Regione sotto un
certo "pressing", di fronte a situazioni molto difficili. Il fatto
che questa procedura di licenziamento sia strumentale o meno non lo
so, vi sono forti sospetti; vi è da dire che il nostro
interlocutore non ha mai manifestato la volontà di proseguire
l'attività, da qui si evince la strategia di massimizzare
un'operazione di cessione, perché, per stessa loro ammissione, il
"Grand Hôtel Billia" non è più strategico per le loro attività e
quindi la volontà è quella di cedere. Ecco che questi licenziamenti
sotto alcuni aspetti creano delle perplessità, anche perché
all'interno di questi licenziamenti abbiamo visto un esodo nei
confronti di tutta una serie di persone che attengono ad un settore
specifico e funzionale a tutto il complesso: quello del centro
congressi, che è un settore che in qualche modo sta alimentando
notevoli presenze.
La prima risposta è che non abbiamo alcuna bozza perché le
trattative sono in corso, credo sia programmato un prossimo
incontro con la proprietà. Sul discorso del punto n. 3, esprimendo
le criticità ovviamente dico che questo non è un qualcosa di
funzionale... o perlomeno concordato con l'Amministrazione
regionale per il rilancio del "Grand Hôtel Billia", anche perché
ripeto che strategicamente...
(interruzione del Consigliere Tibaldi, fuori
microfono)
... non è questione di essere sibillino, è una questione che
vorrei rappresentare in modo molto chiaro, e qui vado a dare
ulteriori informazioni al Consiglio. Successivamente, a seguito di
questa operazione, è stato creato un gruppo tecnico da me
presieduto, con la presenza sia di "Finaosta", sia del responsabile
dell'Agenzia del lavoro e dell'Assessorato attività produttive e
politiche del lavoro, con i sindacati e le rappresentanze
aziendali, per verificare l'iter e gli scenari che si costituiscono
a seguito di questa procedura. In questa sede non vi nascondo che
qualcuno ha sollevato quello che sta sollevando il Consigliere
Tibaldi, cioè immaginare che questo tipo di operazione sia
propedeutica al passaggio dell'attività del "Grand Hôtel Billia" ad
un altro gestore, che è supportato da una sua organizzazione, per
cui, a fronte di questo "alleggerimento", si troverebbe nella
condizione di acquisire questo ramo di azienda e condurlo
economicamente. Questa è da parte dell'Amministrazione regionale
una novità, assolutamente non concordata e direi assolutamente
fantasiosa, ritengo piuttosto che questa sia una vera azione a
supporto delle trattative. Questo è il forte dubbio, anche perché -
per essere ancora più chiaro - queste professionalità che sono
state individuate nell'operazione di licenziamento, sotto alcuni
aspetti, sono quelle più difficilmente collocabili. Se invece le
professionalità individuate fossero camerieri, cuochi, oggi è
presumibile che, con la stagione estiva alle porte, potrebbero
trovare collocazione. La situazione con una lettura aziendale
risulta ancora più incomprensibile, perché il centro congressi è ad
oggi il settore che più degli altri ha alimentato delle presenze
all'interno dell'hôtel; quindi, sotto alcuni aspetti, un'azione
addirittura suicida. In risposta alla quarta domanda ho detto che è
stato fissato da parte di "Finaosta" un calendario e quindi si sta
ancora perseguendo la possibilità di un accordo, che dovrà essere
oggetto di analisi all'interno della Giunta e della maggioranza e
poi con tutti coloro che possono dare un contributo alla chiusura
di un annoso problema che riguarda tutti.
Président - La parole au Conseiller Tibaldi.
Tibaldi (CdL) - Vede, Assessore, oggi sono 540 i giorni che
stanno scorrendo su questo calendario nemmeno troppo virtuale, il
quale ci ricorda che questi giorni decorrono da quel lontano 1°
gennaio 2003, data in cui è scaduto quell'accordo - quello sì
potremmo definirlo "fantasioso" - del vuoto per pieno che è durato
6 anni. È da 540 giorni che fra il potenziale venditore e il
potenziale compratore non si è ancora consumato nulla, perché è
sorprendente come il tempo stia trascorrendo senza che si sia
concretizzato alcun effetto nel corso di questo periodo. Non dico
che sia colpa sua, però è una constatazione oggettiva dei fatti,
tanto che anche l'ultimo termine del 31 maggio scorso è spirato
infruttuosamente, perché lei stesso, rispondendo alla nostra prima
domanda, ha detto che non è stata vergata alcuna bozza preliminare
di accordo. Dobbiamo dire che in questa logica non si comprende
quali siano le strategie, sempre che il termine "strategico" non
sia eccessivo, perché è censurabile l'assenza di strategia chiara
sia da parte della maggioranza e della Giunta, sia da parte del
venditore - anche da lei rilevata -: da una parte abbiamo il
venditore che non ritiene più strategico il "Grand Hôtel Billia",
quindi vuole cederlo; dall'altra colloca in fase di licenziamento
le professionalità più difficilmente collocabili, che sono anche
quelle più avanzate.
Non possiamo - e salto dalla prima alla terza risposta che lei
ha fornito - non tenere in analoga e contestuale considerazione due
fattori importanti: la proprietà e la gestione, perché è
impensabile che la Regione, qualora addivenga al compimento
dell'operazione, si preoccupi solo dell'acquisizione del patrimonio
immobiliare, senza pensare alla gestione, ed è naturale che questo
complesso, a prescindere dal valore, debba essere ristrutturato con
un intervento finanziario che è cospicuo, come è altrettanto
indispensabile che chi si accingerà a gestire questo complesso
alberghiero abbia tutti i fattori produttivi a posto: quello
occupazionale, quello finanziario, quello imprenditoriale. Non
pensiamo, sempre argomentando per fantasie, che sia un domani la
"STV" il futuro gestore di questa struttura, come qualcuno va
vociferando, anche perché sarebbe una somma di debolezze quella di
"STV" e "Grand Hôtel Billia". Sta di fatto che da parte della
Giunta non è mai emerso chiaramente quale sia la vera intenzione,
anche perché finora la Giunta ha delegato "Finaosta" a fare i
necessari approfondimenti di fattibilità, di garanzie, ma questi
approfondimenti non hanno condotto a alcun risultato; quindi i
termini spirano infruttuosamente, non altrettanto però il termine
di fine giugno che vede un'udienza giudiziaria fissata, che
complica una questione già farraginosa.
Quanto alla risposta sibillina al terzo quesito, non si può
disconoscere l'importanza della futura gestione, perché non è così
fantasiosa l'ipotesi che qui viene definita. Se il futuro gestore
dovrà amministrare questo complesso alberghiero e congressuale e
rilanciarlo, dovrà avere delle condizioni che siano quanto meno
favorevoli a questo rilancio; è quindi naturale che il compratore e
venditore potrebbero mettersi d'accordo su un alleggerimento
occupazionale di questo tipo, quindi 47 persone potrebbero essere
"il prezzo di questo accordo". Qui non si comprende la strategia: è
una strategia o non comunicata, o perlomeno non individuata;
ripeto: non solo da parte vostra, ma anche da parte del venditore e
questo fatto non può che preoccuparci, perché oggi il problema
investe 47 persone, un domani potrebbe investire tutte quelle che
lei ha definito "difficilmente collocabili". È una valutazione
precisa che lei ha fatto, che esula dall'aspetto politico e va a
finire in una valutazione più specificamente aziendale: ecco perché
non ci pare neppure troppo sibillina la sua risposta al punto n. 3
e neppure così distante da questa realtà che non è poi così
fantasiosa.
Si dà atto che dalle ore 11,52 presiede il Vicepresidente
Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK