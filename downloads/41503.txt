Consiglio Regionale della Valle d'Aosta - Oggetto del Consiglio n. 625 del 18 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 625 del 18 aprile 2019 - Resoconto
OGGETTO N. 625/XV - Interpellanza: "Affidamento in via
sperimentale del servizio di ripristino delle condizioni di
sicurezza e viabilità di sedi stradali regionali alla ditta
Sicurezza ed Ambiente S.p.A.".
Rini (Presidente) -
Punto 38 all'ordine del giorno. La
parola al collega Manfrin per l'illustrazione.
Manfrin (LEGA VDA)
- Con questa interpellanza vogliamo
mettere a fuoco un servizio che, secondo noi, ha sicuramente grosse
potenzialità, soprattutto riguardanti la sicurezza delle nostre
strade, il ripristino del manto stradale, dei manufatti e la
rimozione dei veicoli incidentati.
Prendo spunto dal provvedimento dirigenziale che ho citato nel
testo di questa interpellanza, che è il n. 556 del 9 febbraio 2017.
Tramite questa determina dirigenziale si era deciso di iniziare una
sperimentazione, che io ritengo sia assolutamente molto positiva: è
un servizio che sta prendendo piede in molte pubbliche
amministrazioni e ne ho avuto esperienza diretta nei vicini comuni
del Piemonte. Sostanzialmente questo servizio, che è stato affidato
appunto sperimentalmente, prevede che, in caso di sinistro
stradale, nell'ambito in cui ricade la competenza del Comune, della
Provincia o, in questo caso, della Regione, una ditta intervenga
prontamente, tramite un mezzo di servizio a costante disposizione,
provveda alla rimozione delle automobili incidentate, intervenga
per un'immediata messa in sicurezza del sedime stradale rimuovendo
eventuali rottami, ripristinando l'asfalto danneggiato, asportando
o asciugando eventuali oli dispersi e, inoltre, provveda a
ripristinare
guardrail
, pali, semafori e quant'altro
coinvolto nell'incidente.
Ovviamente vi chiederete qual è il vantaggio. Il vantaggio è che
tutto questo viene fatto gratuitamente. Questa possibilità è data
dal fatto che si concede al concessionario di questo servizio il
rischio operativo, quindi si dà facoltà all'operatore di agire nei
confronti delle assicurazioni che coprono la responsabilità civile
auto dei veicoli interessati dai sinistri. Sostanzialmente, quindi,
si cede all'azienda il diritto di rivalsa. L'azienda procede alla
pulizia, al ripristino e anche alle procedure di risarcimento,
senza alcun onere per l'Amministrazione. Non solo: con il mancato
recupero nei confronti dei soggetti obbligati, nessun onere
economico grava sull'Amministrazione, ma rappresenta il rischio
d'impresa dell'azienda in questione.
Da Consiglieri comunali io e la collega Spelgatti avevamo
seguito in maniera molto interessata questa sperimentazione,
avevamo cercato di proporla all'Amministrazione dell'epoca e la
stessa ci disse che, in realtà, bisognava attendere l'ultimazione
della sperimentazione in atto a livello regionale per poter avere
una risposta. A questo punto, visto che la determina risale al 9
febbraio 2017 e che la sperimentazione dovrebbe essersi conclusa,
visto che la sperimentazione stessa era di un anno, quindi fino al
9 febbraio 2018, il termine è ampiamente scaduto.
Non ho trovato nessun altro documento riferibile a questa
procedura, in quelle che sono state le mie ricerche, ed è per
questo che, con questa interpellanza, chiedo all'Assessore
competente quali siano stati gli esiti di questa sperimentazione e
se sia interesse dell'Amministrazione proseguire il percorso
intrapreso. Questo non soltanto per avere un bilancio rispetto a
questo tipo di servizio - sia esso positivo o negativo -, ma anche
per dare la possibilità alle Amministrazioni comunali di accedere,
se fosse il caso, al servizio descritto che, nei termini in cui ho
potuto prendere visione, ci sembra assolutamente interessante.
Presidente -
La parola all'Assessore Borrello per la
risposta.
Borrello (SA) -
Una piccola battuta, collega Manfrin:
visti gli ultimi dibattiti un po' accesi tra lei e il collega
Baccega, devo riconoscere che il collega Baccega ha prodotto questa
attività lodevole nel momento in cui ha interpretato il ruolo
assessorile dei lavori pubblici. Oggi è un momento un po'
particolare, perché, in un contesto di contrasto politico che è
emerso in maniera continuativa, dobbiamo tessere le lodi del
collega Baccega, il quale ha portato avanti questa iniziativa e lei
mi permette di specificare com'è andata.
Prima di tutto spiego perché non è ancora stata rinnovata. Il
perché è molto semplice: da un punto di vista proprio tecnico c'è
stata una riorganizzazione interna nel settembre 2018 con il
cambiamento del dirigente. Il dirigente sta approfondendo questa
tematica e dirò, in chiusura del mio intervento, qual è la volontà
dell'Amministrazione regionale. Non entro nel merito degli aspetti
di carattere tecnico, già citati da lei, però ovviamente era una
disposizione di carattere temporale ed era una sperimentazione.
All'interno di questa sperimentazione, con un provvedimento
dirigenziale, ai sensi del decreto legislativo n. 50 del 2016, si
confermava che il servizio affidato consisteva nell'attività,
esplicata in situazioni di emergenza, di pulitura della piattaforma
stradale, mediante... questa è la base della sperimentazione, ma
c'è molto margine, quindi cito i punti all'interno del
provvedimento dirigenziale. Lei ha già anticipato il
guardrail
, ma c'è molta possibilità di ampliare questo tipo
di ragionamento. La convenzione originaria menzionava:
"
Aspirazione degli inquinanti di dotazione funzionale dei
veicoli versati sulla carreggiata; recupero dei rifiuti solidi
relativi all'equipaggiamento dei veicoli non biodegradabili
dispersi sul manto stradale; ogni attività necessaria a seguito
della perdita di carichi trasportati o rovinati sul manto stradale;
posa di eventuale segnaletica necessaria per garantire la
transitabilità in condizioni di sicurezza
". Il servizio non ha
prevedeva costi per l'Amministrazione regionale, in quanto
l'affidatario, in base alla concessione pattuita svolta, si
rivaleva, sui responsabili dei sinistri, alle assicurazioni.
In merito alle richieste, sentiti gli uffici competenti, gli
stessi hanno evidenziato che, per quanto riguarda la
sperimentazione della convenzione, nell'anno 2017 sono stati
effettuati 31 interventi, per un importo richiesto alle
assicurazioni di 11.750 euro, IVA esclusa. La cifra è parametrata
alla tipologia di interventi che potevano assicurare, c'è
possibilità veramente di ampliare.
L'attività svolta dall'affidatario del servizio, anche in
collaborazione con il personale della struttura, della Polizia
stradale, dei Carabinieri e degli altri comandi ha dato esito
positivo. È importante sottolineare questo perché, al di là delle
piccole problematiche, probabilmente legate alle chilometriche -
ogni tanto si sbagliava la chilometrica dell'intervento -,
l'importante è capire questa interazione pubblico-privato, affinché
non ci siano problematiche dal punto di vista operativo. Pertanto
l'esito di questa sperimentazione ha dato una valutazione di
carattere positivo. Le strutture operative sul territorio regionale
sono intervenute in caso di sinistri in maniera corretta,
professionale e sufficientemente tempestiva.
Relativamente alla prosecuzione del percorso intrapreso, si
comunica che la struttura, da pochi mesi riorganizzata,
recentemente ha dato atto a contatti con ditte operanti nel
settore, al fine di valutare le caratteristiche e le modalità per
l'affidamento di servizi analoghi o similari. Questo è veramente
importante, nel senso che, in condizioni di servizio sperimentale,
abbiamo potuto dare l'affidamento diretto a una società, ad
un'azienda. Abbiamo già avuto tre aziende che sono venute in
Assessorato per proporsi, quindi stiamo studiando - e non è facile
da capire - come fare un bando, perché non c'è un importo
economico: è un servizio a tutti gli effetti e stiamo ragionando -
lo anticipo - con una suddivisione per lotti della Regione,
cercando anche di ampliare le possibilità di intervento, magari
mettendo insieme anche gli elementi di sostituzione del
guardrail
, sempre avvalendosi sulle assicurazioni, qualora
ci siano le condizioni di legge necessarie. Stiamo valutando
questo, quindi non c'è più una sola interlocutrice e questa è una
cosa positiva: vuol dire che il servizio ha avuto successo.
Dobbiamo capire, dal punto di vista tecnico e normativo, non
essendo una gara d'appalto a tutti gli effetti, come organizzare
questo "avviso pubblico" - chiamiamolo così -, in modo tale che
possa essere sostenuto dal punto di vista normativo.
Presidente -
La parola al collega Manfrin per la
replica.
Manfrin (LEGA VDA)
- Le rispondo con una battuta: non
nutro animosità nei confronti di nessuno, ma sono un'amante delle
cose fatte bene e quando le cose non sono fatte bene chiaramente lo
faccio notare.
Detto questo, mi permetto di dirle che sono soddisfatto per
quanto riguarda le sue risposte e la suddivisione in lotti era
esattamente la soluzione che io avevo in mente, nel senso che
effettivamente, non essendo questo un servizio che ha un costo per
l'Amministrazione, la possibilità di fare un bando di gara si
riduceva o a un ampliamento del servizio base offerto, quindi a
offerta maggiore rispetto a quello che era ricompreso nella
determina - come ha ricordato anche lei, o come ho anticipato io,
per esempio sulla questione del
guardrail
-, oppure
effettivamente la suddivisione in lotti, che probabilmente offre
una risposta forse anche più efficace per quanto riguarda la
copertura delle varie zone. È una valutazione che sicuramente va
fatta.
Mi permetto però di contestare che la sperimentazione - che lei
mi dice aver avuto esito positivo - si è conclusa a febbraio 2018.
Abbiamo superato ampiamente il febbraio 2019, siamo tra poco a
maggio e, dopo un anno, siamo ancora in attesa che venga confermato
un servizio che si è dimostrato positivo e soprattutto a costo zero
per l'Amministrazione. Credo quindi che sia questa la nota che mi
posso permettere di fare: se una sperimentazione si è rivelata
essere positiva e a costo zero per l'Amministrazione, per quale
motivo da un anno - anzi, da più di un anno - si attende che questa
poi, alla fine, venga confermata e venga realizzata su tutto il
territorio regionale?
Presidente -
Ha chiesto la parola la collega Morelli.
Morelli (AV) -
Présidente, je demande une suspension pour
une réunion de majorité.
Présidente
- La séance est suspendue.
La seduta è sospesa dalle ore 10:05 alle ore 11:36.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK