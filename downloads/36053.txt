Consiglio Regionale della Valle d'Aosta - Oggetto del Consiglio n. 337 del 15 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 337 del 15 gennaio 2014 - Resoconto
OGGETTO N. 337/XIV - Interrogazione: "Ristrutturazione e
riadeguamento strutturale dello stabile ex Maternità di
Aosta".
Président -
Pour la réponse, la parole à l'Assesseur
Viérin Marco.
Viérin M. (SA) -
Merci.
Sì, molto sinteticamente, i lavori riguardanti questo manufatto
sono stati ultimati nel 1998, quindi oltre 15 anni fa, e in
particolare si può dire che il piano sottotetto è stato interessato
da lavori di rifacimento della copertura (delibera di Giunta 9780
del '94) ed è stato approvato il relativo collaudo statico in data
4 novembre del '98, in quanto lo stesso presentava, a suo tempo, un
evidente stato di degrado. Il tetto è stato realizzato a due falde,
anziché ad un'unica falda inclinata verso il cortile interno
com'era prima, ai fini di una migliore illuminazione del locale
sottostante e di un eventuale sfruttamento degli spazi nel futuro.
Il sottotetto è stato quindi lasciato, a suo tempo, volutamente
come vano tecnico, grezzo, senza alcun intervento di finitura, e le
aperture sono state protette con tamponature specifiche in
plexiglas.
È chiaro che il futuro utilizzo a scopo eventualmente abitabile
del sottotetto dovrebbe necessariamente comportare adeguamenti dei
solai, sulla base chiaramente di valutazioni di necessità future,
formulate dagli Assessorati competenti, che in questo caso
potrebbero essere certamente patrimonio in sanità. Quindi è stato
un intervento che è stato eseguito 15 anni fa, in sintesi, e allora
fu fatto un ragionamento di intervenire con una diversa copertura,
presupponendo che eventualmente in futuro, ad eventuali nuove
necessità, si sarebbero potuti spendere i soldi dopo, non
subito.
Président
- La parole, pour la réplique, au collègue
Guichardaz.
Guichardaz (PD-SIN.VDA) -
Intanto grazie Assessore per i
chiarimenti.
La questione dell'utilizzo degli spazi, ubicati al terzo piano
dell'ex Maternità, è già stata oggetto d'interpellanza della
collega Fontana nella scorsa legislatura e, leggendo la risposta
dell'ex Assessore Lanièce, oggi nostro Senatore, devo dire che mi
veniva un po' da sorridere, se non addirittura da ridere. Le
motivazioni del blocco, se così lo si può definire, di ogni tipo di
intervento presso il terzo piano dell'ex Maternità, erano
sostanzialmente dovute al fatto che in ballo c'erano: la
costruzione della nuova sede del Dipartimento di prevenzione, la
costruzione del nuovo ospedale (e lì mi è venuto da ridere), la
ristrutturazione della palazzina di via Guido Rey, n. 3 (palazzina
di cui parlava prima l'Assessore Fosson, quella per capirsi, dove
ci saranno gli ambulatori per la libera professione). Decisioni
che, secondo il Senatore Lanièce (allora Assessore), avevano una
priorità assoluta e non consentivano di ultimare i lavori del terzo
piano. L'Assessore Lanièce giustificava gli interventi parziali
effettuati al terzo piano degli stabili come interventi minimali di
messa in sicurezza.
Le chiedo, gentile Assessore, se lei si è mai recato a dare
un'occhiata al terzo piano dell'ex Maternità? Chi li definì locali
non idonei - ho qua il resoconto dell'interpellanza - ad uso
sanitario, mi piacerebbe che oggi mi dicesse - purtroppo non
l'abbiamo qua - se sono più idonei quelli in cui avete trasferito
il Dipartimento di prevenzione. A proposito, l'Assessore Fosson
avrebbe dovuto fornirmi una serie di dati circa l'agibilità dei
locali, che sto ancora aspettando, e spero che arrivino presto. Si
parla di sicurezza di locali inagibili, cioè di un cantiere,
nell'interpellanza e nella risposta all'interpellanza, ma devo dire
che io non ho avuto alcun problema ad avventurarmi in quei meandri,
anzi la porta era aperta, direi apertissima, era spalancata, e
quasi mi invitava ad esplorarli quei locali. Lì per lì temevo di
trovarmi in mezzo a un cantiere, a dei calcinacci, a delle travi
penzolanti e pericolanti, ma, spinto dalla curiosità e dalla
necessità di documentare l'interrogazione, mi sono avventurato a
rischio e pericolo mio, con il caschetto e i calzari
antinfortunistici, e...che cosa ho trovato? Locali perfettamente
asciutti, certo polverosi, nessun calcinaccio, il tetto non
intonacato, ma assolutamente sano, addirittura velux moderni a
perfetta tenuta stagna e, soprattutto, ho notato che le cosiddette
"opere minimali di sicurezza" sono delle vere e proprie opere
effettuate per rendere più agibile il piano. Per quanto riguarda
l'altezza, i travi di cemento armato sono stati rialzati e
l'altezza del soffitto è quasi di 4 metri, quindi assolutamente
oltre le altezze minime richieste dalle normative...parliamo di
centinaia, per non dire oltre un migliaio di metri quadrati di
superficie calpestabile, perfettamente sana, per nulla abbandonata;
tra l'altro arriva in più punti l'ascensore, vi sono le scale di
collegamento interno e anche la scala di sicurezza, con l'aggiunta
di un ulteriore piano, potrebbe tranquillamente e senza grandi
spese essere elevata.
Se facessimo fare una perizia da qualche perito indipendente,
sono convinto che ci stupirebbe raccontandoci quanti pochi soldi
occorrerebbero, sempre in proporzione agli spazi e al mancato
utilizzo (perché è più di vent'anni che quello spazio non è
utilizzato, e quello è un costo) ci vorrebbero per rimettere a
posto le tre ali della Maternità. Abbiamo un patrimonio disponibile
che non viene utilizzato con la scusa che prima o poi bisogna
terminare opere fantasmagoriche e sovradimensionate. Ed è per
questo che mi sono chiesto e vi chiedo, dopo aver ispezionato il
luogo, per quale motivo non è stata fatta lì la sede del
Dipartimento di prevenzione, o anche semplicemente perché
continuate, Assessore, lei lo ha puntualizzato, ad affittare sedi
per Assessorati o porzioni di Assessorati quando abbiamo dei locali
praticamente pronto uso. E se parliamo del Dipartimento di
prevenzione, perché spendere oltre 6 milioni di euro per un
capannone riadattato, tra l'altro in una delle più brutte zone
della
Plaine
, a 20 metri dalla pista di decollo
dell'aeroporto (alla faccia del rischio aeroportuale!) di fronte al
compattatore, in un posto dove non arrivano neppure gli autobus e
soprattutto a più di 7 chilometri dal capoluogo? E mi chiedo, e vi
chiedo (e qui concludo): se l'intenzione doveva essere quella di
restituire ad altri usi che non fossero sanitari la struttura, si è
comunque utilizzato il piano dismesso del Dipartimento per uffici,
ambulatori e altre strutture USL? Non si poteva fare con l'ultimo
piano dell'ex Maternità un'operazione del genere? Si sarebbero
evitati traslochi peraltro imponenti e probabilmente si sarebbe
anche molto risparmiato e ci si sarebbe evitati l'accollamento di
una struttura che oggi "fa acqua da tutte le parti" nel vero senso
della parola. Grazie.
Président
- Point 14 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK