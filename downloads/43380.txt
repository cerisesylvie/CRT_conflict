Consiglio Regionale della Valle d'Aosta - Oggetto del Consiglio n. 767 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 767 del 8 luglio 2021 - Resoconto
OGGETTO N. 767/XVI - Interrogazione: "Iniziative a sostegno
della Casa famiglia Saint-Léger in comune di Aymavilles".
Bertin (Presidente) -
Punto n. 15 dell'ordine del giorno.
Risponde l'assessore Barmasse.
Barmasse (UV) -
Prima di passare la risposta ai quesiti
posti con l'interrogazione, occorre premettere che la Casa famiglia
Saint-Léger di Aymavilles è una struttura per anziani privata
autorizzata dal Comune di Aymavilles come struttura a carattere
alberghiero per un totale di 35 posti. In quanto struttura
meramente alberghiera riservata a utenti autosufficienti o
parzialmente autosufficienti, la stessa non rientra nel novero di
quelle finanziate dal sistema pubblico. Ai fini del finanziamento
pubblico infatti è necessario l'accreditamento quale struttura
protetta o struttura protetta
plus
rilasciato in esito a un
procedimento amministrativo gestito dalla struttura Finanziamento
del servizio sanitario, investimenti, qualità nei servizi
socio-sanitari, accreditamento peraltro in fase di richiesta, come
andremo a specificare nel corso della risposta, e parzialmente
ritardato dal prolungamento dei tempi legati ai lavori da eseguirsi
per l'ottenimento del medesimo proprio in seguito alla situazione
pandemica. In mancanza di tale accreditamento pertanto le strutture
non possono essere convenzionate con l'Amministrazione
regionale.
Fatta questa doverosa premessa e venendo alle richieste, in
particolare se l'Amministrazione fosse a conoscenza delle circolari
USL summenzionate, il riferimento citato nel testo
dell'interrogazione è a circolari inviate dall'azienda USL alle
strutture per anziani con le quali informava le stesse, prima della
seconda ondata, che eventuali casi di positività Covid non
sarebbero stati gestiti all'interno delle microcomunità, ma inviati
in altre strutture organizzate con servizio infermieristico 24 ore
su 24. Il Dipartimento Politiche sociali non ha evidenza di tali
comunicazioni. Il Direttore della struttura Saint-Léger con una
nota del dicembre 2020 informava il Presidente della Regione e
l'Assessore alla sanità, salute e politiche sociali che per i casi
di positività manifestatesi tra novembre e dicembre 2020, cioè 16
casi su 28 ospiti, il trasferimento a Variney era avvenuto soltanto
per 2 ospiti positivi. Ancora nella nota del dicembre 2020 il
Direttore della struttura portava a conoscenza al Presidente della
Regione e al sottoscritto Assessore del grave momento di criticità
economica attraversato dalla struttura a causa, da un lato, di
mancati nuovi inserimenti a causa della situazione pandemica;
dall'altro, per causa dell'impossibilità per la struttura di
accedere ai ristori Covid sia statali che regionali, tenuto conto
che nel 2019 la struttura aveva dato avvio ai lavori strutturali
finalizzati all'ottenimento dell'autorizzazione regionale e che
tale circostanza aveva comportato che nel 2020 non risultasse la
perdita di fatturato necessaria a ottenere i ristori.
Per quanto riguarda la domanda: "se siano state messe in campo
da parte dell'Amministrazione regionale iniziative a supporto della
Casa famiglia Saint-Léger", l'Amministrazione conosce bene la
situazione di criticità di Saint-Léger anche per diversi incontri
che si sono tenuti negli ultimi mesi sia con il Direttore della
struttura, sia con la Sindaca di Aymavilles. Purtroppo, come ho
avuto modo di chiarire nelle premesse, la struttura in questione è
privata e attualmente ancora non autorizzata, di conseguenza non
convenzionata, non può pertanto rientrare tra le realtà che possono
essere finanziate a vario titolo da parte dell'Amministrazione
regionale. Tuttavia, per effetto dell'applicazione dell'articolo 13
della legge regionale n. 15/2021, la Casa famiglia di Saint-Léger,
essendo una società cooperativa a mutualità prevalente, potrà
accedere al previsto rimborso fino al 70 percento delle perdite
subite nei limiti dei massimali indicati in legge. In funzione dei
dati attualmente in nostro possesso dovrebbe permettere nel caso di
specie un ristoro di circa 28 mila euro rispetto a una perdita di
circa 40 mila. Nell'apprezzare l'interessamento che gli interrogati
hanno dimostrato in merito alla problematica che ha toccato la Casa
famiglia di Saint-Léger ci spiace dover però sottolineare come gli
interroganti e il loro gruppo consiliare avessero votato contro
proprio all'articolo 13, dimostrando forse poca attenzione in
questa occasione verso un mondo cooperativistico di cui anche la
struttura di Saint-Léger fa parte e questo nonostante le numerose
sottolineature di utilità dell'articolo 13 più volte espresse dai
miei colleghi di maggioranza nelle fasi di allestimento della legge
regionale n. 15. Grazie alla sua approvazione, abbiamo quindi
contribuito a non lasciare indietro nessuna realtà socio-economica
della nostra Regione.
Presidente -
Per la replica, ha chiesto la parola al
consigliere Manfrin.
Manfrin (LEGA VDA) -
La conclusione della sua risposta mi
dà modo così di spiegare un altro paio di cose. Io la ringrazio,
Assessore, quando lei conclude le sue risposte con delle note
polemiche mi dà la possibilità anche di ribattere anche a livello
politico. Io mi limiterò a evidenziarle, Assessore, che tutte le
aziende avrebbero avuto un trattamento identico a quello a cui sono
state sottoposte le cooperative e glielo assicuro che, visto che
questo è il tenore delle risposte, lo renderemo noto ovviamente
alle aziende, se non se ne saranno già accorte, di quella che è
stata la differenziazione fra le cooperative e le altre aziende,
così vedremo se anche le altre aziende vi ringrazieranno per il
trattamento di sfavore a cui le avete sottoposte.
Veniamo ai fatti. La sua risposta andava benissimo fino a un
certo punto, perché è, come lei saprà, a parte che lo ha detto tra
le righe della sua risposta, ma anche facendo riferimento
all'articolo 13 che non abbiamo votato, dovrebbe sapere che la nota
che le è stata trasmessa... nel momento in cui la cooperativa
stessa le dice che la cooperativa ha iniziato i lavori di
adeguamento della struttura nel 2019, dovrebbe suggerirle che anche
un ristoro del 70 percento di quelle che sono state le perdite
potrebbe spiegarle che nel 2019-2020 la cooperativa... la struttura
più che la cooperativa perché a noi non interessano le cooperative,
interessano le strutture, interessano soprattutto gli utenti, non
ha potuto avere la possibilità di lavorare o ha lavorato in maniera
molto ridotta. Questo è il problema Assessore! Il fatto di aver
lavorato in maniera molto ridotta quindi evidentemente ha ridotto
di tanto gli spazi, anche di quelli che lei evoca, cioè i tanto
famigerati ristori del 70 percento delle perdite.
Non solo però, lei ci ha detto che, nonostante gli accordi,
nonostante quello che appunto la struttura le aveva scritto, sono
stati introdotti soltanto 2 pazienti positivi all'interno della
struttura, però, da quello di cui le metteva al corrente... la
struttura nella lettera che le ho citato - evidentemente loro
scrivono, così almeno lo leggo e così le persone all'esterno lo
sanno - dice: "vorrei porre anche questa riflessione della
circolare ricevuta sulla gestione della pandemia. Prima della
seconda ondata ci risultava che non avremmo dovuto gestire i casi
Covid positivi presso la nostra struttura. Ci era stato ribadito
che i positivi sarebbero stati inviati in altre strutture
organizzate con servizio infermieristico 24 ore su 24. Quando
abbiamo avuto i primi casi, ci è stato detto che non c'erano
strutture disponibili e che avremmo dovuto tenerli noi. Ora, però,
ci troviamo - "ora" era dicembre 2020 - in grosse difficoltà e
questa situazione rischia veder fallire la nostra
organizzazione".
Ora, Assessore, lei sicuramente si bea del fatto di averci detto
che non abbiamo votato l'articolo, ma forse qui si evidenzia
un'inadempienza che l'Assessorato ha messo in piedi: voi con una
circolare avete detto che non avrebbero dovuto ospitare persone
positive e che le persone positive sarebbero state trasferite in
una struttura con copertura infermieristica 24 ore su 24 e, alla
luce di quello che invece ci dicono quando hanno avuto i primi
positivi... e nella prima parte della lettera, checché lei ne dica,
loro ci dicono che "il giorno 4 dicembre 2020 sono stati eseguiti i
tamponi a tutti i nostri ospiti e si contano 16 positivi al Covid e
12 negativi e 2 ospiti sono stati trasferiti temporaneamente a
Variney nell'attesa che il tampone torni negativo". Li avete
lasciati nella bagna: li avete lasciati nella bagna prima quando
con le vostre stesse circolari avevate detto che non avrebbero
dovuto ospitare persone positive e li lasciate nella bagna ora
legando il supporto... una struttura che voi avete evidentemente
messo in difficoltà... legando a un ristoro che non arriverà mai
perché questa struttura nel 2019 non lavorava. Complimenti
Assessore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK