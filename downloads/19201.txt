Consiglio Regionale della Valle d'Aosta - Oggetto del Consiglio n. 2350 del 19 dicembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2350 del 19 dicembre 2001 - Resoconto
OGGETTO N. 2350/XI Gara per l’affidamento
dell’esercizio della stazione autolinee nel periodo
2002/2004. (Interrogazione)
Interrogazione In considerazione della deliberazione di
Giunta n. 2220 del 25.06.2001 con oggetto: "Approvazione
dell’indizione di gara, mediante licitazione
privata, ai sensi del R.D. n. 827/1924 e del D.P.R. n. 573/1994 per
l’affidamento dell’esercizio della
stazione autolinee di Aosta per il periodo 01/01/2002
– 31/12/2004";
Preso atto che sono scaduti i termini per
l’assegnazione di tale servizio;
il sottoscritto Consigliere regionale
Interroga
l’Assessore competente al fine di conoscere le
determinazioni adottate.
F.to: Lattanzi
Presidente La parola all’Assessore al turismo,
sport, commercio e trasporti, Lavoyer.
Lavoyer (SA)
È in corso di ultimazione la relativa
procedura concorsuale, nel senso che deve ancora essere
formalizzato l’atto di Giunta, che sarà formalizzato
in una delle prossime sedute della Giunta,
senz’altro entro fine anno. Procedura concorsuale
che ha visto la presentazione di due offerte: la prima presentata
dall’associazione temporanea di imprese ATM
Torino-SATTI Rebellino, e la seconda presentata dalla SAVDA S.p.A.
Ricorrendo, in una di queste offerte, il caso di un superamento di
oltre il 20 percento della media dei ribassi da parte di una o più
offerte, è stata effettuata da parte degli uffici della Direzione
trasporti la verifica di anomalia dell'offerta ATM-SATTI
Rebellino.
Sulla base delle controdeduzioni presentate dal raggruppamento,
l’offerta è stata giudicata anomala e quindi
esclusa, essenzialmente per una non corretta stima del costo del
personale. Gli offerenti hanno previsto un costo annuo di 190
milioni, a fronte di costi documentati in base a quanto avviene
nell’attuale gestione, di 334 milioni.
La Giunta regionale esaminerà quindi, in una delle prossime
sedute - penso già quella del 24 dicembre 2001 - la proposta di
deliberazione che gli uffici presenteranno con la proposta di
aggiudicazione del servizio alla SAVDA S.p.A., per il periodo
dall’11 gennaio 2002 al 31 dicembre 2004. Il
corrispettivo annuo sarà di euro 61.740,67 a fronte del costo
sostenuto per il 2001 di euro 56.900.
Presidente
La parola al Vicepresidente Lattanzi.
Lattanzi (FI)
La prima riflessione riguarda i tempi.
L’Assessore mi consentirà di dire che, a dodici
giorni dal 2002, venire a raccontare in quest’aula,
oggi, che in una delle prossime sedute della Giunta si delibererà
per procedere all'indizione del servizio alla SAVDA S.p.A., mi
consenta di dire che siamo, dopo sette anni, alle ultime ore
possibili, e devo dire che su questa cosa non possiamo esprimere
soddisfazione.
Il collega Curtaz stamattina citava una sua iniziativa risalente
al 1998, io ne cito una mia: nei primi mesi del mio mandato ho
presentato, insieme ai miei colleghi, a fine 1998 un'interrogazione
che chiedeva questa biglietteria che fine faceva, visto che a
distanza di qualche settimana sarebbero decaduti i tempi per il
rinnovo della concessione. In quell’ottica
l’Assessore ci comunicò testualmente che si doveva
procedere ad una prosecuzione di affidamento temporaneo per
ulteriori 6 mesi, perché c’era una problematica
della biglietteria integrata, la fantomatica - come dice il collega
Curtaz, e condivido - "biglietteria integrata" che alla fine del
1998 era ancora da definire, però si prorogava per ulteriori 6 mesi
perché si confidava che nei primi sei mesi del 1999 il problema
sarebbe stato risolto.
Si diceva anche che per il futuro - cito testualmente
l’Assessore - la soluzione più ragionevole sembrava
essere l’affidamento in concessione per la gestione
del terminal ad una società costituita da tutti i concessionari
interessati, nel quadro di un previsto sistema tariffario. Una
prima annotazione è che quindi non si è andati nella direzione
nella quale l’Assessore in quel momento
prevedeva.
Nulla di male, perché sono cambiate le situazioni e ben venga la
gara di appalto che è stata poi indetta, che ricordo - senza
dovermi citare - che indicavamo, già alla fine del 1998, lo
strumento della gara di appalto di tipo europeo quale strumento più
giusto e corretto, per addivenire alla deliberazione del servizio
di biglietteria. Si giustificava quindi un ulteriore semestre di
proroga, e noi rilevavamo nel 1998 che prorogare di ulteriori sei
mesi costituiva, a nostro avviso, visto che dal 1993 era partita
questa "manfrina" e visto che una proroga può durare solo due anni,
una procedura scorretta.
Siamo a fine 2001, si sono succedute da allora ulteriori
proroghe sempre di sei mesi, pertanto noi vogliamo stigmatizzare
come queste proroghe continue siano state un comportamento
scorretto della libera concorrenza e del servizio dei
cittadini.
Diceva anche l’Assessore che
"era intenzione
dell’Amministrazione inserire la gestione in un
appalto che coinvolga tutte le società concessionarie, ad
integrazione della biglietteria, se saremo costretti eventualmente
ad una proroga in attesa delle definizioni di questo appalto
generale e perché al 31 dicembre i tempi per poter appaltare solo
questa gestione del terminal sono insufficienti".
Sosteneva quindi, come dicevo, la tesi del rinvio. Assessore, mi
permetta di dire sui tempi lei non è stato efficiente; come
Assessore ai trasporti, con competenza di quella biglietteria, lei
è stato inefficiente, mentre è stato molto efficiente nelle
chiacchiere!
In quelle devo dire che è stato molto bravo, perché dopo
conferenze stampe, rinvii e proroghe in quest’aula
in termini sistematici, in questi anni, nei quali ci ha detto che
c’era il sistema integrato da mettere a punto,
arriviamo a 12 giorni dal 2002 e il sistema integrato non so a che
punto sia! Magari scopriremo fra qualche giorno che non sarà ancora
a punto - mi auguro che non sia così - ma dopo sette anni lei ci
viene a raccontare la favoletta che le servono ancora 12 giorni e
auspica che nelle prossime riunioni di Giunta questa delibera verrà
affrontata! Mi consenta di dire che lei è stato inefficiente su
questo tema, lo dicono i dati purtroppo, e Lattanzi lo sottolinea
soltanto, perché sono i tempi e i dati che lo dicono!
Per quanto riguarda i contenuti, mi consenta una riflessione.
Lei ci ha comunicato - cosa che nessuno poteva sapere se non lei, e
questa interpellanza aveva proprio lo scopo di capire come mai, a
distanza di mesi dall'indizione dell’appalto, non si
sapeva ancora chi avrebbe gestito dal 1° gennaio (e siamo a 12
giorni dal 1° gennaio) - lei ci ha comunicato che, rispetto ad una
delle due offerte, quella della Rebellino, già conosciuta a questo
Consiglio perché capogruppo dell’appalto per il
trasporto dei disabili, al quale si era presentata con un'offerta
che noi avevamo detto "anomala" rispetto a quella degli altri -
guarda caso questa capogruppo Rebellino fa sempre offerte anomale:
l’altra volta l’ha vinta, questa
volta avete evidenziato che era troppo "anomala" per vincere la
gara di appalto - dal 1° gennaio sarà alla SAVDA che verrà affidato
il servizio. Auspichiamo pertanto che la SAVDA sia pronta per
continuare tale servizio, che ha offerto fino ad oggi, con quel
sistema di "biglietteria integrata" che, mi auguro, possa
effettivamente partire dal 1° gennaio.
Stigmatizziamo come ci sia un'azienda che sistematicamente
partecipa agli appalti di questo Assessorato con offerte anomale,
la prima sui disabili l’ha vinta con molte proteste
e ricorsi, la seconda avete almeno avuto la dignità di
escluderla!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK