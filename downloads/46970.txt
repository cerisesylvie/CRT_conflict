Consiglio Regionale della Valle d'Aosta - Oggetto del Consiglio n. 3318 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Corpo forestale valdostano e relative strutture
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3318 del 21 febbraio 2024 - Resoconto
OGGETTO N. 3318/XVI - Interpellanza: "Stato delle
interlocuzioni con la Commissione Paritetica e il Ministero
dell'Interno per colmare le differenze economiche e previdenziali
dei Corpi valdostani dei Vigili del Fuoco e dei Forestali rispetto
ai corrispondenti corpi nazionali".
Bertin (Presidente) -
32 Consiglieri presenti,
riprendiamo con l'ordine del giorno. Facciamo i punti n. 30 e 31 e
poi introduciamo l'anticipazione delle iniziative che fanno
riferimento all'assessore Grosjacques. Punto n. 30.
Consigliera Erika Guichardaz, ne ha facoltà.
Guichardaz E. (PCP) -
Nella nostra interrogazione del 20
dicembre 2023, proprio sulla questione dell'equiparazione
previdenziale dei Vigili del Fuoco e del Corpo Forestale, il
Presidente riportava che per quanto riguarda la Commissione
Paritetica è stato costituito un tavolo di lavoro informale a
livello ministeriale, con la partecipazione dell'INPS, dal quale è
emersa la necessità di reperire alcuni dati, in particolare sulla
platea dei dipendenti interessati e sulla quantificazione del
differenziale contributivo a carico della Regione; lavoro questo
che potrebbe essere completato entro il prossimo mese di
gennaio.
Dall'ultimo Consiglio, avendo fatto un'iniziativa invece sulla
Commissione Paritetica, il Presidente ha evidenziato il fatto che
pur mancando un membro della componente regionale questo non
cambiava nulla e il lavoro della Commissione comunque poteva essere
svolto con tranquillità.
Con quest'interpellanza che arriva prima del deposito del D.L. -
e poi su una parte parliamo dell'aspetto del comparto sicurezza,
qui invece stiamo parlando dell'aspetto previdenziale, quindi della
norma d'attuazione - chiediamo al Presidente di conoscere le
risultanze del tavolo di lavoro che aveva citato nel mese di
dicembre, lo stato delle interlocuzioni con la Commissione
paritetica e il Ministero dell'Interno per cercare proprio di
colmare queste differenze, e gli intendimenti, quindi, per arrivare
a una soluzione.
Presidente -
Risponde il Presidente della Regione.
Testolin (UV) -
Risponderemo in maniera complessiva ai
tre quesiti con riferimento a quest'interpellanza.
Informo che l'Ufficio di Previdenza della Presidenza della
Regione sta lavorando per la definizione puntuale di un dossier da
trasmettere ai membri di parte regionale della Commissione
Paritetica, così come si era già forse accennato la volta
scorsa.
Tale dossier risulta piuttosto complesso e articolato e chiede
più tempo del previsto per essere definito e completato,
trattandosi, come si può ben comprendere, di materia previdenziale
e di operazioni di calcolo che generalmente vengono fatte
dall'ufficio nei sei mesi prima del collocamento a riposo di ogni
singolo dipendente e non contestualmente per tutti i dipendenti
concernés, quindi 246 dipendenti di cui 153 Vigili e 93
Forestali.
L'estrazione di questi dati, come detto, costituirà la base
oggettiva per la conclusione del confronto con i Ministeri
competenti e l'INPS - che sono quelli che hanno eccepito, nella
fase di raccolta dei pareri, una serie d'istanze che peraltro noi
avevamo già fatto presente alla ministra Calderone quando era
salita, proprio per sensibilizzare anche il Ministero competente,
poi l'INPS è un ente a se stante, ma gli uffici della Ministra
erano stati quelli che avevano tradotto le istanze dell'INPS per
renderle alla Commissione - e a valle del quale dovranno appunto
esserci le valutazioni comprovanti la compatibilità delle nostre
richieste rispetto all'iscrizione del Corpo regionale dei Vigili
del Fuoco e del Corpo Forestale della Valle d'Aosta alla previdenza
statale.
Occorre poi infine evidenziare come nel percorso complessivo,
tendente a tale direzione, si annovera e si valuta opportuna la
recente approvazione da parte della Giunta al fine della sua
sottoposizione a questo Consiglio regionale del D.L. in materia di
comparto sicurezza e soccorso - che era stato richiamato anche
dalla collega - e che rende alla fine dell'iter, se approvato come
presentato, più compatibili le due categorie alla situazione
statale, agevolando e favorendo sicuramente l'allineamento
pensionistico delle stesse.
La sommatoria quindi di queste situazioni può indirizzare verso
un accoglimento delle richieste espresse in Paritetica e speriamo
che le cose vengano confermate anche dagli organi tecnici che sono
più legati squisitamente all'INPS e alle parti tecniche del
Ministero del lavoro, che hanno sottolineato in questo percorso
alcune difficoltà.
Presidente -
Consigliera Erika Guichardaz ne ha
facoltà.
Guichardaz E. (PCP) -
Rispetto a quanto mi aveva detto in
precedenza, io avevo compreso - o meglio dal resoconto esce questo
- che il tavolo di lavoro era un tavolo ministeriale, mentre adesso
lei mi dice che è un tavolo intanto di tipo regionale, nel senso
che è l'ufficio regionale che se ne sta occupando, quindi quello
che era previsto per fine gennaio non è potuto avvenire perché la
raccolta di questi dati è molto più complessa evidentemente di
quello che si immaginava.
Non capisco però allora quel milione e 800 mila euro che avevamo
visto in bilancio da che calcoli fosse venuto, lo avevamo chiesto
anche in Commissione, e su questo c'era stata un po' di titubanza e
non avevamo compreso.
Adesso aspettiamo di vedere invece quanto sta facendo l'ufficio
regionale per meglio comprendere.
Capiamo un po' meglio quello che aveva inteso nel comunicato che
ha fatto a seguito del deposito del D.L., quindi il perché abbia
parlato anche della parte previdenziale, perché non ci era molto
chiaro, perché naturalmente il D.L. va più che altro a guardare la
parte contributiva, perché sulla parte previdenziale sappiamo
esserci competenza statale, ma da quello che lei ha detto adesso
capiamo un po' meglio le motivazioni.
È normale che, oltre al conteggio, altra cosa è invece la norma
di attuazione, quindi una cosa sono i soldi, altra cosa invece è la
norma di attuazione che invece dalla sua risposta non ho compreso a
che livello e a che punto sia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK