Consiglio Regionale della Valle d'Aosta - Oggetto del Consiglio n. 221 del 18 settembre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 221 del 18 settembre 1967 - Resoconto
OGGETTO N. 221/67 - Proposta di elaborazione di un "piano
globale per gli impianti sportivi". (Reiezione di mozione)
Casetta (P.C.I.)
- Veramente sarebbe proprio il caso di
dire "campa cavallo che l'erba cresce": questa mozione noi
l'abbiamo presentata il 22 di aprile di quest'anno; doveva essere
discussa, naturalmente, nel Consiglio del 10-11 maggio e siamo al
18 di settembre. Sono passati molti mesi, ma, malgrado ciò, questa
nostra mozione potrebbe anche, ancora oggi, essere chiamata
"mozione per la chiarezza".
Dico questo perché, al momento della discussione del bilancio,
di chiarezza da parte dell'Assessore al Turismo, da parte del Dr.
Balestri, non eravamo riusciti ad ottenerne ed infatti, a più voci,
avevamo chiesto almeno una spiegazione, su come sarebbero stati
spesi, su come sarebbero stati impiegati quei 470 milioni previsti
dal capitolo 534 del bilancio. Ma Balestri, si vede che allora era
affetto da mutismo acuto, non ci aveva voluto rispondere, o non ci
aveva saputo rispondere: abbiamo trovato quei 470 milioni a scatola
chiusa, a sorpresa, come è l'uovo di Pasqua. Così, aspettando di
vedere come sarebbero stati spesi, però dal sarcofago che racchiude
Balestri, una volta una frase era venuta fuori, e la frase era
questa: in un prossimo Consiglio vi presenteremo un piano globale.
Ed è per questo che la mozione ripete quella frase, per affrontare
e risolvere i problemi inerenti agli impianti sportivi della nostra
Regione. Campa cavallo, lo stavano studiando, era in preparazione,
era quasi ultimato; malgrado la mozione si discuta dopo quattro
mesi da quando è stata presentata, a tutt'oggi, niente di tutto ciò
è stato presentato in Consiglio, anche se quel piano - che più
piano di così non potrebbe andare, perché passano i mesi, è passato
un anno ormai dal bilancio - rappresenta solo una parte di come si
sarebbero impiegati quei 470 milioni, non l'abbiamo ancora visto.
Ma, quando noi diciamo "piano globale", ci riferiamo non solo alle
promesse che Balestri aveva fatto allora al Consiglio regionale, ma
il nostro discorso tende ad essere più particolare, perché basta
percorrere la nostra Regione, parlare con gli amministratori
comunali per accorgersi che non di un piano si può parlare, ma
nemmeno di pezzetti del medesimo: sono passati dei mesi dal voto
consiliare che deliberava uno stanziamento per affrontare e
risolvere in modo intercomunale il problema del campo sportivo di
Donnaz, di Pont Saint Martin e dei Comuni limitrofi.
Noi chiediamo oggi all'Assessorato al Turismo che ne è di quella
decisione? Vorremmo proprio saperne qualcosa in proposito. Ci
risulta che le cose sono rimaste al punto di allora, e sì che il
voto era stato unanime, il Consigliere Manganoni ce ne può dare
atto, ma non se ne è più parlato, quei Comuni non hanno avuto
quattrini, la decisione di fare quel campo sportivo è andata avanti
nei mesi, quel problema non si è risolto e quindi, evidentemente,
non c'è stata la volontà di risolvere quel problema.
Si diceva, si dice nella nostra mozione, al punto b), che la
stesura di detto piano di utilizzazione dei 470 milioni previsti in
bilancio avvenga in armonia con il piano della programmazione
regionale. Sembra quasi, sembra quasi una barzelletta,
evidentemente, perché è passato un anno e mezzo da quando abbiamo
parlato della programmazione regionale e, evidentemente, niente si
è fatto ancora in questo senso. Chiedere che questo stanziamento
avvenga in armonia con quelli che sono i postulati della
programmazione regionale sarebbe un po' troppo, perché, come gli
impegni di pulcinella, quelli di questa Giunta, se li è portati via
il vento.
Concludendo e tornando al discorso iniziale, noi attendiamo,
quindi, di conoscere se la Giunta ha preparato il piano di
utilizzazione dei 470 milioni, previsti al capitolo 534 del
bilancio regionale e se, in quel piano, è prevista una
utilizzazione programmata, per la parte impianti ed attrezzature
sportive. Pensiamo che la Giunta debba anche risponderci che cosa
ne è della decisione inerente lo stanziamento a favore dei Comuni
di Donnaz e Pont Saint Martin, per la costruzione di un campo
sportivo intercomunale. Noi pretendiamo di conoscere tutto questo
perché abbiamo l'impressione che quei 470 milioni si stiano
volatilizzando in spese varie senza realizzare neanche in parte
quelli che erano gli impegni di questo Consiglio.
Manganoni
(P.C.I.)
- Scusi, io volevo intervenire,
però, il mio intervento dipende da quanto dirà l'Assessore.
Balestri (P.S.I.)
- Trovavo molto giusta la tua
osservazione, ma non era completa, per una semplice ragione:
perché, ai Parroci, ai Consiglieri regionali, abbiamo mandato una
certa circolare; ai Sindaci l'avevamo indirizzata a parte perché
assieme alla circolare c'era anche l'indicazione "di disporre per
l'affissione di uniti manifesti, ecc.". Ecco perché, si era mandato
del materiale e si era fatto a parte per i Sindaci, quindi... una è
ai Sindaci, dove si invia il materiale, l'altra è ai Consiglieri e
ai Parroci, per conoscenza.
Manganoni
(P.C.I.)
- Qui dice: "ai signori Parroci
e dopo, ai Signori Consiglieri" - con tutto il rispetto dei Parroci
- intendiamoci...
Balestri (P.S.I.)
- ...con questo non voglio fare nessuna
accusa a nessuno: hanno tenuto una dicitura che avevano sempre...
cambiamola ecc... tanto per precisione, perché mi sembrava talmente
grossa di non aver avvertito i sindaci, insomma, che ho voluto
subito informarmene...
Ad un certo momento si era parlato in Giunta di una certa
disponibilità e di certi piani di attrezzature sportive; io vi dico
la verità che, se potessimo aver avuto anche già una indicazione
programmatica, sarei stato il primo ad esserne contento. Però vi
dico una cosa, vi leggerò i pochi soldi che sono stati spesi così
per un valore di 23 milioni. Quindi, tutto il resto, è a
disposizione del piano, e precisamente: "disponibilità 470 milioni,
da cui c'è stato lo storno per l'arredamento di Palazzo Narbonne...
di 87; il presente piano ha ancora un carattere di massima, in
quanto alcune delle iniziative in progetto potrebbero essere
ritardate da difficoltà di carattere amministrativo e tecnico; gli
importi esposti hanno quindi carattere provvisorio e sono
suscettibili di variazione in più o in meno, in relazione
all'altezza effettiva dei progetti definitivi; essi si basano,
tuttavia, sui consuntivi di opere di analoga importanza. La Giunta
ha ritenuto opportuno dare un contributo di 76 milioni e di
sottoporlo, quando è il momento, all'approvazione per il Palazzo
del Ghiaccio di Courmayeur. Il progetto prevede una spesa globale
di £. 172 milioni circa di cui 132 milioni per lavori e 30 milioni
per acquisto terreni. La spesa verrà coperta per la parte residua
con fondi comunali e con fondi del CONI; 5.500.000 per l'acquisto
di un'area in Regione Saumont per la costruzione di un nuovo
poligono di tiro a segno; la sezione del Tiro a Segno di Aosta ha
predisposto un progetto di massima per la realizzazione
dell'impianto in questione nella zona esistente a valle
dell'attuale poligono militare; la spesa globale ammonterebbe a
lire 27 milioni, di cui 5.500.000 per acquisto terreni, per cui si
richiede l'intervento regionale, mentre, per le attrezzature, la
Sezione Tiro a Segno di Aosta ha in corso trattative con il CONI
per la concessione di un contributo e di un mutuo a tasso
agevolato, più il finanziamento del Tiro a Segno nazionale.
Costruzione di una piscina coperta e di attrezzature
complementari a Pré-Saint-Didier: primo stanziamento di 50 milioni;
la costruzione di una piscina coperta del tipo perfezionato potrà
comportare una spesa aggirantesi sui 280, 300 milioni, esclusi i
terreni. La costruzione dovrà sorgere su un terreno di proprietà
regionale esistente nelle adiacenze alle terme, al centro di una
zona attrezzata per la cui realizzazione si prevede anche
l'acquisto di nuove aree; non appena definiti i progetti di massima
verranno avviate trattative con il CONI per conoscere le sue
possibilità di intervento.
Costruzione di una patinoire artificiale in Aosta, regione
Chamberlet: 100 milioni.
L'iniziativa in questione comporterebbe una spesa complessiva di
100 milioni circa, di cui 20 milioni per acquisto terreno, in
adiacenza alla zona Tesolin già urbanizzata, di £. 50 milioni, più
impianti frigoriferi, £. 30 milioni, costruzione di spogliatoi,
magazzini, allacciamenti elettrici, idraulici e altre opere
complementari.
Costruzione di un campo sportivo in Bassa Valle: 40.000.000.
È prevista la costruzione di un campo sportivo in Bassa Valle in
Comune di Pont St. Martin; il predetto Comune aveva già approvato
la deliberazione con la quale si mette a disposizione l'area ex
Cravetto per la costruzione di attrezzature sportive.
A questo punto, dopo aver approvato la delibera, il Comune è
ritornato sulle sue decisioni e, in comunione col Comune di Donnaz,
sono venuti a dire che vorrebbero fare un campo sportivo nell'area
adiacente fra i due Comuni. Era questa un po' una nostra iniziativa
che volevamo che gli impianti fossero fatti in Consorzio dei
Comuni, perché questi impianti, anche come gestione, costano e
quindi, se ci sono più Comuni a gestire, ad un certo momento, le
spese diminuiscono e possono servire ad una popolazione
maggiore.
A questo punto, abbiamo dato la delega a loro di trattare e di
vedere e non ci hanno ancora riferito niente; quindi le cose sono a
questo punto.
Gli impegni in corso e in via di perfezionamento alla data del
15 luglio 1967 sono 25 milioni, di cui:
- Comune di Aosta: contributo per costruzione degli spogliatoi
per il campo da tennis e il campo sportivo Mario Puchoz, Aosta, che
è già stato passato in Giunta, e approvato dal Consiglio;
- Comune di La Thuile: contributo per acquisto terreno e
costruzione parcheggio in frazione Thovex 1.400.000;
- Golf Club Cervinia, Breuil: sussidio per sistemazione Club
House 1.000.000;
- Soc. SAGIT - Gressoney St. Jean: contributo per la
sistemazione piste di sci e impianti di risalita Weissmatten:
1.000.000;
- Scuola di sci di La Thuile: contributo per installazione
scuola di sci estiva, al ghiacciaio del Rutor - 1.400.000.000:
- Unione Sportiva Châtillon: contributo per costruzione campo di
tiro al piattello 600.000;
- Società Pila - Aosta: contributo per la sistemazione piste di
sci 1.500.000;
- Comune di Bard: contributo per costruzione piazzuole nel
centro del borgo: 900.000;
- Comune di Introd: contributo per costruzione campo da tennis
1.000.000;
più i 5 milioni circa che sono passati oggi per il Comune di
Aosta.
L'ammontare minimo presumibile degli impegni ordinari ricorrenti
sono questi, quindi la cifra, più o meno, torna.
Io, se ci sono delle... c'è anche un campo, lo stesso
ragionamento va fatto per l'alta Valle, dove stanno trattando il
Comune di La Salle e il Comune di Morgex, per vedere la
sistemazione dove si può fare un campo sportivo, più o meno del
tenore di quello della Bassa Valle; questo è il programma che noi
avevamo per...
Montesano (P.S.D.I.)
- ...allora, Consigliere
Manganoni.
Manganoni
(P.C.I.)
- Ben, io penso che non si può,
anche mettendoci tutta la buona volontà, chiamare questo,
programmazione!
Questo, tutto al più, può chiamarsi destinazione di quei 400 e
rotti milioni, ma non programmazione. Per programmazione, io
intendo questo: prendiamo, incominciamo a vedere per settore, per
esempio: "campi sportivi". Fino adesso le Amministrazioni regionali
hanno costruito i campi sportivi in varie zone della Valle, senza
un piano. Perché? Perché impianti sportivi non ce n'erano e allora
si è cominciato a costruirne, nelle zone più importanti e dove
c'era la disponibilità dei terreni, c'era la possibilità di
reperire i terreni. Questo criterio era anche giusto, allora, oggi
non più. Perché? Perché se noi continuiamo, tenuto conto del numero
dei campi sportivi che ci sono già, parliamo dei campi sportivi,
poi vediamo il resto. Ora, effettivamente, è necessaria la
programmazione, per evitare che cosa? Che si costruiscano magari
due campi sportivi, uno vicino all'altro, quando è sufficiente uno,
e non se ne costruiscano altrove dove è necessario. Quindi, a mio
parere - rimango nel settore dei campi sportivi per adesso -
l'Assessore doveva dirci, in Valle d'Aosta - magari anche con una
cartina della Valle - ci sono questi campi sportivi, no? Questi
hanno le caratteristiche richieste dal CONI, ecc. e quindi vanno
bene; questi altri vanno modificati, ampliati, o vanno costruiti,
per esempio, gli spogliatoi; noi abbiamo dei campi sportivi che non
hanno lo spogliatoio. In queste e in altre zone, il campo sportivo
non c'è, quindi, come avete fatto per Donnaz e Pont Saint Martin, e
qui avete fatto bene, perché sarebbe assurdo costruire due campi
sportivi: uno a Donnaz, e uno a Pont Saint Martin. Costruiamone uno
fra i due Comuni, questo sta bene; però questo deve essere fatto
per il resto della Valle, in modo che il Consiglio abbia la
prospettiva, abbia un'idea chiara del numero di campi sportivi
esistenti, di quelli regolamentari, di quelli non regolamentari che
richiedono un intervento finanziario per ampliarli, adeguarli alle
prestazioni del CONI, e di quelli che ancora mancano. Allora, il
Consiglio aveva queste idee chiare, sapeva, per esempio che, in
Valle d'Aosta, ci sono 10 campi sportivi da ampliare - dico 10 per
fare un esempio - da completare con lo spogliatoio, e ce ne sono,
per esempio, altri tre, altri cinque, il numero necessario per
completare, è vero, la costruzione, per fare fronte alle necessità
dei campi sportivi in Valle, questo...
Balestri (P.S.I.)
- Io all'inizio ho scritto a tutti i
Sindaci della Bassa Valle e dell'Alta Valle, dicendo:
"l'Amministrazione avrebbe idea di fare dei campi sportivi, che
abbiano questi dati requisiti, e che possano servire, oltre al
football per questo, questo e questo; vedete voi di fare dei
consorzi fra di voi e indicateci dove ritenete più opportuno
costruirli". Per questo io ho scritto delle lettere ai Sindaci; è
per quello che noi cerchiamo, possibilmente, se è possibile, di
avere delle indicazioni da loro, per sapere dove ritengono più
opportuna l'ubicazione di questi campi.
Manganoni
(P.C.I.)
- È già positivo il fatto di
aver scritto, ma secondo me, non è sufficiente. Non è sufficiente
perché? No, no, un momento, perché i Sindaci, noi sappiamo come
sono, cosa vedono loro? Il proprio Comune! Allora è naturale che un
Sindaco, essendoci due o tre Comuni per cui il campo sportivo è
sufficiente, siamo chiari, perché sarebbe stupido andare a
costruire, in ogni Comune, un campo sportivo. Ogni Comune guarda la
sua circoscrizione, ignora quella vicina e allora, a mio parere,
l'Assessore doveva esaminare la situazione attuale dei campi
sportivi e, dove mancano, convocare i Sindaci di quella zona, e poi
convocarli o convocarli nella loro zona, tenendo press'a poco
questo discorso: "Voi siete, non so, due, tre, quattro Comuni in
quella zona che non avete il campo sportivo; è assurdo costruire un
campo sportivo per ogni Comune; potrebbe bastarne uno o due per
questo gruppo di Comuni: vogliamo metterci d'accordo? Ma, per
questo, ci vuole l'Assessore che li metta d'accordo, se no fra loro
non vanno d'accordo, dicendo, facciamo questo campo sportivo in
questa zona, bisogna anche vedere le possibilità di reperire i
terreni, ecc. che possano servire a due o tre Comuni, perché è
logico che un campo sportivo non può servire a tre Comuni se
andiamo a costruirlo all'estremità di uno, lasciando tutti gli
altri fuori, troppo distanti. Ora, queste cose, per metterli
d'accordo e per giudicare, bisogna che sia l'Assessore che va e non
dico che impone, ma che cerca di metterli d'accordo, perché se no,
i Sindaci - non per dire male del Sindaco, ma ogni Sindaco guarda
la propria parrocchia e se ne lava le mani dell'altra - anzi, in
molti casi, ci sono anche delle rivalità, quello spirito di
campanile che, auguriamoci che scompaia, e sta già diminuendo, fra
ogni Comune, perché ogni Comune dice: "Lo voglio a casa mia e non
lo voglio nel Comune vicino".
Fatto questo, anche prima di fare questo, sapendo l'ubicazione
attuale dei campi sportivi, l'Assessorato può giudicare anche,
grosso modo, dove mancano ancora. Allora sì, noi in Consiglio,
avremmo avuto uno specchio della situazione dei campi sportivi in
Valle, mentre, fino adesso, quanti Consiglieri sanno dove sono i
campi sportivi, quanti campi sportivi ci sono, e dove mancano? C'è
chi magari era nell'Amministrazione precedente, nelle
Amministrazioni precedenti, anche in quella attuale, che sa dove
sono dislocati, ma i Consiglieri non lo possono sapere. Quindi, la
programmazione, parlo dei campi sportivi, dovrebbe essere fatta,
anche in linea di massima, per esempio, dicendo: "In questi tre
Comuni sarà necessario un campo sportivo, anche se Lei non poteva
dirlo, lo faremo in questa località, per reperire i terreni, però
il Consiglio sapeva che, per esempio, non so, la Valle di Challant,
i due Challant, Brusson, ecc. per fare un esempio, necessita di un
campo sportivo, di due, in quella vallata; certamente non si potrà
farne uno per ogni Comune, sarebbe assurdo.
Ora, questo, Assessore, doveva portarci oggi, diciamo, come
programmazione o come inizio di programmazione, come prospettiva di
programmazione.
Questo discorso dei campi sportivi che io ho fatto può valere,
non so, per le palestre; dove ci sono le palestre, dove non ci
sono, dove è necessario, perché noi sappiamo che sarebbe assurdo
andare a costruire, non so, per esempio, una palestra a Verrayes
per il semplice fatto che i bambini per andare a scuola devono
farsi già mezz'ora di strada, perché sono tutti villaggi
sparpagliati e allora chi fa mezz'ora di strada per andare a
scuola, per ritornarsene, e poi noi sappiamo come fanno questa
mezz'ora di strada i bambini, saltando e giocando, ecc. di
ginnastica ne fanno già abbastanza; io ho detto Verrayes, per dire
un Comune, quindi lo stesso problema valeva per le palestre.
Ora, la questione del Palazzo del ghiaccio, del tiro a segno,
della piscina coperta, della patinoire, ecc. sta bene, sta bene;
però, nel resto della Valle, come Amministrazione regionale cosa
vediamo in prospettiva, cosa vediamo in futuro, no? Palazzo del
ghiaccio a Courmayeur, e va bene, io penso che si potrà discutere
sul come si farà, ecc., ma che sia necessario, questo
indubbiamente. Nel rimanente della Valle, negli altri 74 Comuni, o
nelle zone che possono interessare alcuni Comuni, cosa intendiamo
fare? Per esempio, abbiamo tutta la Bassa Valle, e qui abbiamo
Courmayeur, Aosta, Pré St. Didier e Aosta.
Poi: campo da tennis a Introd? È proprio un campo sportivo per
football a Introd - scusa, Introd, paese mio lo conosco - ed è da
tempo che i giovani chiedono un campo sportivo; vuole che le dica
di più? I giovani di Introd andavano a giocare al pallone a Les
Combes, perché a Les Combes c'è un certo pianoro, anche se si trova
a 1500 metri di altitudine, però c'è un piano e possono giocare al
pallone, c'è un piano grande, a Les Combes non scappa, a Introd
scappa il pallone, allora, fatelo pure il campo da tennis a Introd,
fatelo pure, va ben tutto bene, però credetemi, prima del campo da
tennis, fate il campo del pallone, perché i giovani di Introd, non
so quanti andranno a giocare a tennis, ben pochi, ma al pallone, sì
che ci vanno.
Ora, guarda Balestri, vuoi che ti dica questo? A Introd, mi
dispiace di dire questo, è il paese mio, a Introd c'è una certa
incomprensione da parte di certe autorità, perché i giovani di
Introd è da tempo che richiedono un campo sportivo per giocare al
pallone, come i giovani di tutti i Comuni, qual è oggi il gioco
preferito di questi nostri giovani di campagna? Il tennis? È il
pallone, e quelli è da tempo che lo chiedono, ma siccome certe
autorità locali fanno orecchie da mercanti, dicono, oui, ...io vi
faccio il tennis ...tennis, lasciamo perdere. Allora, io non vi
dico: "Non fate il tennis", fatelo pure, fateci anche un Palazzo
del ghiaccio, fateci anche un golf, fateci anche tutto al mio
paese, io vi dirò sta bene, però la prima cosa è per giocare al
pallone, la prima cosa, quindi qui noi abbiamo tutta l'alta Valle,
golf al Breuil, pista di sci a Gressan, tutto bene, io non vi dico
mica, benissimo, io sono dell'alta Valle, per spirito di campanile
dovrei dire "molto bene", però noi abbiamo tutta la Bassa Valle, da
Aosta in giù, bassa e media Valle; noi, oltre a questo campo in
discussione, campo sportivo fra Donnaz e Pont Saint Martin, abbiamo
pensato di fare qualche cosa per questa media e questa Bassa Valle,
oltre alle valli laterali, escludiamo il Breuil, e qui c'è poi
anche Gressoney, ma tutto il fondo Valle è anche lì. La maggioranza
dei giovani, delle giovani leve sono nel fondo Valle, e i Comuni,
con la popolazione più grande, non solo, lo spopolamento,
specialmente dei giovani, si verifica dove? In montagna, non nel
fondo valle; anzi, questi affluiscono nel fondo valle, e la
popolazione aumenta nel fondo valle. Ora, da Aosta in giù fino a
Pont Saint Martin, cosa abbiamo previsto? Da questa relazione io
non ci vedo niente. Io capisco che, magari, il Palazzo del ghiaccio
stia bene a Courmayeur e non a Donnaz, d'accordo, però non so, a
Châtillon, Donnaz, o Fenis, o che so io, in quelle zone, vediamo di
fare qualche cosa di utile e di necessario e che si adatti
all'ambiente, forse non un Palazzo del ghiaccio, ma...
Balestri (P.S.I.)
- ...un campo a Châtillon ...vorrei
fare una precisazione...
Manganoni
(P.C.I.)
- ...un campo sportivo, ma io
non parlavo di campi sportivi...
Balestri (P.S.I.)
- Guardi che di campi sportivi o che,
in Bassa Valle ce ne sono già moltissimi. Questi dovrebbero avere
uno scopo differente dal solito campo da football, tutti più o meno
oggi, moltissimi paesi oggi hanno un bel campo da football e anzi
abbiamo sistemato certi terreni con quattro reti e due porte e li
abbiamo sistemati; questi dovrebbero avere una funzione anche
didattica in futuro, che servono. Noi non li possiamo fare in ogni
posto: ecco perché abbiamo la dislocazione fatta, ce ne sono ad
Aosta, ce ne sono a Verrès, ce ne sono a Châtillon, e facciamone
uno in Bassa Valle e uno in Alta Valle, questo è lo scopo, che poi
manchino tante cose, su questo siamo perfettamente d'accordo.
Questo non ha la volontà di essere una programmazione, questa è la
volontà di iniziare a fare determinati impianti sportivi; io mi
auguro che la programmazione poi stenda un piano veramente
razionale e che si possa vedere, negli anni futuri, di completare
questo, questo è il discorso.
Manganoni
(P.C.I.)
- Ma adesso si è abbordata la
questione, si è ritornati nel campo dei campi sportivi. Faccio
questo esempio: Chambave, Verrayes e St. Denis che, messi insieme,
avranno non so, forse 3.000 abitanti, non hanno un campo sportivo,
mentre Nus ce l'ha, bene, Fenis ce l'ha, St. Marcel ce l'ha; St.
Marcel l'ha fatto nuovo alcuni anni fa. Quelli che ce l'hanno, quei
tre Comuni, sta bene; là abbiamo tre Comuni senza campi sportivi.
Allora, in questo piano, a mio parere, doveva essere previsto un
campo sportivo, con due porte, uno spogliatoio, no, io dico, che
doveva essere qualche cosa di non enormemente grande, nella zona di
questi tre Comuni, mentre invece lì, di quei tre Comuni non se ne
parla. Io vi faccio quest'esempio perché noi non possiamo
pretendere che quelli di St. Denis, Verrayes e Chambave vadano a
giocare a Châtillon, è anche giusto che ne abbiano uno fra di loro
quei tre Comuni. Quando io vi ho citato gli altri tre Comuni
vicini: Nus, ecc. ne hanno uno per ogni Comune, no? Va bene, sono
degli esempi che io faccio, ma non che io devo programmare,
d'altronde non sono all'altezza di programmare questo, ma io citavo
alcuni casi, alcuni dati.
Balestri (P.S.I.)
- Tutte le richieste avute per queste
piccole opere, le abbiamo fatte, non è quello che ci preoccupa, la
sistemazione di un campo sportivo, con delle reti, due porte,
comporta una spesa minima, quello rientra sempre nell'aggiornamento
che si fa ogni anno.
Manganoni
(P.C.I.)
- Sì, ma io parlo di una
programmazione, o almeno di un abbozzo di programmazione. Nella
relazione che adesso hai fatto, io penso che noi dovevamo sentire
questo, citare questi dati, dicendo, lì c'è, lì non c'è, questa
zona non c'è, quindi non lo prevediamo; tu dici: "Non l'hanno
richiesto"; è possibilissimo, però qui la Regione dovrebbe avere -
ma io dico, se non ce l'ha - dovrebbe avere, una visione chiara di
questa situazione e quindi dovrebbe apparire evidente che in quei
tre Comuni non c'è il campo sportivo. Allora cosa dovrebbe fare
l'Assessore? Chiamare i tre Sindaci, convocarli, magari recarsi sul
posto e dire: "Voi qui, in questi tre Comuni, con 2.500 abitanti
perlomeno - perché sono tutti e tre, perché Verrayes, da solo, ha
2.300 abitanti - è necessario che ci sia un campo sportivo". Ciò
affinché i giovani, invece che andarsene nelle "piole" - quelle
"piole" che noi vogliamo ancora andare a finanziare, perché ce ne
siano di più perché i giovani si ubriachino di più - e allora,
andate a giocare al pallone: questo è un dovere, scusami, Balestri,
del tuo Assessorato, di vedere questi...
Io ho citato Verrayes, St. Denis e Chambave, ma non voglio fare
perdere tempo al Consiglio, se no potrei elencare tutti i Comuni,
vediamo dove c'è un campo sportivo, ma vediamo questo esempio, no?
Noi si parla di programmazione, non di quello che facciamo
quest'anno. Noi si è parlato, io non dico che dobbiate portarci
oggi una programmazione completa, non si fa in due giorni, però
queste idee, questi chiarimenti, queste spiegazioni, il Consiglio
avrebbe dovuto averli dalla Giunta, dalla Giunta, in questo caso
dall'Assessore interessato che cioè abbia una visione di questa
situazione. Io parlavo dei campi sportivi, ma si può parlare anche
di altro, di campi sportivi che sono necessari perché nel Palazzo
del Ghiaccio, non ci andranno tanti giovani di Quart; ha uno scopo
turistico, ecc., d'accordo, ma il campo sportivo è la necessità
prima per far fare dello sport ai nostri giovani, i quali magari
non giocano al golf o al tennis, ma danno un calcio al pallone,
questo è naturale. Quindi, io concludo dicendovi che, va bene,
questa destinazione di questi fondi si può discutere, ma si può
essere d'accordo o meno, vedere, per esempio, il tiro a segno ad
Aosta, mentre nella Bassa Valle non si prevede niente. Perché non
si fa un campo di tiro a segno, al piattello, in modo che tutti
questi cacciatori quando non vanno a caccia, vanno a sfogarsi,
sparano a questi piattelli di alluminio, nella Bassa Valle, per
esempio, e io penso che, come zona, come terreni, si presta
benissimo, perché ci sono rocce dappertutto, quindi, va bene... Per
fare un caso, per fare un caso, scusa Balestri, anche se non te lo
richiedono... a Châtillon è ancora media Valle... vediamo da
Montjovet in giù, anche se i Sindaci non hanno pensato di
richiederci un tiro a segno, ma, nella programmazione, non dobbiamo
aspettare solo le richieste, dobbiamo noi stessi avere una visione
generale delle necessità, ed allora dire: bene, nella Bassa Valle,
non so, Verrès, Hône, Arnaz, Issogne, in quelle zone, Champdepraz,
non importa, vi facciamo il tiro a segno. Ora, ecco perché voglio
dire che questa non è una programmazione, cioè questa è una
elencazione di opere, come si è sempre fatto, mentre noi avevamo
chiesto e avevamo avuto anche l'assicurazione da parte tua che ci
sarebbe stato - io adesso non voglio chiamare programmazione perché
con questa parola - almeno un piano che sia l'inizio, l'avvio della
programmazione, in modo che il Consiglio abbia un'idea,
particolarmente la Giunta che ce l'abbia questa idea chiara, che
poi trasmetta, informi i Consiglieri, di modo che si sappia che,
nel campo delle attrezzature sportive in Valle d'Aosta siamo in
questa situazione. Invece, abbi pazienza Balestri, ma, in questa
tua relazione il piano non l'abbiamo avuto, noi abbiamo avuto
solamente una relazione, un elenco dei lavori che voialtri
intendete eseguire con questi fondi, ma questo non è un piano, una
programmazione, eccola. Io penso che almeno in questo campo
qui...
Balestri (P.S.I.)
- ...siamo sempre andati avanti
così...
Manganoni
(P.C.I.)
- ...sì, ma, Balestri, nel
campo sportivo, per esempio nei campi sportivi, ecc., non è
complesso come la programmazione economica ecc... Questo presenta
un altro aspetto, molto più semplice, no? Non è una programmazione
economica, che so io...
Balestri (P.S.I.)
- ...io non voglio né favorire gli uni,
né favorire gli altri; quindi io mi auguro che presto mi venga
un'idea uscita dalla programmazione che mi dica: "Si devono fare
queste date attrezzature in questo posto, e queste altre date
attrezzature in quest'altro posto".
Manganoni
(P.C.I.)
- D'accordo, però intanto cosa
facciamo? Spendiamo mezzo miliardo tutto per l'alta Valle; nella
media e bassa Valle, quelli li ignoriamo completamente, dove, a
parte Aosta, dove è concentrata la maggioranza della popolazione
della Valle d'Aosta, a parte la città, la maggioranza della
popolazione della Valle d'Aosta è concentrata nella media e bassa
Valle, specialmente nel fondo Valle; qui è escluso
completamente.
Ora, non è che io voglio fare il campanilista, facciamo qui e
facciamo anche lì: no, io dico che sta bene questo, però prevediamo
che, contemporaneamente, se non possiamo farlo quest'anno, lo
faremo sul bilancio dell'anno prossimo, anche qualche cosa in
quelle zone, va bene, ma noi avremmo già dovuto, è quello che noi
ti chiedevamo oggi, è questo: cioè, quest'anno facciamo questo, sta
bene, però noi Giunta abbiamo - io Assessore al Turismo,
praticamente, perché è competenza tua - abbiamo esaminato il
problema dei campi sportivi, per fare un esempio, e abbiamo
riscontrato che lì ci sono, in queste zone non ci sono, e,
pertanto, si rende necessario in questo punto, in quest'altro punto
di quel Comune costruire un campo sportivo. Allora noi avremmo - in
questo campo dei campi sportivi - avremmo risolto quel problema;
nelle altre attrezzature extra: tennis, Palazzo del ghiaccio, tiro
a segno, ecc., cioè... però anche laggiù nella Bassa Valle, avremmo
l'intenzione, si rende necessario... insomma questo non devo dirlo
io, scusami Balestri, non sono io l'Assessore al Turismo, avresti
dovuto dircele tu queste cose qui.
Casetta (P.C.I.)
- Io sarò brevissimo. Mi dispiace per il
collega Manganoni che si appassiona, ci mette passione, volontà,
cerca di trovare delle idee, e non s'accorge di parlare con un
muro; passa la voglia, veramente, perché è come parlare con un
sordo; il discorso che ci ha fatto qui Balestri non è altro che la
ripetizione di quella scatola vuota, a sorpresa, che è rimasta
vuota; nessuna iniziativa, nessuna ricerca, nessuno studio, nessuno
stimolo verso i Sindaci, verso le Amministrazioni comunali; altro
che poli di sviluppo, di cui parlava Lustrissy questa mattina. Cosa
serve stanziare mezzo miliardo per non aver trovato, in un anno, il
modo di risolvere il problema intercomunale, con una decisione di
Consiglio che c'era già, fra Pont Saint Martin e Donnaz? Si parla
di 300 milioni... Enunciazioni sono quelle lì; sono idee che
dovranno essere perfezionate, dice Balestri, ma che sono nella
realtà malamente copiate da dei programmi elettorali, non sono
niente altro quelle cose lì; è vergognoso che qui ci si sciacqui la
bocca con la parola programmazione, quando, ad un anno di distanza,
io ho voluto ripeterlo in questa mozione "il piano globale per gli
impianti sportivi, erano parole di Balestri, faceva ridere allora,
perché era una parola che non stava bene in bocca sua. Adesso ci
accorgiamo che, nella realtà, era un
bluff
anche quello. In
un anno non si è riusciti a risolvere quel problema che lui dice:
"I Comuni"; certo, volevamo fare ingoiare al Comune di Pont Saint
Martin una soluzione di comodo che faceva comodo alla Giunta per
risparmiare dei quattrini, utilizzando un'area che quel Comune ha
comprato per altri scopi, facendo un mutuo, e che non risolve il
problema intercomunale con Donnaz, perché è in una zona tutta fuori
da Donnaz: è vicino a Carema...
(voci: ...
l'hanno offerta loro
...)
l'hanno offerta loro con delle pressioni ed è stato un errore
perché non hanno visto la deliberazione di Consiglio che era
intercomunale, e doveva servire anche Donnaz; si è bluffato anche
lì, e adesso, dopo aver tardato sette mesi, si dice: "Il Comune si
è rimangiato quella decisione", giustamente. Ma doveva essere la
Giunta a instradare e aiutare quegli Amministratori comunali a
risolvere in quel modo quel problema, e poi non diciamo che abbiamo
interpellato i Sindaci...
(interruzione di Balestri, richiamato dal
Presidente...)
Balestri (P.S.I.)
- ...ai vari Sindaci l'ho mandato io...
quindi i Sindaci di Donnaz e tutto l'avevano pronta la
lettera...
Montesano (P.S.D.I.)
- Io pregherei l'Assessore di
rispondere alla fine, perché altrimenti non si riesce...
Casetta (P.C.I.)
- A proposito della lettera dei Sindaci:
il Comune di Champdepraz ha dovuto venire qui a farsi dare un
progetto di un campo sportivo, quando dispone di un'area, non ha
mai ricevuto nessuna lettera; il mese scorso hanno richiesto a noi
l'intervento per come fare, come fare, verso un campo sportivo.
Questa è la realtà.
Ora, però, qui non si vuole affrontare e risolvere questo
problema, questo è il discorso chiaro, perché quei 470 milioni,
quando arriveremo al bilancio, verranno stornati per altre cose,
altro che risolvere i problemi in modo intercomunale. Qui non si
vogliono affrontare queste cose: quelle enunciazioni, quell'elenco
che è stato fatto, raffazzonato all'ultimo minuto, per rispondere a
quella delibera, non rispecchia per niente la soluzione globale dei
problemi sportivi della nostra Regione.
In conclusione dirò solo che questa è la riprova
dell'inettitudine, dell'incapacità di dirigere un settore della
nostra economia e questo forse rende - o pensa Balestri che gli
renda - ai suoi interessi elettoralistici. Basta.
Cusumano (P.L.I.)
- Io, forse, ripeto quello che hanno
già detto altri, comunque vorrei dire questo: che, purtroppo, il
nostro Paese, notoriamente, per il momento, non ha ancora una
grande coscienza sportiva sviluppata. Perciò, molte volte, la
richiesta di campi sportivi non viene neanche da quelle persone o
da quei Sindaci che dovrebbero esigerli, perché il problema non
esiste come una cosa molto urgente, anzi, vediamo che purtroppo
molte volte proprio i soldi che vengono destinati agli impianti
sportivi sono quelli che si stornano più volentieri per altre
spese.
Ora, siccome ritengo che lo sport sia un fenomeno di cultura e
di educazione in una popolazione, ritengo opportuno che
l'Assessorato, per quanto possibile, si faccia lui stimolatore,
promotore di impianti sportivi, di attrezzature, di educazione
sportiva anche in quelle zone dove nonostante venga sollecitata
l'azione dei Sindaci o degli Amministratori comunali, queste
carenze appunto, per una mentalità non ancora sensibilizzata su
questo punto perché noi sappiamo, per esempio, che è difficile
parlare agli analfabeti di facile cultura perché un analfabeta non
sente ancora totalmente il vantaggio della cultura. Ora, finché un
analfabeta non ha, cioè, finché l'individuo non è sufficientemente
istruito non ha determinate esigenze; lo stesso avviene negli
sport, infatti vediamo che gli sport sono proprio sviluppati nei
paesi culturalmente, educativamente più evoluti perché si può dire
che una cosa produca l'altra e viceversa.
Pedrini
(P.L.I.)
- Io arrivo in ritardo, ma vorrei
ancora porre un accenno sulle attrezzature sportive di Pont Saint
Martin. Io qua devo dare atto, contrariamente a quanto è stato
detto in altri paesi, che il Presidente della Giunta e l'Assessore
regionale al Turismo si sono interessati del problema e che, ad un
dato punto, hanno sentito le due Giunte dei due Comuni: Pont Saint
Martin e Donnaz. Da allora, però il silenzio più assoluto si è
veramente steso come una cortina fumogena su questo problema e la
domanda precisa era questa: si sono trovati 24 o 25 milioni dei 40
che ci sono per questo campo intercomunale Pont Saint
Martin-Donnaz: prima domanda? Seconda domanda: i rimanenti 15
milioni sono stati stornati per le attrezzature sportive, dove
doveva andare il campo sportivo, ossia nell'area Cravetto di Pont
Saint Martin? Grazie.
Savioz
(P.C.I.)
- Io ritorno un momento sulla
questione, quando abbiamo discusso il bilancio. In quella sede, e a
quel momento, avevamo posto il problema di studiare una soluzione
per le questioni di carattere sportivo nella Valle d'Aosta,
demandando questo anche ad una Commissione. Avevamo detto: "Siamo
pronti a collaborare perché questo venga fatto il più rapidamente
possibile". Qui, oggi, dobbiamo constatare che non solo non si è
voluto l'apporto da parte della minoranza, o meglio,
dell'opposizione: quello che interessa, invece, è il fatto di
continuare così con dei piccoli sussidi da una parte, piccoli
sussidi dall'altra, decidere un campo sportivo di qua, decidere un
qualche cosa di là. Ma questa è la tipica, la tipica politica di
dare il denaro a chi lo chiede, a chi fa piacere di darlo e per dei
fini che non sono certamente quelli dell'incremento, chiamiamolo,
organizzato, organico, delle necessità che ci sono nella nostra
Regione. Io so, per esperienza personale, che non sempre i Sindaci
sono diligenti, molte volte gli si pongono dei problemi e non
rispondono, altre volte cercano di sviare perché il problema dello
sport, nella nostra Valle ancora non è molto conosciuto e non è
molto apprezzato. Quindi si fa più volentieri tante altre cose e lo
sport passa quasi sempre in seconda, in terza posizione, questo è
vero, ma l'Assessorato, che è andato avanti per tanti anni così,
come ha potuto, adesso finalmente che c'era quasi mezzo miliardo di
disponibilità, si poteva fare questo piano e questo piano era
possibile farlo. Ripeto ancora le parole che ho detto in quella
seduta: "Facciamo una Commissione composta da tutti i settori del
Consiglio regionale, esaminiamo le necessità della Valle". Macché
programmazione, Balestri, fammi il piacere, per fare un piano di
quel genere non c'è bisogno di programmazione - che cosa volete che
vi dica la programmazione di cui tanto si parla e che purtroppo non
arriva mai, non so il perché, ma non arriva mai e non ne abbiamo
nessun segno - che cosa aspettate dalla programmazione per fare dei
campi sportivi per vedere le necessità dello sport nella Valle
d'Aosta. Io vorrei avere una Commissione consiliare e vi garantisco
che in quattro sedute il programma della soluzione dello sport per
la Valle d'Aosta sarebbe fatto; non c'è niente di straordinario,
non c'è niente di trascendentale, non c'è bisogno di aspettare la
programmazione per questo. Però bisogna che, per una volta, vi
decidiate a mettere da parte quella che è stata, fino adesso, la
vostra politica di escludere completamente questa parte del
Consiglio, perché sembra che noi siamo dei reprobi, sembra che noi
siamo degli incapaci, oppure che siamo qui solo, chissà per quali
secondi fini, mentre la realtà è l'altra: i secondi fini li avete
voi, perché con questo metodo qui dimostrate effettivamente di non
voler fare un qualche cosa che vada bene per la Regione, ma solo un
qualche cosa di interessi di parte per poter disporre di quei
quattro soldi che avete e che non avete, per così, a scopi
elettoralistici. A me stupisce moltissimo questo perché, non solo
per questo argomento qui, ma per tante altre cose e molte volte c'è
da uscire amareggiati da questa sala perché anziché cercare una via
per fare un qualche cosa di bene si continua inesorabilmente a
marciare verso l'impossibile e questo Consiglio diventa sempre più
piatto, sempre più insulso e si discutono delle cose che
francamente lasciano molto a desiderare.
Caveri (U.V.)
- Je voulais tout simplement demander à
Monsieur Balestri de m'envoyer une copie de la liste des
œuvres sportives qu'il vient de nous lire.
Manganone
(D.C.)
- Se finora non è stato
realizzato il campo sportivo della bassa Valle, secondo il mio
parere, la colpa non deve attribuirsi alla Giunta, ma la colpa è
dei mancati accordi o, perlomeno, di accordi ritardati tra le
Amministrazioni comunali di Pont e di Donnaz.
Considerato che la realizzazione di nuovi impianti non poteva,
per particolari motivi, essere eseguita nella posizione stabilita
nella mozione, il Comune di Pont decideva di dare la disponibilità
di un terreno, di proprietà comunale, e precisamente dell'ex area
Cravetto.
Dopo questo fatto anche l'Amministrazione di Donnaz prospetta
l'acquisizione di aree nel proprio Comune al prezzo medio di Lire
2.500 al mq. e precisamente nella zona denominata "Guané".
Susseguentemente a questo fatto nuovo il Comune di Pont revoca la
prima delibera, a condizione che l'Amministrazione regionale
acquisti tali terreni, spendendo la somma di £. 28 milioni e la
differenza sia data per la sistemazione dell'ex area Cravetto a
Pont.
Io non voglio entrare né in polemica, né nel merito della
questione: voglio solo, rispettosamente, ricordare che, in
quest'aula, si è detto che l'Amministrazione regionale non può
immobilizzare capitali per l'acquisto di terreni che non potranno
essere, entro breve tempo, utilizzati per l'attività sportiva.
Se, eventualmente, si decidesse di acquistare tale terreno mi
sia concesso di invitare la Giunta a volersi attenere
scrupolosamente ai prezzi pagati come indennizzi per il passaggio
dell'autostrada in quella zona perché si tratta di una zona
impregnata di guano, e di attenersi ai prezzi pagati nella zona
dall'Amministrazione comunale di Pont e di Donnaz, prezzo che si
aggira sulle 800-1.000 lire. Dopo di che si può dare a Pont la
differenza per la sistemazione dell'area Cravetto, con l'impegno
però che le Amministrazioni di Pont e di Donnaz, costruiscano,
entro il 1968 e a totale loro carico, le strutture sportive
accennate nella mozione.
Manganoni
(P.C.I.)
- Io voglio fare presente al
mio collega alcune cose: innanzitutto, innanzitutto il fatto che
era necessario costruire un campo sportivo fra i due Comuni, non
doveva essere una questione solamente di competenza dei due Comuni,
ma particolarmente della Giunta, dell'Amministrazione regionale,
perché è l'Amministrazione regionale che doveva avere questa
visione, perché, naturalmente, ve l'ho detto prima, i Comuni, gli
Amministratori comunale tutti, hanno quello spirito di campanile
che dice: "Noi lo vogliamo nel nostro Comune", ma al di sopra di
questo spirito di ogni Amministratore comunale ci deve essere
l'Amministrazione regionale che deve avere una visione d'insieme.
Quando il Comune di Pont Saint Martin ha deliberato di destinare
quell'area che dovrebbe essere un parco pubblico e non un campo
sportivo, data la zona dove è situato, perché è situato nel centro
dell'abitato, non solo, ed è lontanissimo da Donnaz, ed è vicino a
Carema, e noi dovevamo costruire un campo sportivo non per Pont
Saint Martin e Carema, ma per Pont Saint Martin e Donnaz, ed allora
anche un cieco, anche uno che non conosce, che non sa, avrebbe
capito che quella zona non serviva per questi due Comuni. Allora,
chi doveva essere a consigliarli? La Giunta, l'Amministrazione
regionale, ecco perché, dicevo a Balestri, bisogna avere una
visione d'insieme, bisogna guardare lontano e deve essere la Giunta
- e particolarmente, in questo caso, l'Assessorato al Turismo - che
deve andare sul posto, consigliare, mettere d'accordo i Comuni;
questo l'avevo detto prima e quindi lo ribadisco.
C'è anche la questione dei prezzi dei terreni; ma io ho
l'impressione che qui si usino due pesi e due misure; quando è
stato proposto, qui in Consiglio, e poi non è stato approvato, di
pagare a Torgnon 10.000 lire al mq., va bene, 6.500 più gli
interessi al 7% per tanti anni, quella famosa perizia - e io mi
chiedo chi è quella pelle di tecnico che fa quelle perizie, e se è
un dipendente regionale... ben, lasciamo perdere, non rientriamo in
quel campo - quando noi paghiamo, qui a St. Christophe,
acquistandone 20.000 metri, 3.500 lire al mq...
Bionaz (D.C.)
-
(in lontananza)
...non è St.
Christophe, non sai neanche che è Aosta...
Manganoni
(P.C.I.)
- ...è esatto, è esatto,
rettifico, è Comune di Aosta, a parte che confina con St.
Christophe...
Bionaz (D.C.)
- ...non confina con St. Christophe...
Manganoni
(P.C.I.)
- ...la frazione Crête, che è
vicinissima a quel terreno, è St. Christophe, perché la frazione
Crête è di St. Christophe, e quindi è vicinissimo, ora si tratterà,
ci potrà essere un appezzamento di una larghezza di 10 metri, di
500 metri, ad ogni modo, quando noi li paghiamo 3.500 al metro,
dice, il mio collega, ma lì è
glair
- non so, forse palude,
quando le paludi di Quart oggi si vendono - il Presidente, non so,
in quel campo, può saperla più lunga di me, ma lì il Comune ha
fatto un prezzo di favore: abbiamo pagato 2.500 lire, e il Comune
di St. Christophe ha fatto un prezzo di favore per la Regione di
quelle paludi. Ma se oggi quelle paludi un privato le dovesse
vendere ad un altro privato, può chiedere 3, 4, 5.000 lire al mq.
perché è una zona che li vale, ed allora noi diciamo: laggiù
dobbiamo pagare il prezzo che ha pagato l'autostrada, ma io non
sono di questa tesi, sia chiaro: non so dov'è la zona, non conosco
i proprietari, quindi, credetemi, io non difendo gli interessi dei
privati, perché, ripeto, non so dov'è quella zona.
Però, noi qui, quando lì ci deve essere, non so, qualche cosa
sotto, perché, in alcuni casi, si dice: "Pagate, come ha pagato
l'autostrada", ma noi sappiamo una cosa, che per l'autostrada i
proprietari hanno dovuto subire, perché o così o l'esproprio, sì o
no? Ed allora, come noi abbiamo citato i prezzi che abbiamo pagato
per altri terreni, ed allora richiamo lo stesso metro anche per
quelli. Io non vi dico pagateli 2.000-3.000-4.000, io non so dov'è
la zona quindi non posso, non sono neanche in condizioni di
esprimere un parere sul valore di quei terreni, però adottare il
principio: paghiamo come abbiamo pagato per l'autostrada, eh no,
no, perché? Allora io vi dirò...
Pedrini
(P.L.I.)
- ...può anche darsi che
l'autostrada paghi più...
Manganoni
(P.C.I.)
- ...sta bravo Pedrini, stai
bravo!
Pedrini
(P.L.I.)
- ...noi stiamo pagando 2.800
lire!
Manganoni
(P.C.I.)
- Eh grazie, ma bisogna vedere,
se porti via un pezzo di piazzale davanti alla casa, lo pagherai
2.000 lire! Siamo ragionevoli. Perché allora badate, io vi dirò:
qui ad Aosta, dove il Comune, dove la Regione acquistano terreni,
ecc. allora noi potremmo dirvi: pagate al prezzo che ha pagato
l'ANAS per la circonvallazione Nord. Cosa risponderebbe la Giunta?
Che non ha pagato? Che non ha ancora pagato?
(Voci in aula...)
No, dice, si sa che non ha pagato... che non ha pagato. Ora, io
respingo quel principio, o se no sia chiaro, se noi adottiamo
questo principio per Donnaz, noi dobbiamo adottarlo per tutta la
Valle. Ah no, per altre zone non lo adottiamo, ma a Donnaz sì. Oggi
un terreno paludoso, ma che è fabbricabile, ha lo stesso valore di
un altro terreno che è coltivato, fertile, produttivo; per chi
costruisce non interessa se è palude o meno. Ma, insomma, le paludi
di Quart, volete che vi ripeta questa questione delle paludi di
Quart? Ed allora? Quindi io respingo questo principio esposto,
suggerito dal mio collega, nel caso che venga adottato, però sia
chiaro, lo si adotti per tutta la Valle, ed allora, quando voi
comperate del terreno a St. Christophe o altrove, in qualsiasi
altro Comune, riferitevi a quanto ha pagato l'autostrada, e quando
comperate i terreni ad Aosta riferitevi ai prezzi che ha pagato
l'ANAS per la Circonvallazione Nord; e quando comperate i terreni
nell'alta Valle riferitevi ai prezzi che l'ANAS ha pagato per
l'allargamento della strada. Perché o questi criteri si adottano
per tutti i Comuni e per tutti i cittadini o per nessuno, non
solamente per i cittadini di Donnaz!
Montesano (P.S.D.I.)
- Chi altri chiede la parola?
Guardi, io raccomando di rimanere in argomento, perché se
cominciamo a parlare di prezzi di terreni, io credo che si possa
uscire fuori...
Manganoni
(P.C.I.)
- ...il prezzo di 800 lire
proviene dalla media di quello che ha pagato l'autostrada in quella
specifica zona e di quello che ha pagato il Comune di Donnaz per
fare una strada in quella zona. Il Comune di Donnaz ha pagato 1.000
lire; l'autostrada in quella zona sta pagando 800 lire e perché la
Regione deve pagare 2.500 lire?
Montesano (P.S.D.I.)
- Chi chiede la parola?
Manganoni
(P.C.I.)
- Io chiedo la parola...
Montesano (P.S.D.I.)
- ...ma guardi, non faccia
discussioni sui prezzi dei terreni...
Manganoni
(P.C.I.)
- ...noi sappiamo che i Comuni,
i terreni per le strade li pagano sempre poco, tanti non li pagano
addirittura. Perché? Perché di quelli che ha pagato il Comune e non
l'ANAS o l'autostrada perché in questi casi i cittadini sanno che
la strada che viene costruita, anche se porta via a loro un pezzo
di terreno, però valorizza enormemente il rimanente e quindi non
espropria totalmente la proprietà - parlo delle strade comunali non
dell'autostrada - parlo delle strade comunali che ha accennato al
prezzo che ha pagato il Comune di Donnaz; ma il Comune di Donnaz
tanti terreni dove ha costruito delle strade, non le ha pagate,
perché ha detto ai proprietari: "Volete la strada? Il Comune non ha
i fondi per pagare i terreni, quindi se li date gratuitamente
questo terreno vi valorizza i vostri fondi". Non solo Donnaz, ma
tanti Comuni non hanno pagato perché i cittadini hanno ceduto
gratuitamente per valorizzare il terreno rimanente. Ma il fatto
dell'autostrada cambia, il fatto dell'autostrada ha dovuto subire
perché, l'esproprio, è il sistema dell'autostrada; è vero che si
sono formati Consorzi, che sono riusciti a tirare un po' sui
prezzi, però, certamente, non hanno ottenuto quello che avrebbero
diritto di ottenere. Io non dico dappertutto, ma nella maggioranza
dei casi. Questo sia chiaro, anche se questo può dispiacere al
nostro grande Presidente dell'autostrada, ma la realtà è
quella.
Montesano (P.S.D.I.)
- Ma no, se noi parliamo del piano
globale per gli impianti sportivi... Scivolate sull'autostrada.
Consigliere Pedrini, avanti.
Pedrini
(P.L.I.)
- La maggioranza dei cittadini ha
accettato i prezzi che sono stati pagati dall'Ufficio diretto
dall'Avv. Palmas, magistralmente diretto in questo campo, bisogna
darne atto, perché ha fatto dei servizi enormi e quando si è
trovato l'accordo noi abbiamo avuto il Presidente della Giunta,
Avv. Bionaz, il quale ci ha superato tutti e ci ha fatto fare degli
accordi che noi non volevamo. Questa è la verità. E io in questo
ero contro l'Avv. Bionaz, facendo gli interessi dell'autostrada.
Questa è la realtà; lui ci ha costretti a pagare dei prezzi che non
volevamo pagare.
Quindi, quelle che dice Manganoni, sono "balle"...
Manganoni
(P.C.I.)
- ...Ho anche detto badate che
ci sono dei limiti, oltre i quali io vi faccio l'esproprio; va
bene? Altro che potete ringraziare l'autostrada..., Pedrini, ma non
dire delle castronate così grosse, scusa, qui, ma fai ridere tutti,
dai! Valle a dire a quei poveri diavoli che sono stati espropriati;
vai a dire se sono tutti soddisfatti. Io non dico in certi casi,
casi rarissimi, sono stati soddisfatti, ma, in genere, hanno
subìto, subìto perché erano costretti all'esproprio...
Montesano (P.S.D.I.)
- Beh, chiuso, chiuso, questo
argomento. Guardi, Consigliere Germano, io Le dico, se Lei
incomincia una polemica sull'autostrada, io devo chiudere la
discussione...
(...Voci...)
...Ma no, non è possibile,
scusate, siete fuori argomento completamente. Avanti.
Germano (P.C.I.)
- Volevo ricordare la delibera, la
mozione che si conclude con una delibera.
Volevo solo fare una piccola considerazione sulle parole dette
da Balestri, il quale ha una strana concezione della
programmazione, una strana concezione che io non ho mai sentito, è
strana ed è originale, perché dice Balestri: "Ma nessuno più di me
aspetta la programmazione, ma facciano il piano, mi dicano cosa
devo fare e io mi metterò lì nello studio, firmerò i mandati delle
opere che loro mi diranno di fare". Questa è la sua concezione
della programmazione.
Dunque, la programmazione è una cosa che investe tutti, che
investe soprattutto gli Assessorati, i loro apparati che devono
essere utilizzati e messi al lavoro per questo, non che, mentre si
aspetta quella Commissione, l'Assessorato non abbia dovuto
approntare i problemi di un piano. No, lui aspetta, aspetta che la
Commissione faccia il piano e poi lui eseguisce. Eh no, questa è
una concezione che non ho mai sentito, che non ha posto nel
ragionare comune in senso amministrativo.
Io volevo chiedere all'Assessore Balestri se era dell'opinione
di accettare questa mozione, perché dette queste cose, tutte le
cose che abbiamo detto nella discussione, resta pur sempre il fatto
che questa somma in bilancio c'è e che non c'è un orientamento
sicuro su come spenderla. O si accetta la linea di vedere di
formulare un piano, in base agli elementi che sono venuti fuori,
oppure questi soldi andranno lì alla fine dell'anno, meno male
serviranno a ricompensare qualcuno di qualche miliardo che non
viene. Ma se è così allora... vi preoccupate tanto, tu non ti
preoccupi di niente, tu sei l'unico tranquillo tu.
Ma dico: avete intenzione di accettare questa mozione nel senso
di impegnarvi a presentare questo piano o no? Questo è quello che
dovremmo sapere per arrivare ad una votazione. Quindi, vede
Presidente, che io sono un...
Montesano (P.S.D.I.)
- La ringrazio.
Savioz
(P.C.I.)
- Io ritengo ancora di insistere
che sarebbe necessario formare quella Commissione per fare questo
studio. Non c'è una seconda via, è inutile che vi vediate di andare
avanti in quel modo lì, con quel modo lì avanti non andrete, si
perderà un mucchio di tempo, si discuterà. Si troveranno mille
questioni e il lavoro non verrà fatto. Una Commissione che esamini
attentamente il problema e che lo porti in Consiglio e allora la
cosa può funzionare. Perché se non è troppo facile entrare in
argomento e trovare delle questioni che non vanno, perché,
evidentemente, ognuno di noi ha le sue idee, ognuno di noi vede i
suoi problemi, ognuno di noi conosce le necessità di determinate
situazioni e posizioni e quindi se si fa un lavoro insieme, per
Dio, le cose fino adesso hanno dimostrato che le Commissioni quando
lavorano e lavorano bene in Consiglio le cose vanno avanti
rapidamente. E invece avviene il contrario quando in Consiglio si
presentano delle questioni che sono fatte solo da una parte.
Montesano (P.S.D.I.)
- Chi chiede la parola ancora?
Allora ci sono due richieste: una di votare la mozione e l'altra...
sì, ma, appunto, io voglio puntualizzare; ci sono due richieste:
votazione della mozione e nomina di una Commissione la quale
farebbe lo studio a proposito del piano globale.
Balestri (P.S.I.)
- Dunque, al Consigliere Pedrini
rispondo che noi aspettiamo di sapere dove andrà costruito questo
campo che, se verrà costruito, come noi ci auguriamo, ai confini
fra Donnaz e Pont St. Martin, la cifra rimanendo quella la daremo a
disposizione del Comune di Pont St. Martin per le altre opere che
avevamo in progetto. Dipende da come verrà stabilito, perché stiamo
ancora trattando, una parola definitiva non c'è ancora.
Perché, dopo quella famosa riunione dei due Consigli Comunali, a
noi non ci è ancora stato riferito niente.
Pedrini
(P.L.I.)
- Io ringrazio l'Assessore e
vorrei fare soltanto una piccola precisazione e porre una domanda
precisa, anzi fare una richiesta precisa al Presidente della Giunta
e all'Assessore al Turismo.
Noi sappiamo che con la richiesta di 2.500 lire al mq., grosso
modo, così dicono, io non lo so, perché non ho parlato con i
cittadini, si potrebbe transare sulle 2.000 lire; ed io ritengo che
2.000 lire sia il prezzo equo e giusto che si possa dare. A parte
questo che non mi riguarda, per me si dia poi 1.000, 800 o 10.000?
È una cosa che mi riguarda come amministratore ma non
personalmente, quello che...
Balestri (P.S.I.)
- ...noi avevamo mandato, avevamo dato
mandato agli Amministratori di trattare proprio sui terreni e di
saperci dire che cos'era l'importo.
Pedrini
(P.L.I.)
- Va bene. A parte questo,
dicevo, noi sappiamo che, grosso modo, si spenderanno sui 24-25
milioni al massimo se pagassimo quelle cifre. Ora, Pont St. Martin
attende da un sacco di tempo la sistemazione dell'area Cravetto,
dove si potrà fare un sacco di altre cose - veramente come aveva
detto anche il Consigliere Casetta e non erro -: area verde, parco,
palestra, campo da tennis, per i bambini e per i vecchi. Insomma
c'è una possibilità enorme ed è veramente il nuovo polmone di Pont
St. Martin sotto tutti i profili, e questo non lo dico come
Consigliere, ma lo dico come cittadino di Pont St. Martin.
Ora, la domanda precisa è questa: visto che, al massimo, di
spendono 25 milioni, calcolando tutto, dico: gli altri 15 milioni
non si possono dare subito al Comune di Pont St. Martin - che è da
anni che aspetta questa realizzazione - affinché possano mettersi
immediatamente al lavoro e cominciare, con la prossima
primavera?
Bionaz (D.C.)
- Qui bisognerebbe puntualizzare la
situazione dei due Comuni di Pont St. Martin e di Donnaz. In un
primo momento il Comune di Pont St. Martin delibera di mettere a
disposizione l'area Cravetto per un campo sportivo, completo, con
tutti gli accessori, con tutte, anche con altre attività sportive,
non solo quella del calcio. Noi abbiamo approvato la delibera e
abbiamo allegato un progetto di massima, dove c'erano,
effettivamente, quell'area che è un'area bella, è un'area centrale
per Pont St. Martin.
E il Comune di Pont St. Martin dice: "Fatemi un campo sportivo
che serva anche per i Comuni viciniori e noi abbiamo esaminato
questa proposta con benevolenza e sono loro che ce lo offrono,
benissimo. Non si sa poi come mai, dopo un ripensamento - non si sa
appunto per quali ragioni - dice no, non siamo più d'accordo,
quello deve rimanere per Pont St. Martin, esclusivamente per Pont
St. Martin, perché lì noi vogliamo fare altre attrezzature ed
altre... beh comunque, naturalmente hanno dovuto revocare una
delibera precedente e ne hanno approvata un'altra. Però, a questo
punto, non ci hanno mandato ancora niente, non sappiamo ancora
niente di tutto quello che il Comune vuole fare, sappiamo soltanto
che dice che il campo sportivo intercomunale, o per la bassa Valle,
chiamalo poi come vuoi, dice: "No, lo facciamo a Donnaz". C'è
un'area chiamata, mi pare, Guanet, se non sbaglio, che dice che si
presterebbe benissimo: lì c'è la possibilità di avere la
disponibilità dei terreni e fanno già una cifra di 2.500 al metro.
L'Assessore Balestri dice beh, cercate di trattare, vedete un po'
se arrivate ad una cifra, magari un po' più bassa e, da quel
momento, noi non abbiamo più saputo nulla: nessuno ci ha detto
niente; ecco a che punto stanno le vicende di quel campo sportivo.
Nessuno ha messo in dubbio la possibilità di dare a Pont St. Martin
qualche cosa per le sue attrezzature sportive e nessuno mette in
dubbio la possibilità di dare al Comune di Donnaz e di Pont St.
Martin per il campo sportivo intercomunale, chiamiamolo pure così,
la cifra che era stata richiesta. Ora, stando così le cose, mi pare
che noi non abbiamo nessuna colpa di questo ritardo, ecco
nessuna.
Barone (P.C.I.)
- A me pare che qui si voglia dare un
colpo al cerchio e l'altro alla botte, in questo senso: prima si
voleva fare il campo sportivo nell'area di Pont St. Martin, l'ex
area Cravetto; ora, si è, invece, dell'idea di fare un campo
sportivo a Donnaz, a cavallo, sì, perché oramai ci vogliono dei
secoli per andare da un Comune all'altro, si capisce: che se ne
fanno? Prima si parlava di fare un campo per Chambave e St. Denis e
dove lo facciamo? In mezzo a breve distanza, perché, oramai, a
undici, dodici anni i ragazzi vanno in motocicletta, vanno
dappertutto. Bene la zona di Donnaz; però se va bene la zona di
Donnaz - e io sono d'accordo, la zona a cavallo con Pont St.
Martin, ecc. - chissà perché una ulteriore cifra avanzata dal campo
sportivo che si intende campo di calcio beh, Pont St. Martin ha la
bocca un po' amara perché non l'abbiamo fatto a Pont St. Martin, e
allora cosa facciamo? Il soprappiù lo diamo a Pont St. Martin per
ulteriori impianti sportivi...
(...voci...)
...ma gli impianti sportivi, secondo me - intanto lasciatemi
finire - adesso i campi sportivi si intendono come polisportiva,
cioè questo campo che si fa a Donnaz e Pont St. Martin, a cavallo
tra Donnaz e Pont St. Martin, deve essere attrezzato totalmente,
perché non si fanno lì gli impianti di atletica, perché non si fa
lì, eventualmente, una piscina? Si deve fare lì un campo di ippica
e poi stornare dalla cifra che rimane in più e darla a Pont St.
Martin. Ecco, questo io volevo dire: quel campo che voi volete fare
accontentando i due Comuni, proprio a cavallo tra l'uno e l'altro
Comune, non può essere attrezzato di tutto? Cioè, non può
soddisfare le esigenze sportive complete?
(...voci in aula...)
...ma, appunto, io adesso parlo soltanto di questa area di cui
state discutendo, la chiamo area Cravetto, no, che volete
attrezzare a parte o altre cose; adesso, se siamo d'accordo di
farlo a cavallo fra Donnaz e Pont St. Martin, perché non facciamo
un campo sportivo completo? Gli intendimenti, diciamo così, tecnici
moderni, tendono a fare, che ci siano delle aree complete nella
stessa zona!
Fillietroz
(U.V.)
- Io penso che la nomina di una
Commissione per il piano globale sia la soluzione migliore, per
questo, effettivamente, occorre anche coordinare un po' le
richieste dei Comuni. Ci sono dei Comuni che si rivolgono
unicamente alla Regione e vogliono che la Regione li finanzi, paghi
tutta la spesa, ci sono altri che si rivolgono al CONI. Quindi
bisognerebbe coordinare i diversi cespiti di fondi per queste
costruzioni sportive, per le attrezzature sportive e per l'acquisto
dei terreni. Quindi la Commissione sarebbe quella che
effettivamente potrebbe fare questo coordinamento, prendere tutte
le richieste di ogni Comune, esaminare un piano globale di tutta la
Regione.
Manganoni
(P.C.I.)
- Bondaz e Bionaz... noi non
sappiamo più niente, perché noi aspettiamo da quei Comuni, no? Io
sono certo che se parliamo coi Comuni loro diranno: "Ma, noi
aspettiamo dalla Regione". Allora, noi sappiamo come sono le cose,
noi i malintesi, ma, non sappiamo la Regione cosa ne dice, ecc.
Allora, vogliamo risolvere presto il problema? Semplice:
l'Assessore convochi i due Sindaci e gli dica: allora come la
mettiamo? Anzi, per essere più pratici ancora, l'Assessore dovrebbe
convocare i due Sindaci in loco, vada a vedere, si renda conto di
come sono quei terreni, le paludi, le non paludi, o cosa diavolo ho
sentito io. È bene che si renda conto, e dica: "Allora cosa
decidiamo?". Se si adottano questi sistemi si risolvono i problemi,
ma se noi aspettiamo sempre, ma non sappiamo, non rispondono,
quelli forse chissà cosa hanno capito. Bisognerebbe sentire anche
quelli e diranno: "Ma, noi aspettiamo dalla Regione". Allora, se si
vogliono risolvere è così che si fa: se tu li convochi la settimana
ventura, la settimana ventura risolvi il problema, se aspetti che
quelli scrivano, deliberino, ecc., noi fra un anno - io mi auguro
di no - ma saremo ancora lì.
Bionaz (D.C.)
- Io mi voglio riferire alla proposta che è
stata fatta dal Consigliere Fillietroz: ma mi domando che cosa ci
sta a fare la Giunta qui? Commissione per fare che cosa? Abbiamo la
Commissione della Programmazione e adesso vi dirò - perché penso
che arriveremo anche lì - che è dal 21 luglio che il Comitato
Tecnico è insediato e ha già fatto 20 sedute: perché la Commissione
della Programmazione non può essere investita di questo preciso
compito che rientra proprio nelle sue funzioni istituzionali?
Ora, non è vero che non funziona: funzionerà, se non altro
funzionerà adesso, come primo esempio, diremo, di attività pratica,
proprio per studiare questo problema. Secondo me, poi lo sottoporrà
alla Giunta e la Giunta può prendere benissimo in esame questo
programma per gli impianti sportivi; ecco perché non vedo che si
debba nominare una Commissione; continuiamo a nominare delle
Commissioni per perdere del tempo, evidentemente, solo per perdere
del tempo.
Scusi, a Barone voglio dire questo: non è che siamo noi che
abbiamo preso l'iniziativa di sottrarre a Pont St. Martin il campo
sportivo regionale, chiamatelo così, o intercomunale, sono loro
che, ad un certo momento, hanno cambiato idea; ecco la verità.
Perché noi non abbiamo niente da dire altro e da fare altro che
aspettare che Pont St. Martin e Donnaz dicano cosa hanno combinato
per quel che riguarda l'area. È vero che, adottando il sistema
Manganoni, si potrebbe risolvere presto il problema; però a
trattare i terreni vorremmo che fossero gli interessati, che
fossero i Comuni che trattino i terreni, che vengano a dirci che
cos'è che si può fare e vedere poi se sono d'accordo tutti e due,
mi pare! Ora, se si adotta quel sistema che ho detto adesso, cioè
di investire il Comitato Tecnico della programmazione anche dello
studio specifico degli impianti sportivi, credo che abbiamo risolto
il problema, almeno per quanto riguarda lo studio organico di
questa precisa attività.
Fillietroz
(U.V.)
- Io vorrei solo rettificare un
po' quello che ho detto. Io non intendevo esautorare la Giunta, non
è che si abbia il recondito scopo di nominare una Commissione per
esautorare la Giunta. Ciò che la Giunta impegna, finora, va bene.
D'ora innanzi una Commissione che esamini globalmente - perché
tutti i Comuni hanno delle attrezzature sportive - opere sportive
da fare, da costruire, o il campo da tennis, o una piscina, o una
palestra, o un campo sportivo, tutti i Comuni fanno delle
richieste; questa Commissione potrebbe esaminare globalmente
questo.
Savioz
(P.C.I.)
- Io ho l'impressione di non
essere chiaro, Presidente della Giunta, e allora ripeto e ripeto
sempre la stessa cosa. Da quando siamo in questo Consiglio noi ci
troviamo così, con una specie di fossato tra una parte e l'altra
parte. Ora, da quando siete lì, su quei cadreghini, l'avete fatto
questo programma? No, eppure quando si era discusso il bilancio
avevate promesso di farlo, nei verbali c'è, l'avete fatto? No, io
vi ho detto fin da allora, nominiamo una Commissione, perché
attraverso le Commissioni si fa il lavoro. Lei dice che sono fatte
solo per fare perdere tempo, no, il tempo l'avete perso voi, così,
senza volerlo fare, senza fare niente, senza dare nessun
ascolto.
Quando qui si parla un linguaggio per avere una possibilità di
accordo su determinati argomenti, è come parlare ai banchi, non so
io a chi, ai lampadari, voi non sentite niente da questo lato qui,
voi volete continuare imperterriti a continuare la vostra strada;
badate che vi porterà verso la perdita, vostra, nostra e della
Valle d'Aosta. Non è così che si amministra, Signori! Non è mai
successo nella Valle d'Aosta, nel Consiglio regionale, si sono
sempre nominate le Commissioni per studiare i vari problemi e si
sono avuti dei larghi benefici da questi studi.
Non si tratta di esautorare nessuno, ne avete fin sopra i
capelli delle cose da decidere e da discutere, anzi la Commissione
potrebbe esservi di largo aiuto e non certamente per intralciare la
vostra opera, il vostro lavoro. È solo che da questo lato voi non
ci sentite.
Lustrissy
(D.C.)
- Da una mozione così generale e
globale siamo passati a varie discussioni di carattere particolare
e comunale.
Io dico: va beh, d'accordo, qua la mozione propone solo alla
Giunta l'adozione di un piano globale per gli impianti sportivi;
naturalmente non penso che si intenda per impianti sportivi una
attività limitata allo sport che va di moda: il calcio. Quando si
parla di impianti sportivi si parla di una dotazione di impianti
che interessino tutta quanta la disciplina sportiva, non si
limitino solo al campo di calcio, di football. Pertanto, volere
dare mandato alla Giunta di impostare un piano globale per lo
studio di impianti sportivi, a me pare, non sia un mandato da dare
così allegramente, piuttosto il Consiglio può fare voti, può
esprimere alla Giunta un desiderio ed è questo: che nel piano che
si dovrà adottare, nel piano regionale, vengano tenuti nella dovuta
considerazione i problemi connessi all'attrezzatura sportiva di
tutti i Comuni della Regione. Ma non è che noi dobbiamo adottare un
piano globale per tutte quante le attività possibili e
immaginabili: ad un certo punto avremmo una serie infinita di piani
che non è collegata a nessun pilastro. Ora questo problema si pone,
in quanto globalità, nel piano regionale. La Giunta ha a sua
disposizione il Comitato Tecnico Consultivo e avrà quanto prima,
spero, la grande Commissione Consultiva sulla quale potrà fare un
certo affidamento per portare avanti celermente la discussione del
piano regionale. Ora, non vedo il perché si voglia, ad un certo
punto, stralciare dal piano regionale tutta la parte inerente
all'attività sportiva e formulare un piano a parte.
Si dia mandato alla Giunta di interessare il Comitato Tecnico
per la Programmazione e la più grande Commissione Consultiva del
problema, che venga tenuto nella debita considerazione nella futura
stesura del piano; non commettiamo questi errori grossolani, ad
ogni piè sospinto ci chiedono Commissioni per l'esame di questo
problema, Commissioni per l'esame dell'altro ma ci sono delle
Commissioni consiliari, alle quali voi avete fatto male a non
aderire ad un certo punto; lì è la sede della discussione di tutti
i problemi che si pongono al Consiglio. Ogni Assessorato, ogni
dicastero ha a disposizione una Commissione consultiva di studio,
una Commissione consiliare, ed è in quella sede che si discutono i
problemi di questo livello. Ad un certo punto, se si vuole
esaminare un problema nella globalità il momento di transizione,
diciamo così, di attesa, di adozione del piano regionale, non vedo
perché si senta proprio questa necessità di avere un piano per
distribuire queste attività sportive senza tener conto della
globalità degli interventi regionali.
Pertanto, io esprimerei con questa mozione, con questo voto alla
Giunta che tenga nella dovuta considerazione la necessità di dotare
globalmente, nella globalità, i Comuni della Valle d'Aosta delle
attrezzature sportive necessarie che in questo momento, di cui in
questo momento siamo largamente carenti. Ecco, questo potrebbe
essere un voto che può esprimere il Consiglio regionale. Ma noi,
non che si debba, ad un certo punto, accettare delle soluzioni così
parziali o settoriali senza tener conto dell'impostazione generale
o, perlomeno, di quello che vogliamo fare in un prossimo
futuro.
Germano (P.C.I.)
- Io dò atto che a volte, stamattina ad
esempio, Lustrissy ha detto delle cose interessanti. Però, come il
Consigliere Berthet non è buono d'udito, Lei non è buono di vista -
anche se porta gli occhiali - perché non ha letto la nostra
mozione... Noi non chiediamo nessun piano globale speciale,
particolare; nel marzo di quest'anno, noi abbiamo votato il
bilancio, noi abbiamo votato contro - sì... la leggo, va ben... -
"di impegnare la Giunta a portare al prossimo Consiglio un piano
programmato della spesa prevista al capitolo 534 del bilancio di
previsione". E faccio la storia: quando abbiamo discusso il
bilancio, al capitolo 534 abbiamo visto una spesa di 470 milioni
che si devono spendere nel 1967, abbiamo fatto salti, non dico
"ahi", di meraviglia. Dico, ma come, una cifra così? Ma avrete un
piano per spendere 470 milioni in attrezzature sportive, penso che
ci voglia un piano. Ebbene, nel marzo abbiamo discusso quello,
l'Assessore ci risponde e noi abbiamo messo la frase lì: "un piano
globale per gli impianti sportivi", perché sono le sue parole di
risposta.
Ora, da marzo, sono passati aprile, maggio, giugno, luglio,
agosto e settembre siamo, siamo a tre mesi dalla chiusura del
bilancio, fra tre mesi si chiude il bilancio; questa cifra di 470
milioni, non sappiamo ancora come si spende, salvo per quei 23
milioni di impegni che ha detto. Il chiedere, noi Consiglieri
regionali, che ci si faccia un piano per dire cosa si intende fare
di questi 470 milioni, a tre mesi dalla chiusura del bilancio, è
una cosa impossibile? È la cosa più normale di questo mondo, la
cosa che qualsiasi amministrazione dovrebbe sentire, lei il dovere
di accettare subito e non aspettare quattro mesi questa mozione e
venire qui poi a leggerci un elenco di cose previste che si faranno
nel 2000! È una cosa impossibile questa? Mi pare che sia la cosa
più normale di questo mondo, e se non si risponde a questo, è
perché, o non si vogliono spendere questi 470 milioni - non so per
quale ragione - oppure, ci sono delle intenzioni che non si possono
esporre in Consiglio, e che si devono esporre in Consiglio: siamo a
tre mesi dalla chiusura... Non spenderà mica 400 milioni nel giro
di tre mesi per impianti sportivi! Insomma, siamo al mese di
settembre, alla fine...
Fosson
(U.V.)
- Io potrei quasi rinunciare alla
parola perché mi ha preceduto, in quello che volevo dire, in quello
che volevo dire mi ha preceduto il Consigliere Germano.
Effettivamente, volevo ricordare anche io che la cifra era ingente,
quindi era logico, in base a quello che era stato detto dal Dr.
Balestri, al momento della discussione del bilancio, che quando noi
avevamo parlato anche di quegli impianti di Pont Saint Martin e
avevamo detto che, dato che c'era questa cifra, sarebbe stato bene
di vedere come spenderla in tutta la Valle e proprio il Dr.
Balestri, allora, aveva detto: "Noi abbiamo già degli studi
avanzati per vedere come spendere questa cifra di 470 milioni. Io
mi ero permesso, allora, di dire, in una forma un po' drastica, che
si continuava a dire che c'erano degli studi ma che non avevamo
visto niente; avevamo richiesto, proprio in quella sede, che si
facesse, non abbiamo parlato di Commissione, ma abbiamo detto: "Si
faccia un po' una programmazione limitata, almeno, alla spesa di
questa cifra". Programmazione che dovrebbe tenere, essere
inquadrata almeno nelle linee di larga massima in quella che
potrebbe essere anche la programmazione più vasta per gli anni
futuri, in maniera da fare una spesa organica, e avevamo avuto, in
quella sede, nel mese di marzo, dal Dr. Balestri, le assicurazioni
in merito.
Quindi io non voglio dilungarmi adesso su questo, ma è più che
logico, perché altrimenti noi continuiamo a parlare di
programmazione, però in tutte le voci, di una certa, di una certa
importanza, non si va avanti esclusivamente con degli elenchi, con
degli elenchi che poi sono un po' - così - fantasiosi, perché si
dice: "Noi, con questa cifra, possiamo fare questo, quest'altro e
quest'altro, in maniera di avere una cifra globale". Si buttano giù
delle cifre così, un po' a vanvera, ma non c'è niente di
sostanzioso in tutto questo. Ora, mi pare che proprio in questo
campo sia logico che i Consiglieri chiedano, siamo in ritardo per
tutta la parte di programmazione, purtroppo, va a sapere quando
saremo fuori da questa impasse, ma, intanto, per quello che c'è in
bilancio è logico che si faccia un qualche cosa di organico e non
si spenda così solo quando vengono le richieste.
Balestri (P.S.I.)
- Mi sembra che le vostre siano proprio
tutte illazioni perché, ad un certo momento, fate il processo alle
intenzioni.
Dunque, è semplice: i 75 milioni di Courmayeur, per forza, hanno
già presentato il progetto, ecc.: c'è da decidere di darglieli; i
5.500.000 per l'acquisto di una area in Regione Saumont, andate a
vedere la corrispondenza che c'è in Assessorato, stiamo trattando,
e mi sembra che stiamo concludendo per l'acquisto di questo.
Costruzione di una piscina: passate in Assessorato, vi faremo
vedere i progetti di massima; naturalmente è un primo impegno
perché la cifra è molto più impegnativa. È inutile che tu rida,
Casetta, se non ci credi, passa, se non vuoi passare e non ci
credi, ad un certo momento... ve le porteremo quando saremo alla
conclusione.
Costruzione di una patinoire in Regione Chamberlet: ad un certo
momento vedrete che il Comune sta trattando e mi sembra che - hanno
dato le ultime notizie - che sono a buon punto per l'acquisto dei
terreni, passate in Assessorato, e vedrete che sono già state
interpellate due o tre diverse ditte per quello che è la parte
tecnica e la parte dei frigoriferi e ci sono già dei preventivi in
Assessorato; quindi aspettiamo l'acquisto dei terreni, per partire,
noi, anzi, ci auguriamo di avere già, per quest'inverno, qualche
cosa di positivo.
Costruzioni in bassa Valle: avete già sentito a che punto sono,
faremo di tutto e andrò giù direttamente, cercheremo di accelerare,
speriamo che si possa presto arrivare ad una definizione perché
appena ci danno il via loro, noi abbiamo i soldi disponibili per
poterli mettere.
E così mi sembra di altro. Quindi, ad un certo momento, mi
sembra che tutto questo processo alle intenzioni, per questo
riguardo qui, io non ho la pretesa di un piano - un piano, sono
d'accordo con Lustrissy - di fare un piano per quella che è la
visuale perché non è che con queste attrezzature finiscano le
necessità della Valle d'Aosta in campo sportivo. Ma che voi
facciate il processo alle intenzioni, che questi soldi siano qui pe
reconditi scopi, no, qui vi sbagliate, tra poco vedrete le
realizzazioni; non ho altro da rispondervi.
Lustrissy
(D.C.)
- Io non voglio polemizzare
ulteriormente; vorrei solo chiedere all'Assessore Balestri una
precisazione.
Visto che l'Amministrazione regionale, col suo Assessorato, è
venuta nella determinazione di partecipare anche alla spesa per
l'acquisto dei terreni per dotare i Comuni di queste attrezzature,
vorrei che questa iniziativa venga tenuta in considerazione anche
per le richieste degli altri Comuni, non soltanto per le richieste
dei Comuni di Pont Saint Martin e Donnaz, perché laddove i Comuni
hanno delle aree a disposizione, si soprassiede a questa
valutazione, si vanno a cercare nuovi terreni, ed è logico che nei
Comuni, ove non è possibile aver a disposizione aree per queste
infrastrutture, la Regione partecipi in egual misura al reperimento
di queste aree.
Detto questo, volevo brevemente ancora fare presente al
Consigliere Germano che l'articolo 534 del bilancio è così
concepito: contributi e concorsi in spese per iniziative turistiche
e potenziamento di attrezzature sportive.
Ora, sotto un certo profilo, se la richiesta da voi fatta con
questa mozione era in certo qual senso giustificabile al momento
dell'impostazione del bilancio, oggi come oggi, con i nuovi
provvedimenti della Giunta, con l'istituzione, con l'approvazione
della legge per la programmazione e con l'istituzione di questi
nuovi organismi tecnici, penso che si possa soprassedere, per il
momento, all'istituzione di una apposita Commissione per l'esame di
questo problema e demandare il tutto all'esame di questi comitati
tecnici, di questa Commissione consultiva, tanto più che, eventuali
richieste del genere, penso che siano già state sottoposte, al
momento opportuno, prima di dare approvazione alla competente
Commissione del turismo, che fa capo all'Assessorato del turismo,
alla quale voi non partecipate, queste sono questioni vostre. Però
penso che la Commissione del turismo abbia esaminato, ad un certo
momento, queste richieste che sono pervenute dai vari Comuni della
Valle e abbiano operato già una prima scelta, abbiano già operato
delle scelte prioritarie, in base alle esigenze che sono state
prospettate.
Ora, come dicevo, se al momento dell'approvazione del bilancio
si poneva la questione del programma per l'utilizzo di questi
fondi, oggi come oggi, richiedere l'istituzione di una apposita
Commissione per l'esame di queste questioni mi pare un pochino
superata proprio... mi pare... ma la richiesta è di oggi, la
mozione è oggi, pertanto, va bene, d'accordo, si poteva fare in
allora, ma, oggi come oggi, che abbiamo questi organismi tecnici a
disposizione, demandiamo a questi organismi tecnici la competenza
per esaminare queste questioni. Mi pare che si possa superare in
questo modo, senza stare ulteriormente a discutere su questa
mozione.
Montesano (P.S.D.I.)
- Sono iscritti a parlare il
Consigliere...
Casetta (P.C.I.)
- Io sarò brevissimo: la mozione che noi
abbiamo proposto quattro mesi or sono è ancora più valida oggi
perché, nella sua parte deliberativa, cosa dice questa mozione?
Impegna la Giunta a portare al prossimo Consiglio un piano
programmato della spesa prevista al capitolo 534 del bilancio di
previsione, particolarmente per quanto concerne un piano globale
per impianti sportivi - e queste sono le parole di Balestri al
momento della discussione del bilancio - era l'impegno di Balestri
di sottoporre al Consiglio un piano globale per gli impianti
sportivi. Commissione a parte, nella seconda parte, al punto d), la
mozione dice che: "La stesura di detto piano di utilizzazione dei
470 milioni previsti in bilancio avvenga in armonia con il piano
della programmazione regionale, sentiti all'uopo gli appositi
organismi". Io non so cosa abbia questa mozione che fa così paura!
Io non parlo in questo momento della Commissione, non parlo, parlo
della mozione, sto parlando della mozione. È una delibera: questo è
il discorso. Ora che Balestri mi venga a dire: "Noi stiamo
trattando l'acquisto dei terreni a Saumont, stiamo trattando i 75
milioni per la patinoire di Courmayeur" ma è questo che è
inammissibile, perché queste cose le deve trattare il Consiglio,
devono essere sottoposte al Consiglio, se no rimangono solo idee e
mancano tre mesi alla scadenza. Cosa vogliamo farne di preciso di
questi 470 milioni, dove vengono spesi? È quello che chiediamo con
la nostra deliberazione.
Savioz
(P.C.I.)
- L'anno scorso, dal bilancio del
turismo sono stati stornati, mi sembra, 80 milioni, se non vado
errato, che hanno servito per coprire e tappare alcuni bucherelli
che si erano fatti durante gli ultimi tempi. Quindi, amen, quelli
il turismo non li ha più avuti.
Quest'anno, finirai per fare la stessa fine, ma non con gli 80
milioni, ma per molto di più, perché qui di pronto non avete
niente, zero, e voi non riuscirete a fare in questi quattro mesi un
qualche cosa di positivo, di costruttivo, con questo metodo, non ci
riuscirete, perché le difficoltà sono enormi, e ne so qualche cosa,
cosa significa trattare per degli argomenti di questo genere.
Inoltre, oltre a tutto questo, c'è l'altro aspetto: qui si risponde
e si dice: "Passa in Assessorato a vedere le pratiche". Ma come?
Passa in Assessorato a vedere le pratiche - come possiamo passare
in Assessorato a vedere le pratiche se non sappiamo niente, niente
- abbiamo sentito oggi delle proposte per fare un campo sportivo
laggiù, per fare una piscina a Pré St. Didier, che, entre
parenthèses, la piscina di Pré St. Didier non va vista come piscina
di Pré St. Didier, ma va vista come complesso organico, e in virtù
di questo ci sono già dei progetti, delle bozze e delle proposte, e
ci sono anche delle relazioni. Quindi non sarei mai del parere di
accettare la soluzione di fare una piscina a Pré St. Didier, per
avere una piscina a Pré St. Didier; Pré St. Didier è un complesso e
deve essere visto come un complesso e non come piscina; questo,
entre parenthèses.
Ma sul resto, quando mi si viene a dire: "La nomina di una
Commissione è fuori posto". Non è vero Lustrissy, non è fuori posto
la nomina di una Commissione, perché proprio per queste cose qui,
se si vuole andare avanti ci occorrono le Commissioni e faccio un
riferimento ad una esperienza passata nella prima Giunta di cui
facevo parte.
Una volta il mio predecessore dava i sussidi alle varie
organizzazioni sportive, così, di volta in volta; la Giunta
deliberava e dava; per i primi tempi l'abbiamo fatto anche noi, ma
poi ci siamo accorti che questo era un metodo che assolutamente non
andava perché creava delle discrepanze, creava una serie di cose, e
allora che cosa si è fatto? Si è nominato una Commissione regionale
rappresentativa di tutti gli sportivi, che viene regolarmente
riunita, che stabilisce con precisione che cosa fanno tutte le
società sportive, i contributi vengono elargiti regolarmente, in
virtù delle loro necessità e soprattutto con una sicurezza
matematica; le critiche che c'erano prima sono automaticamente
cadute e si è continuato e so che, ancora quest'anno, avete fatto
la stessa cosa. Quindi io non capisco perché le Commissioni al
Presidente Bionaz facciano tanto paura e al mio successore
addirittura non ne parla, neanche risponde. Ma insomma...
Balestri (P.S.I.)
- Se la Commissione consiliare fosse
completata da voi, tutte queste discussioni non avverrebbero perché
queste discussioni si sarebbero già fatte...
Savioz
(P.C.I.)
- ...con i se e con i ma, tu non
farai mai niente. Lascia perdere le colpe: io qui non sono alla
ricerca delle colpe, sono alla ricerca di un metodo di lavoro per
andare avanti e per risolvere i problemi; ecco che cosa sto
cercando. Non cerco le colpe, a me le colpe non interessano, il
passato mi interessa solo come lezione, ma io guardo al futuro, e
guardo molto lontano, credetemi, non guardo così, alle miserie
umane, lì, sulla punta del naso; no, no, il mio scopo è un altro:
io vorrei vedere questa Valle andare avanti molto più rapidamente,
andare avanti costantemente, con una unione di utenti su quei
problemi che sono importanti e di fondo. Questo non è un grande
problema, non è una grande questione, però ha la sua importanza, e
nel senso educativo, e nel senso costruttivo della nostra gente e
quindi voler continuar su quella strada è una strada sbagliata,
errata, che non darà dei buoni frutti - l'ho già detto prima, lo
ripeto - né per voi, né per noi, né per nessuno. E allora, io
ritorno ancora in argomento e dico: se invece di venire qui a
sciorinare, faremo quello, faremo questo, trattiamo per Chamberlet,
trattiamo per completare lassù il tiro a segno, che, tra parentesi,
al tiro a segno abbiamo dato i soldi sufficienti per mettersi in
ordine e far funzionare, e funziona; io non so qual è l'ampliamento
che volete fare, perché non ho documentazione, ma così, a lume di
naso, mi sembra che non sia molto necessario comperare altri
terreni al tiro a segno, perché è fornito di tutto. Ad ogni buon
conto, andare all'Assessorato a chiedere che cosa? Andare dai
dipendenti dell'Assessorato e dire: "Beh, vorrei sapere che cosa
avete intenzione di fare...?" No, noi questo lo potremo fare quando
avremo una documentazione in mano, e la documentazione poteva
essere molto più proficua se fatta di comune accordo tutti
assieme.
Balestri (P.S.I.)
- Io ho risposto solo a quello Savioz,
in quanto si mette in dubbio che queste opere ci sia la volontà di
realizzarle; questo...
Caveri
(U.V.)
- Io non parlerò della Commissione,
non parlerò della buona o non buona volontà dell'Assessore di
compiere queste opere, il problema non è quello, io mi limiterò a
fare delle semplici constatazioni:
primo: in sede di discussione del bilancio di previsione del
1967 vari Consiglieri hanno constatato che c'era un capitolo 534
che prevedeva la spesa di 470 milioni per opere sportive;
secondo: quei Consiglieri hanno chiesto al Dr. Balestri in che
cosa consistevano queste opere sportive;
terzo: il Dr. Balestri non ha risposto a quelle richieste di
chiarimenti;
quarto: si è impegnato a presentare al Consiglio un piano per
queste opere sportive.
Lei, Dr. Balestri, ha preso questo impegno ed è bene che Lei non
lo rinnega, non lo ripudia oggi; questo impegno di presentare un
piano delle opere sportive per il 1967, in relazione a questo
capitolo 534 che rassomigliava un po' ad una zona bianca, una
specie di terra di nessuno, sulla quale c'era scritto soltanto,
come nelle vecchie carte geografiche, c'era scritto, in zone
bianche poco conosciute, c'era scritto
"hic sunt ursi"
,
oppure
"hic sunt leones"
, Lei aveva scritto "hic sunt opere
sportive", ma che cosa erano queste opere sportive, Lei non ce lo
spiegava, perché non lo sapeva nemmeno Lei.
E allora questi Consiglieri hanno detto: "Ma almeno ci presenti
un piano, ci prepari un piano" e Lei ha risposto: "Io m'impegno a
presentare un piano delle opere sportive".
Al giorno d'oggi, mi permetta Dr. Balestri, Lei questo piano non
ce lo ha ancora presentato; Lei ha letto una lista, raffazzonata
all'ultimo momento, in relazione alla mozione presentata da questi
signori. Lei oggi, in questa seduta del Consiglio, 20 minuti fa, è
venuto fuori con una dichiarazione sconvolgente, ed è questa
dichiarazione sconvolgente che mi costringe a parlare, perché se
Lei non avesse fatto questa dichiarazione sconvolgente, io che sono
rimasto silenzioso durante tutta questa discussione, non avrei
preso la parola; ma Lei mi tira per i capelli e mi costringe a
rispondere a quello che ha detto Lei: qual è la sua dichiarazione
sconvolgente? Lei ha detto: "Stiamo trattando per comprare i
terreni per fare una tale opera sportiva; stiamo trattando per
comprare quegli altri terreni; per fare tal altra opera sportiva".
Lei, questo, per il momento, non lo può fare perché Lei si è
impegnato a presentare un piano di opere sportive al Consiglio, ed
è il Consiglio che deve decidere e Lei non può trattare per i
terreni prima che il Consiglio abbia deciso su questo piano che noi
non abbiamo ancora il piacere di conoscere. Quindi, vede, Lei sarà
un grandissimo ginecologo, libero docente in ginecologia, tutto
quello che si vuole, ma, in materia amministrativa, Lei dice delle
eresie: Lei non può trattare per i terreni per un'opera e per
l'altra, se prima non ha fatto il piano e questo piano non è stato
approvato dal Consiglio. Questo è proprio l'"abc
dell'amministrazione", ma Lei l'"abc dell'amministrazione" non lo
conosce, mi scusi...
Balestri (P.S.I.)
- ...vorrei precisare subito che io non
ho detto che stiamo trattando, sono i vari Comuni che stanno
trattando, sono i vari Comuni...
Caveri
(U.V.)
- ...ma peggio che andare di notte,
mi permetta: come possono i Comuni trattare per comprare dei
terreni per fare un'opera sportiva regionale, quando il Consiglio
regionale non ha ancora deciso, e dopo che Lei si è impegnato a
portare al Consiglio un piano? Ma, insomma, qui Lei dice - beh, non
dico quello che dice - Lei dice delle cose...
Balestri (P.S.I.)
- ...io devo sapere delle cifre dei
terreni o che per portarvele, no? Ma come si fa... scusi, allora si
decide una cosa e poi...
Caveri
(U.V.)
- Lei che è toscano dovrebbe
conoscere la lingua italiana meglio di noi; in lingua italiana,
quando un Assessore s'impegna a portare un piano, questo vuole dire
che questo piano Lei lo deve portare. Il fatto di cercare i terreni
è la fase esecutiva del piano, ma prima il piano deve essere
approvato da noi, cioè dal Consiglio regionale, andiamo... non
so...
Balestri (P.S.I.)
- Avvocato Caveri mi scusi ma...
Caveri
(U.V.)
- C'è Bordon che parla del Paviolo,
ma... purtroppo non ci sono più i corsi per i Segretari comunali,
perché hanno fatto quella legge malaugurata e ci vuole la laurea,
ma Lei dovrebbe dare gli esami da Segretario comunale, perché se
Lei desse gli esami da Segretario comunale imparerebbe a fare
l'Assessore, mentre Lei è un incapace, mi perdoni, io non volevo
dirle queste cose ma...
Montesano (P.S.D.I.)
- Consigliere Caveri, ha finito,
lasci parlare...
Balestri (P.S.I.)
- ...ho avuto delle brutte lezioni ed è
quello, forse ho imparato male...
Montesano (P.S.D.I.)
- Consigliere Caveri, lasci
finire...
Balestri (P.S.I.)
- ...ad un certo momento, questo piano,
se si fosse discussa questa mozione tre mesi fa, io ve l'avrei
presentato come ve l'ho presentato oggi; e molto probabilmente il
Consiglio regionale si sarebbe espresso... allora, non si venga a
dire che le cose vanno a rilento, purtroppo, se, ad un certo
momento, c'erano certe trattative, le dovevamo anche
intavolare.
Caveri
(U.V.)
- Il Dr. Balestri, dice "purtroppo"
e ha il coraggio di venirci a dire che, se si fosse discussa questa
mozione nel mese di maggio, allora lui avrebbe fatto il piano; ma
perché non si è discussa la mozione in maggio? Perché voi avete il
sistema di rimandare le nostre mozioni alle calende greche, e una
mozione presentata per il mese di maggio, noi la discutiamo al mese
di settembre. Allora, cosa ci viene a raccontare il Dr. Balestri?
Ma, insomma, abbia un minimo di rispetto per - non dico per la
nostra intelligenza - ma per un minimo di comprendonio che crediamo
di avere.
Montesano (P.S.D.I.)
- Consigliere Germano, raccomando di
essere breve.
Germano (P.C.I.)
- Io sarò breve. Io voglio ancora
cercare di spiegarmi: ma, quando abbiamo visto 470 milioni, abbiamo
detto: "È una cifra grossa". Come fa l'Assessore ai Lavori Pubblici
Colombo, quando presenta un miliardo e mezzo di opere pubbliche;
dopo il bilancio si fa il piano e ci dice: "Io farei questa strada,
questo ponte, questa scuola, queste cose, ecc." ne discutiamo tutti
assieme, aggiungiamo o togliamo, dopodiché si approva e l'Assessore
Colombo procede.
Quando abbiamo visto 470 milioni abbiamo detto: "Cosa si intende
fare"? L'Assessore Balestri ci ha risposto: "Non lo so, stiamo
studiando". Bene, abbiamo detto: "Allora ci porti un piano e
procediamo". Mi pare che sia una cosa elementare sul piano
amministrativo; non ci dà torto, però non ci dà il piano; non ci dà
torto, però questi 470 milioni vengono spesi all'insaputa del
Consiglio, perché, se la Giunta decide di spendere 270 milioni per
la piscina coperta a Courmayeur, magari noi ritenevamo tutti
assieme che, con quei 270 milioni, si dovessero fare altre cose, ma
loro procedono in quel senso lì, perché noi non lo sappiamo, lo
ignoriamo. Questa è la realtà di questa Amministrazione.
Ora, non è una cosa difficile, non c'entra con i Paviolo e i
Camusso, c'entra il buon senso, quattro soldi di buon senso.
Fosson
(U.V.)
- Io direi, a questo punto, noi
potremmo lasciare cadere la questione della Commissione - almeno,
non so, per nostro conto, potremmo lasciare cadere la proposta che
è stata chiesta di una Commissione - perché quello che interessa,
in questo momento e che emerga da tutta questa discussione - e non
vorrei ripetere quello che abbiamo già detto prima - è
l'approvazione di questa mozione, nel senso che mi sembra che sia
esclusivamente una questione logica, non c'è nessun ritardo, perché
noi all'inizio di ottobre facciamo una riunione di Consiglio, non è
pronto per oggi in discussione, la si porta in quella sede; la
mettete voi all'ordine del giorno e praticamente si discute questo
piano e si prevede come spendere questi 470 milioni che sono sotto
quella voce.
Voi avete il tempo di vedere con i vari organi della
programmazione quello che si chiede lì sopra, in maniera, o con
quelle Commissioni che avete, che sono permanenti, di cui noi non
facciamo parte, noi non chiediamo di essere immessi in queste
Commissioni, ci interessa, esclusivamente, che si porti questo
piano all'approvazione del Consiglio. Metterete quello che voi
riterrete di mettere, quello che pensate di mettere, le cifre le
dedurrete in base a quegli elementi che potete avere adesso, ma
d'altra parte, se avete messo 470 milioni in bilancio, si sarebbe
dovuto presumere che questo piano lo si avesse già, in parte, in
testa prima e sapete qual era la spesa che si voleva fare se si
metteva la spesa in bilancio; questo è logico, mi pare che sia
l'"abc" che noi dobbiamo inseguire.
Quindi, io insisterei: lasciamo perdere le condizioni e tutto,
io insisterei solo che sia approvata la mozione così come è stata
presentata e che mi pare che sia condivisa anche da qualcun
altro.
Barone (P.C.I.)
- Credo che si sia voluto fare una
sottile distinzione tra piano globale e piano programmato. Secondo
me, non esiste questa sottile distinzione in quanto il piano
programmato decade da una visione generale di un piano globale. Ma
non c'è stato né il piano globale, né il piano programmato; qui
abbiamo un elenco presentato all'ultimo momento, perché se,
perlomeno questo elenco lo avessimo avuto prima di entrare nella
sala del Consiglio oggi, forse avremmo discusso di più, ma con idee
un po' più... comunque è nelle intenzioni di applicare questo
elenco. Diceva l'Avvocato Caveri: "Non può applicarlo prima perché
sennò va al di fuori di ogni - diciamo così - elemento
amministrativo, va al di fuori di ogni strada che si può seguire".
Però allora si seguirà la strada amministrativa che si deve
seguire, ma si tenta di attuare questo, perché altrimenti non ci
sarebbe; ed allora abbiamo una fotografia, secondo me, alquanto
sconcertante e deprimente della Valle d'Aosta, e cioè io leggo:
"Aosta, poligono di tiro; Aosta, patinoire; Courmayeur, Palazzo del
Ghiaccio; Pré St. Didier, piscina; ed abbiamo la fotografia esatta
del ricco Epulone evangelico...". Poi non vediamo: Pont Saint
Martin, Donnaz, e lì sono in discussione pochi milioni, non si sa
ancora se arrivano, fotografia esatta del povero Lazzaro.
Montesano (P.S.D.I.)
- Altri che chiedono la parola?
Presidente della Giunta.
Bionaz (D.C.)
- A me sembra che si sia parlato
abbondantemente di questa mozione e non è che l'Assessore non abbia
detto cosa vuole fare di questo denaro; ve l'ha detto, è che,
probabilmente, anzi, senza probabilmente, non ha, non sono pronti i
progetti, può anche darsi che non siano pronti, alcuni forse sono
pronti, per esempio quello di Courmayeur, penso che sia già pronto.
Ora, che ci sia una mozione che incita la Giunta a fare, diremo,
tutto il possibile perché questi impianti siano realizzati al più
presto, non c'è nessun male, ma intanto avete già rinunciato alla
Commissione e questo è giusto; ma io penso che noi investiamo il
Comitato tecnico della programmazione, anche di questo settore
particolare, non facciamo nessun male; anzi, siccome è insediato e
lavora e fa due o tre riunioni alla settimana, è giusto che sia
investito anche di questo compito. Poi quell'elenco che non piace
molto al Consigliere Barone può anche essere integrato con qualche
cosa di meglio, intendiamoci, ma la Commissione per la
programmazione è proprio stata istituita ad hoc. Quindi, mi pare
che se voi aspetterete, come abbiamo aspettato noi due mesi, se voi
aspetterete ancora un mesetto, avrete il piano completo, e col
crisma della Commissione regionale della programmazione.
Caveri
(U.V.)
- Domando la parola per esporre
un'opinione che, per il momento, è una mia opinione personale: non
so fino a che punto sarà condivisa dai miei colleghi dell'Union
Valdôtaine e dai colleghi del Partito comunista.
Io, personalmente, sono di questa opinione: si incarichi chi si
vuole, volete incaricare la Signora Tubère di fare il piano delle
opere sportive? Benissimo, a noi non importa, almeno a me, io dico:
- io parlo al singolare e non al plurale - "A noi non interessa un
bel niente che si incarichi un organo o un altro di preparare
questo piano". Basta che ci sia un organo qualsiasi, sia pure la
Commissione della programmazione, a preparare questo piano.
Quello che noi chiediamo è che, però, questo piano, quando sarà
stato fatto ed approvato da voi Giunta, venga portato in Consiglio,
ma che non succeda che a funerali avvenuti, a terreni comperati, a
progetti fatti, si arrivi qui e si dica: "Signori, o vi piace così
oppure saltate giù dalla finestra". Ecco, questo, no. Quindi, per
una volta, per una volta io concorderei con l'Avvocato Cesare
Bionaz, e anche la mozione, in fondo, non diceva mica nulla di
diverso.
Germano (P.C.I.)
- ...vuole un mese e mezzo, ha detto un
mese e mezzo invece che al prossimo Consiglio; mettiamo di portare
entro un mese e mezzo, invece che al prossimo Consiglio, come ha
detto...
Bionaz (D.C.)
- Insomma, ho detto un mese e mezzo, un
mese, potrebbe anche essere meno; non è che dobbiamo avere... io
penso che, a questo punto, possiamo, insomma, la Giunta è investita
del problema e, certamente, sarà il Consiglio a decidere su quello
che dovrà essere fatto, ma quello è diverso. Non abbiamo nessuna
intenzione, scusatemi, nessuna intenzione di scavalcare le
competenze del Consiglio, questo sia molto chiaro, questo teniamo a
dirlo in modo molto chiaro; del resto avete sentito che per i
terreni, purtroppo, non ci sono ancora, ci sono delle trattative,
ma non ci sono delle conclusioni.
Germano (P.C.I.)
- Volevo solo precisare: se siamo
d'accordo, precisiamolo nella mozione; qui è detto "al prossimo
Consiglio", il prossimo Consiglio è entro il 7 ottobre. Quindi non
so, se c'è tempo sufficiente; possiamo mettere "entro un mese e
mezzo", come ha detto, oppure riportarla in Consiglio.
Bionaz (D.C.)
- Voglio precisare che la raccomandazione
c'è, noi la accettiamo, ecc., ma noi la mozione non intendiamo
assolutamente approvarla.
Caveri
(U.V.)
- Mi permette, mi permette, mozione
o non mozione, però l'esperienza ci insegna, senza volervi
offendere, che bisogna sempre precisare quello che si decide,
perché sennò si precisa quello che decide il Consiglio, e poi ci
sono interpretazioni divergenti. Allora, mi pare che bisogna almeno
precisare qual è il tema del nostro accordo, visto che c'è un
accordo, no? Tra Lei e me, condiviso dagli altri Consiglieri,
precisiamo questo accordo. Dunque, io direi così: la Giunta assume
l'impegno davanti al Consiglio regionale di portare al Consiglio
stesso un piano per le opere sportive, nel più breve tempo
possibile. Punto e basta: poi voi affidate questo piano, fatelo
fare da chi volete, "in relazione al capitolo 534 del bilancio di
previsione". Punto e basta.
Bionaz (D.C.)
- Intendiamoci, non vorrei essere... qui ci
sono anche delle attrezzature turistiche, intendiamoci bene, sia
ben chiaro, non è mica soltanto attrezzature sportive; nel bilancio
ci sono anche attrezzature turistiche.
Comunque sia... che sia chiaro questo.
Ora, noialtri la raccomandazione la accettiamo, però la mozione
non la approviamo, non intendiamo approvarla; come raccomandazione
la accettiamo.
Caveri
(U.V.)
- Noi non facciamo questione di
parole perché parlare di impegno della Giunta o parlare di mozione
a noi non interessa; sia ben chiaro, e chiedo che si dia atto a
verbale però, che noi domandiamo che la Giunta, tanto per
precisare, si impegna a presentare, nel più breve tempo possibile,
un piano delle opere previste dal capitolo 534 del bilancio di
previsione del 1967. Se voi siete d'accordo, siamo d'accordo anche
noi.
Bionaz (D.C.)
- La prendiamo come raccomandazione, sia
chiaro...
Caveri
(U.V.)
- ...ma è un impegno da parte
vostra... ma è un impegno da parte vostra o no?
Balestri (P.S.I.)
- Vorrei precisare una cosa: che se, in
questo quadro, ci fossero già poi delle realizzazioni con progetti
pronti da portare al Consiglio prima, non aspettiamo tutto, non
aspettiamo tutto il piano, altrimenti... sempre in questo quadro
qui...
Caveri
(U.V.)
- ...ripeto che il piano deve essere
approvato prima dal Consiglio, se Lei non capisce questo non
capisce niente, ecco, e allora io dico: "Ad un certo momento, c'è
un accordo... voi voterete contro e noi ce ne freghiamo
altamente".
Montesano (P.S.D.I.)
- Consigliere Caveri, La prego... la
discussione è stata esauriente, io metto ai voti la mozione che è
stata presentata. Chi è favorevole alzi la mano ...ma scusi
Consigliere Savioz, qui sono due ore che stiamo discutendo di
questa cosa qui... Chiediamo di chiudere la discussione ed è
finito...
(si sente in lontananza la voce di Bordon...)
Savioz
(P.C.I.)
- ... e allora parlate voi...
avete anche il dovere di ascoltare, non siamo mica qui per scaldare
i banchi...
(si sente la voce di Bordon...)
...si capisce,
si capisce; allora fate le cose come vanno fatte e poi vedrete che
le cose vanno avanti... certo che l'ho imparato da me... se avete
bisogno di lezioni ve le do anche gratuitamente... macché maestro,
niente maestro...
(battibecco con Bordon...)
per esempio, in
questo caso, una lezione di buona educazione è quella di lasciare
parlare la gente e non di impedire alla gente di parlare... non è
che qui si debba imparare o insegnare. Qui c'è soltanto una cosa:
che volete fare quello che volete voi; fatelo, ne prenderemo i
risultati che ne avrete. Questo è chiaro e sicuro e intanto, e
intanto, cominciate ad accettare anche le domande di quei Comuni
che vi presentano la disponibilità dei terreni e che avete
respinto, ecco, è questo il motivo per cui non volete né
Commissioni, né programma, né niente: volete andare avanti col
vostro metodo, che è il metodo della discriminazione.
Montesano (P.S.D.I.)
- Allora metto ai voti... Bordon per
favore piantala lì perché... dobbiamo pure arrivare alla
conclusione di questa... va bene, arriveremo pure alla votazione,
ognuno dirà il suo parere e tutto finisce lì.
Metto in votazione la mozione presentata dai Consiglieri
Casetta, Manganoni, ecc... Chi è favorevole alzi la mano. Chi è
contrario alzi la mano. Astenuti?
Il Consiglio respinge con 18 voti contrari e 15 favorevoli.
Volete, i proponenti vogliono che metta in votazione la proposta
di istituire la Commissione? Ripetiamo la votazione perché la
signora Segretaria non ha fatto in tempo a vedere un pochino. C'è
qualcuno che è arrivato in questo momento? Allora, ripetiamo la
votazione.
Chi è favorevole alla mozione alzi la mano. Ripetiamo la
votazione per poter contare: 15. Chi è contrario alzi la mano.
Allora: contrari 19, favorevoli 15, il Consiglio respinge.
Caveri
(U.V.)
- Ripetiamo la votazione perché due
Consiglieri non hanno alzato la mano.
Montesano (P.S.D.I.)
- Bene, ripetiamo, perché le
votazioni si possono ripetere quanto si vuole.
Io prego i Signori Consiglieri di alzare la mano ed esprimere il
loro voto. Favorevole o contrario.
Chi approva la mozione alzi la mano. Chi è contrario alzi la
mano. Allora, il risultato è lo stesso. Il Consiglio respinge con
19 voti contrari e favorevoli 15.
Allora il Consiglio, cosa decide? Di continuare? Vogliamo
soltanto, c'è una deliberazione di Giunta che deve essere votata in
seduta segreta, che è rimandata già da due Consigli. La vogliamo
fare? Non so se siete disposti a farla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK