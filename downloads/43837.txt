Consiglio Regionale della Valle d'Aosta - Oggetto del Consiglio n. 1006 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1006 del 4 novembre 2021 - Resoconto
OGGETTO N. 1006/XVI - Interpellanza: "Tempistica per
l'approvazione del Piano della salute e del benessere
sociale".
Bertin (Presidente) -
Punto n. 56. Per l'illustrazione,
consigliere Baccega ne ha facoltà.
Baccega (PA) -
. Va detto che molto spesso le attività
ispettive diventano benzina, gasolio o addirittura idrogeno per
alimentare i motori, perché questi abbiano i cavalli per arrivare
con sollecitudine a destinazione. Molto dipende anche dal piede che
si ha sull'acceleratore.
Questa metafora si riferisce a una serie di attività ispettive
che nel tempo sono state presentate dal nostro gruppo, ma anche dal
gruppo dei colleghi di opposizione della Lega, che nel concreto non
hanno poi avuto le risposte che ci si aspettava.
Vado a richiamare una di queste del 7 aprile 2021, quando
abbiamo presentato un ordine del giorno che invitava a presentare
entro 90 giorni il costituendo Piano salute benessere sociale in
Commissione consiliare per la sua approvazione.
Si definì, su richiesta dell'Assessore, di stralciare il
concetto di approvazione con il concetto di una prima illustrazione
alla Commissione.
Noi accettammo di buon grado, perché già rappresentava un passo
avanti rispetto a percorsi che anche io avevo vissuto, però, dopo
un certo numero di mesi, questo documento non si è visto e abbiamo
avuto contezza dell'approvazione da parte della Giunta con delibera
n. 928 del 26 luglio 2021, dove di fatto veniva sostituito
l'allegato A della delibera di Giunta n. 52/2019 che aveva avviato
la fase di confronto per la definizione e l'approvazione del Piano
di salute e benessere sociale che riguarda in particolare le
modalità di programmazione partecipata.
Ma poi quest'oggi è arrivato un motore elettrico che ha dato una
bella accelerata: questa mattina abbiamo visto arrivare la bozza,
il Piano salute e benessere sociale, con la convocazione da parte
del Presidente per mercoledì 10 novembre con l'audizione
dell'assessore, che ci parlerà appunto della questione
dell'attrattività, delle liste di attesa e del Piano regionale per
la salute e benessere sociale e di questo siamo davvero molto
lieti.
In realtà avevo anche pensato di ritirare l'interpellanza, però
credo che sia importante cominciare dal Consiglio questo
approfondimento, nel senso che sulla base delle indicazioni che
erano pervenute nel Consiglio del 6 e 7 ottobre da parte
dell'Assessore riferita la carenza di medici ormai conclamata nella
nostra Regione ma vi assicuro che non è solo qui, è solo che noi
abbiamo pochi spazi, in altre Regioni hanno più spazi operativi,
sia nel privato che nel pubblico, e questo determina ovviamente una
maggiore difficoltà.
Si diceva che nonostante il buon numero di concorsi che sono
stati banditi sia nel 2020 sia nel 2021- parlo di quelli espletati
per il reclutamento di dirigenti sanitari, medici e di altre
professioni della sanità - pur non essendo andati deserti non è
stato possibile arruolare il numero di operatori per cui erano
stati banditi.
Ecco che nell'ambito di un piano socio-sanitario -
inevitabilmente non ho ancora avuto modo di approfondirlo, perché
l'abbiamo aperto questo pomeriggio, appena arrivato -gli spazi
operativi vanno a incrementarsi, quindi l'esigenza di maggiore
sanità, di medici e di operatori sanitari sarà decisamente molto
forte.
Poi abbiamo appreso da un articolo di una testata - qui parlo di
attrattività anche se è solo una parte del perimetro del piano
salute e benessere sociale - dove vengono indicati cinque punti
strategici per risolvere una situazione disastrosa; questo era il
comunicato dei sindacati medici e dirigenti medici - che credo che
ormai siano diventati scientifici nei loro interventi di
comunicazione - che ovviamente attribuivano le responsabilità alla
politica di queste problematiche. Lì ci sono una serie di punti che
vengono definiti come un piano di attrattività, quindi incentivi
economici, logistica, qualificazione professionale eccetera, ma ne
parleremo in Commissione, non voglio tediarvi più di tanto su
questo argomento, perché è sicuramente un argomento interessante
che va certamente approfondito in Commissione, come avevamo più
volte chiesto.
Pertanto in questa interpellanza noi chiedevamo "quando sarà
presentato in Commissione il piano oggetto dell'interpellanza" - e
questa mattina abbiamo avuto una risposta - "quali sono le
strutture sanitarie che sono state coinvolte nella lavorazione di
questo piano" - ancora non abbiamo avuto modo di approfondire
questa bozza di piano - "quale apporto hanno dato le diverse
professioni della sanità nella predisposizione della bozza", perché
presuppongo che siano state coinvolte in larga parte e, infine,
"come intende procedere con l'approvazione del piano, tenuto conto
che la fase di predisposizione del bilancio è già avviata".
Anticipo al Consiglio che noi abbiamo predisposto
un'interrogazione con risposta scritta, nella quale chiediamo,
rispetto ai finanziamenti alla USL, quale importo definitivo è
stato trasferito fino ad ora nel 2020-2021, differenziando le voci
dai LEA ai Payback, e, sulla base di quello, capiremo quale
attenzione la Giunta intende dare a una sanità che certamente
adesso ha bisogno - non perché ne ha bisogno da adesso, ne ha
bisogno da anni - di una svolta significativa e credo che,
attraverso questo piano, si possa dare una risposta importante.
Questa è una volontà di dare tutta la collaborazione possibile e
immaginabile per fare un piano che sia il più condiviso
possibile.
Presidente -
Per la risposta l'assessore Barmasse.
Barmasse (UV) -
Intanto la ringrazio, consigliere
Baccega, soprattutto per le conclusioni, in questo spirito di
collaborazione che penso sia più che necessario, soprattutto in una
fase come questa di esperienza post-pandemica ma, come giustamente
lei ha detto, forse un po' di anni fa abbiamo un poco - non tanto
noi come Regione ma anche a livello di Stato - fatto un po' di
tagli nella sanità e questi poi li abbiamo pagati un po', dopo.
La prima domanda era, come lei ha anticipato, "quando sarà
presentato alla Commissione il Piano per la salute e il benessere
sociale": la presentazione del Piano per la salute e il benessere
sociale è stata fissata per il giorno 10 novembre. L'avevamo
fissata per il 27 di ottobre ma poi le vicissitudini della V
Commissione ci hanno portati a posticipare al 10 novembre.
Preciso, in proposito, che la richiesta del rinvio della
presentazione informale del Piano per la salute e il benessere
sociale, comunicata formalmente al Presidente della V Commissione
in data 23 luglio 2021, si è resa necessaria in quanto si è
ritenuto corretto e utile attendere la nomina del dottor Massimo
Uberti in qualità di Commissario dell'Azienda USL della Valle
d'Aosta, il quale ha preso servizio il 16 agosto, per una
condivisione sull'importante documento di programmazione regionale
alla luce delle esperienze maturate dal medesimo.
Nel mese di agosto è stato poi pubblicato anche il Piano
nazionale per il benessere sociale, al quale abbiamo partecipato
come stesura come Assessorato, ma del quale poi nella sua forma
definitiva e finale abbiamo dovuto tener conto nell'elaborazione
del piano socio-sanitario.
"Quali sono le strutture sanitarie che sono state coinvolte
nell'elaborazione della bozza di piano": la bozza di piano è stata
presentata una prima volta alla direzione strategica, al direttore
di area territoriale, al direttore del dipartimento prevenzione, ai
direttori di distretto, al direttore medico di presidio, tutto ciò
il 26 giugno. Successivamente a tale incontro, il testo è stato
inviato alla direzione strategica dell'Azienda USL che ne ha
stabilito un'appropriata diffusione interna, conclusa con delle
osservazioni già recepite nel testo che sarà presentato in
Commissione consiliare.
La terza domanda: "quale apporto hanno dato le diverse
professioni della sanità nella predisposizione della bozza?" Come
lei sicuramente sa, trattandosi delle modalità di predisposizione
del piano definite appunto dalla DGR n. 52/2019, approvata nella
precedente legislatura, aggiornata per adeguamento delle modalità
della fase pandemica dalla DGR 928/2021, siamo all'inizio della
seconda fase in cui i contenuti sono stati condivisi tra gli
addetti ai lavori, cioè fase 1: Assessorato e azienda USL e i
medici della medicina convenzionata che sono già stati incontrati,
mentre i rappresentanti del terzo settore, i sindacati e i
dipendenti dell'Azienda USL sono stati oggetto d'incontri lunedì 25
e martedì 26 ottobre.
Tutti i contenuti saranno inoltre resi pubblici prima
dell'approvazione in Giunta, secondo le modalità stabilite e
approvate con le deliberazioni della giunta regionale già citate,
che prevedono anche la pubblicazione dei contenuti del Piano su di
una piattaforma pubblica a consultazione libera da parte dei
cittadini.
Fra l'altro, sottolineo che il passaggio alla V Commissione del
10 novembre prossimo è in questo iter da intendersi come passaggio
informale, trattasi infatti di una apertura, giustamente come lei
ha ricordato, che si è voluta riservare al Consiglio regionale con
un impegno personale e spirito di piena collaborazione, prima che
questo organo venisse istituzionalmente interessato per il tramite
della Commissione competente, a seguito dell'approvazione e
relativa trasmissione del piano da parte della Giunta regionale per
il consueto iter che tutti conosciamo.
"Come intende procedere per l'approvazione del piano, tenuto
conto che la fase di predisposizione del bilancio 2022-2023 è già
avviata": il piano, come già reso noto con le deliberazioni
relative alla sua predisposizione, è articolato in macro aree
strategiche, ciascuna delle quali è coniugata in diversi ambiti di
intervento.
Il documento che la Giunta regionale approverà prima della
trasmissione al Consiglio regionale conterrà degli obiettivi
specifici, collegati ai principali ambiti d'intervento.
Il piano ha un atto di programmazione che troverà attuazione
attraverso una o più deliberazioni della Giunta regionale, la quale
approverà le azioni specifiche relative ai suddetti obiettivi e
riferibili a quello dello stesso anno, collegando il finanziamento
sia al DEFR sia alla relativa legge di bilancio, anche
infrannuale.
Quello che lei ha prima citato, anche nella sua interpellanza,
ovviamente riguarda - ma questo lo ha specificato anche lei - in
particolare quello che sarà l'attrattività che è appunto declinata
in vari punti, tra cui c'è anche quello economico, ma non solo, c'è
anche quello legato all'Università: di fatto il poter avere
rapporti maggiori con l'Università, specializzandi in più e tutta
una serie di attività che l'Azienda pensa di mettere in atto per
poter essere più attrattivi.
Tutto ciò verrà presentato alla V Commissione mercoledì
prossimo, sia il piano attrattività sia il piano aziendale per
l'abbattimento e la riduzione delle liste d'attesa.
Presidente -
Per la replica, consigliere Baccega.
Baccega (PA) -
C'è sicuramente tanta carne al fuoco e noi
crediamo che siano tanti i motivi e gli approfondimenti che ci
potranno portare a dare una svolta effettiva a questa sanità
valdostana, che è una sanità che paga vivamente il nostro bilancio,
il bilancio della Regione, e quindi il bilancio legato ai soldi che
la collettività mette a disposizione.
Già nell'interpellanza del 2 e 3 dicembre del 2020 del collega
Aggravi e del collega Perron si sollecitava una valutazione sulla
necessità d'incrementare gli stanziamenti in sanità, qui c'è
davvero tanta roba, noi ci aspettiamo una risposta giusta, efficace
che vada nella direzione di soddisfare il territorio, Ospedale e
tutte quelle parti della sanità che sono coinvolte in un percorso,
ma lo approfondiremo sicuramente in Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK