Consiglio Regionale della Valle d'Aosta - Oggetto del Consiglio n. 159 del 24 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 159 del 24 novembre 1983 - Resoconto
OGGETTO N. 159/VIII - ESAME DELLA SITUAZIONE VENUTASI A
CREARE PRESSO LA CASA DA GIOCO DI SAINT-VINCENT.
PRESIDENTE
: La parola al Consigliere Mafrica, ne ha
facoltà.
MAFRICA - (P.C.I.):
L'argomento che dobbiamo discutere
oggi riguarda la più clamorosa e complessa vicenda giudiziaria
degli ultimi 30 anni in Valle d'Aosta.
Molti giornali, durante queste settimane, hanno fatto
riferimento alla nostra Regione e per brevità ricordo soltanto
alcuni dei titoli "l'Avanti" del 19 novembre dice: "Così la mafia
ha allungato le mani sui Casinò"; la "Stampa" del 19 novembre:
"Sono sei i Casinò in pugno al clan dei marsigliesi"; il
"Messaggero" del 18 novembre: "Cosa nostra a Saint-Vincent"; la
"Stampa" del 19 novembre: "Mafia e Casinò: radiografia di un
blitz"; la "Repubblica" del 19 novembre: "Pretore contro la mafia
dei Casinò"; l'"Europeo" di questa settimana: "Padrini al tappeto";
la "Notte" del 15 novembre: "Ormai è certo, tre Casinò su quattro
in mani mafiose"; l'"Espresso" di questa settimana: "La roulette
mafiosa"; "Il Giorno" del 12 novembre: "Scacco matto alla mafia dei
tavoli verdi".
Questi titoli, credo, dimostrano chiaramente quale sia
l'argomento e la dimensione dei fatti di cui dobbiamo discutere e
almeno per ciò che riguarda la nostra Regione, con imputazioni
gravissime. Queste sono le notizie fornite dai giornali e dai
telegiornali; sono imputati Sergio Ramera, principale esponente
della Democrazia Cristiana valdostana, per anni Assessore in questa
Giunta e fino a qualche giorno fa Presidente della Finanziaria
regionale; Bruno Masi, che per anni è stato definito l'uomo più
potente della Valle d'Aosta, il quale aveva avuto incarichi di
grande rilievo all'interno della SITAV; Franco Chamonal, che è
l'attuale amministratore delegato della SITAV; sarebbe ricercato
Paolo Giovannini, che è il Direttore generale della SITAV.
Da questi elementi credo si possa intuire come le dimensioni
della vicenda siano enormi, e a ciò possono essere aggiunti
sinteticamente anche altri elementi.
I giornali hanno parlato e costruito complesse storie su di un
piano della mafia per impadronirsi di tutti i Casinò italiani. Sono
stati scoperti - questo è stato scritto - collegamenti tra
Dirigenti delle Case da Gioco di Campione, di Saint-Vincent e di
Sanremo con personaggi notoriamente appartenenti ad ambienti
mafiosi. Si parla di un mandato di arresto per Alfredo Buono di
Cosa nostra.
Questo mandato di cattura sarebbe stato emesso dai Magistrati di
Torino che sarebbero proprio quelli che indagano sulla Casa da
Gioco di Saint-Vincent. Vengono citati altri nomi di appartenenti
al clan dei marsigliesi, o nomi come quelli di Corallo, di Gaeta
(arrestato nel precedente blitz contro il traf-fico della droga) e
di altri personaggi legati ad ambienti mafiosi.
Sono emersi durante queste settimane anche collegamenti tra i
gruppi dirigenti dei tre Casinò italiani che sono a gestione
privata. Voglio rimarcare che sembra essere fuori da questa storia
il Casinò di Venezia, che è l'unico a gestione pubblica e nei
confronti del quale, per quello che ci risulta (abbiamo letto
attentamente numerosi fogli, in questo periodo) non c'è alcuna
accusa. Le cose di cui si tratta riguardano in primo luogo il
riciclaggio di denaro sporco, riguardano possibili investimenti
della mafia nei Casinò e attraverso i Casinò, riguardano
estorsioni, corruzioni (per esempio sono stati arrestati con
l'imputazione di corruzione il Sindaco, il Vice Sindaco e
l'Assessore anziano del Comune di Campione). Si fanno anche ipotesi
su possibili collegamenti in questa vicenda, con l'attentato al
Pretore Selis e con l'assassinio del Procuratore della Repubblica
di Torino Bruno Caccia. Il Pretore Selis avrebbe dichiarato alla
"Repubblica"del 19 novembre che alcune sue inchieste sono state
bloccate nel Tribunale di Aosta. Dice la "Repubblica" del 19
novembre: "C'è una persona che aveva scoperto il marcio nascosto
dietro i tavoli della roulette di Saint-Vincent. Lui denunciava,
mandava in procura stralci di inchiesta, cercava di verificare se
tutto filava a norma di legge; incredibilmente però i suoi rapporti
nel tragitto dall'ufficio al pian terreno al secondo piano della
Pretura finivano nel dimenticatoio. Nel corso di parecchie
indagini, ebbi modo di notare diverse cosucce che non mi
convincevano e che potevano configurare reati più gravi di quelli
di mia competenza, dice Giovanni Selis, 46 anni, Pretore di Aosta
dal 1969. Quali reati ad esempio? Interesse privato in atti
d'ufficio, per dirne uno. Io trasmisi a suo tempo, stralci di
queste carte alla Procura, come mio dovere, poi non ne ho più
saputo niente. Selis non si arrabbiò, dopo tanti anni di inchieste
scottanti in cui arrivava ad individuare eventuali responsabilità e
che scivolavano di competenza, ci aveva fatto l'abitudine".
Da quello che si può intravedere in questo articolo, da queste
dichiarazioni, si possono fare delle ipotesi che spiegherebbero
come altri esposti, altre denunce, per esempio quella fatta dal
nostro gruppo per ciò che riguarda gli appalti, poi si siano perse
nei cassetti della Procura. Non è detto che non saltino fuori,
visto che tutta la materia sembra sia al vaglio della
Magistratura.
Oltre a questi elementi, un altro riguarda più direttamente
questo Consiglio: i telegiornali nazionali hanno riferito di
numerose comunicazioni giudiziarie, tra cui una, peraltro smentita
dell'interessato, al Commissario regionale per la Casa da Gioco
Eraldo Manganone. Si hanno notizie di perquisizioni, interrogatori,
fermi di impiegati della Casa da Gioco; sarebbero stati interrogati
anche i controllori regionali.
Tutto questo è avvenuto dopo la cosiddetta notte di San Martino,
tre giorni dopo che la seduta del Consiglio del 7 novembre, in cui
si è votato sulla mozione presentata dal nostro Gruppo che chiedeva
un'indagine conoscitiva sulla situazione del Casinò. Allora il
Presidente della Giunta rifiutò la costituzione di una Commissione
che svolgesse questa indagine, adesso l'indagine la sta svolgendo
la Magistratura. Il Presidente della Giunta ci disse allora che
tutto era regolare a Saint-Vincent e abbiamo visto come, in un solo
colpo, siano stati arrestati i principali dirigenti delle società
che gestiscono la Casa da Gioco di Saint-Vincent, come siano stati
arrestati impiegati e prestasoldi.
Io credo che la posizione allora assunta dal Presidente della
Giunta abbia chiaramente perso di credibilità, visto che egli
diceva di parlare a ragion veduta.
Noi non vogliamo entrare in merito agli elementi cui ho prima
accennato, perché su questi deve indagare la Magistratura; sarà
compito della Magistratura individuare quali reati sono stati
commessi, sarà compito della Magistratura stabilire le singole
responsabilità, giudicarle ed eventualmente condannarle. Noi ci
occupiamo dell'amministrazione della Valle, degli interessi della
popolazione valdostana, discutiamo di politica e discutiamo della
Casa da Gioco di Saint-Vincent perché questo è il nostro
compito.
Discutendo di politica dobbiamo dire che non è possibile
minimizzare queste vicende perché l'infiltrazione mafiosa in Valle
d'Aosta è un pericolo gravissimo per tutti e per la civile
convivenza in questa Regione. Se in questa Regione, queste
infiltrazioni dovessero estendersi, non sarebbe più possibile per
nessuno vivere liberamente. Nelle Regioni in cui il potere Mafioso
ha preso in mano i centri economici, ha preso in mano i rapporti
civili ed i singoli cittadini non possono condurre liberamente le
proprie attività economiche e sociali. Noi dobbiamo preoccuparci
perché questo non avvenga in Valle d'Aosta. L'infiltrazione mafiosa
in Valle d'Aosta è un pericolo gravissimo per l'autonomia
valdostana, essa non può essere sottovalutata e pensiamo che
soprattutto i movimenti autonomisti dovrebbero dimostrare una
particolare sensibilità verso questo pericolo e che tutte le forze
democratiche, tutte le categorie, i ceti che lavorano dovrebbero
condurre assieme una battaglia per sventare questo pericolo.
Come Partito Comunista italiano crediamo di non averlo mai
sottovalutato, tanto è vero che la legge, cosiddetta antimafia,
porta il nome del nostro compagno Pio La Torre, che è stato
assassinato qualche anno fa a Palermo.
'Neanche in Valle d'Aosta sono state sottovalutate queste cose.
Già nel 1978 avevamo denunciato collegamenti tra esponenti del
mondo politico e ambienti mafiosi; mi riferisco ad un volantino del
nostro partito in cui si sottolineava qualche elemento di
collegamento tra l'ex Assessore Ramera e ambienti mafiosi. Era
avvenuto, in quel momento un fatto clamoroso: era scoppiata una
bomba presso la sede della D.C., noi avevamo fatto alcune
osservazioni e avevamo preparato un volantino. L'ex Consigliere
Ramera ci aveva promesso una querela, nel corso di un comizio con
l'allora Segretario nazionale del Partito; quella querela non è mai
arrivata. Le nostre denunce per ciò che riguarda possibili
degenerazioni della vita politica e degli affari in Valle d'Aosta
sono state numerose; voglio solo ricordare, per brevità, alcuni
passi della relazione del Segretario regionale Dondeynaz al
congresso comunista del marzo scorso.
Diceva Dondeynaz: "Voglio sottolineare con forza questo ultimo
aspetto perché vi è ancora una larga sottovalutazione e anche
tolleranza rispetto ai fenomeni illegali e di tipo mafioso che si
sono radicati nella nostra Regione".
L'attentato al Pretore Selis, al quale rinnoviamo la nostra
solidarietà, non cade dal cielo. Con questo atto criminoso si è
voluto infatti colpire un magistrato che, con grande rigore e con
impegno professionale, ha indagato in questi anni sui fenomeni
speculativi, sulle degenerazioni politiche, sulle ramificazioni in
Valle di centri delinquenziali. I poteri occulti antidemocratici
trovano più spazio, diventano più forti quando i poteri democratici
sono deboli, non contribuiscono certamente al loro rafforzamento,
l'intolleranza della Giunta regionale per i controlli e il
diffondersi di pratiche clientelari.
Ci rivolgiamo da qui alle forze più sane, a quelle che si
battono per l'auto governo in Valle d'Aosta. I sistemi mafiosi sono
grandi poteri reazionari, sono promotori di rapporti sociali che
attentano alla libertà ed al patrimonio, che aumentano i rischi
delle iniziative individuali e collettive, che alzano tutti i costi
economici; sono poteri che non vogliono che la società avanzi, non
vogliono i singoli individui padroni del proprio destino. Se così è
dobbiamo insieme cercare di stroncare fenomeni che si sono radicati
nella nostra Regione; mi riferisco all'urgenza di un controllo
delle mance al Casinò che permettono alla Casa da Gioco di disporre
di una quantità ingente di fondi neri, alla necessità di porre fine
alla rete di prestasoldi ad usura che, attorno al Casinò è
cresciuta, all'introduzione di controlli più efficaci
nell'assegnazione degli appalti delle opere pubbliche, al compito
di mettere fine alla suddivisione mafiosa delle aree di influenza
nel settore delle costruzioni edilizie.
Se noi non abbiamo sottovalutato questi rischi e questi pericoli
dobbiamo dire che invece, sottovalutazione c'è stata da parte della
Giunta regionale e almeno fino ad oggi, questa sottovalutazione ha
continuato ad esserci.
In passato non si è mai dato retta alle numerose iniziative dei
diversi gruppi consiliari che chiedevano il controllo delle mance
presso la Casa da Gioco di Saint-Vincent. Proprio dai fondi
provenienti dalle mance, che sono fondi neri, possono nascere
operazioni non chiare. Si è sempre rifiutato di intervenire contro
questa rete di prestasoldi e proprio nella rete di prestasoldi si
sono visti i collegamenti con ambienti della grande mafia e di Cosa
nostra.
Per tornare alle ultime vicende, per dire come questa
sottovalutazione è continuata fino ad oggi, oltre che ricordare la
riunione del 7 novembre, quando fu respinta la mozione presentata
dal nostro Gruppo per una indagine conoscitiva sul Casinò di
Saint-Vincent, e ricordo che allora il Presidente della Giunta
disse che potevano controllare i singoli Consiglieri, mentre la
dimensione dei fatti e le cose da controllare richiedono ancora
oggi una Commissione di inchiesta.
Voglio ricordare che dopo il "blitz", la Giunta regionale non ha
sentito il bisogno di convocare il Consiglio per la discussione di
questi fatti. Sono stati convocati i Consigli di altri Comuni nei
quali ci sono i Casinò, ma quello della Valle d'Aosta non è stato
convocato. C'è voluta una convocazione straordinaria per iniziativa
dei Gruppi di minoranza ed anche questa richiesta è stata
trascinata nel tempo fino a coincidere con la data per la quale il
Consiglio era già convocato. Il Consiglio straordinario, perciò, è
stato convocato per la data prevista per la normale riunione.
Si è affermata, mentre le notizie erano ancora calde, l'assoluta
estraneità dei controlli regionali a questi fatti. In base a quali
elementi la Giunta abbia potuto giurare con sicurezza su queste
cose, non riusciamo a comprenderlo. Fatto sta che il giorno dopo
che quel comunicato era stato emesso, si è appresa dai telegiornali
la notizia di una comunicazione giudiziaria al Commissario del
Casinò. Si è ancora continuato a negare in questi giorni, la
necessità di una Commissione di inchiesta, quando in un comunicato
la stessa D.C. afferma che è opportuna e quando il Consigliere De
Grandis, con un ripensamento rispetto alla sua precedente
posizione, dice che, effettivamente, forse era meglio controllare
prima.
Per questi fatti, per questa sottovalutazione del pericoloso
attacco all'autonomia valdostana, noi chiediamo al Presidente della
Giunta di dimettersi.
Chiediamo che si dimetta perché questo sarebbe un atto
chiarificatore, chiarirebbe a tutti che non vi sono sue
corresponsabilità in queste vicende, che casomai, può esserci
qualcuno che ha abusato della sua fiducia. Noi pensiamo che sia
interesse dell'Union Valdôtaine fare la massima chiarezza su quella
situazione. Valutiamo che l'alleanza con la D.C. ha portato l'Union
Valdôtaine in una situazione in cui ci sono dei compromessi e degli
elementi di degenerazione che sarebbe opportuno troncare, per
creare in Valle d'Aosta diverse condizioni politiche. E' vero che
la Giunta regionale ha, in questi giorni, già fatto un primo passo
per la chiarezza e una delle richieste che era contenuta nel
comunicato del nostro partito è già stata accolta, vale a dire la
revoca dal suo incarico del Presidente della Finaosta Sergio
Ramera. Rimane tuttavia il fatto che questa alleanza fra Union
Valdôtaine e D.C. ha portato la nostra Regione in situazioni
complesse e delicate.
Un ex Assessore della D.C., per molti anni presente al fianco
dell'attuale Presidente della Giunta si trova agli arresti; sarebbe
inquisito il democristiano Manganone, Commissario regionale.
Noi chiediamo anche la revoca di Manganone da questo suo
incarico; lo chiediamo perché all'art. 31 della delibera 335 del
1967 che fissa le norme per l'attività dei controllori regionali,
c'è scritto: "Il Commissario regionale è responsabile del regolare
andamento della gestione della Casa da Gioco, da parte della
società concessionaria, nelle sue molteplici attività".
Non ci sembra che si possa dire che oggi l'attività della Casa
da Gioco sia regolare. All'art. 1 di questo regolamento c'è
scritto: "I servizi di controllo sono espletati mediante ogni forma
di vigilanza e di controllo sul modo con cui la società
concessionaria provvede alla gestione dei giochi e della Casa da
Gioco, sia dal lato finanziario che da quello morale".
Quindi non si tratta soltanto di uno stretto controllo dei
conti. Ci chiediamo se era morale la presenza dei prestasoldi nelle
sale della Casa da Gioco, ci chiediamo se era morale tollerare che
personaggi di cui dovevano essere noti anche i precedenti e i
collegamenti come il prestasoldi...omissis..., avessero
praticamente crediti illimitati, avessero rapporti strettissimi con
l'ufficio fidi della Casa da Gioco.
Alla lettera g) dell'art. 31 del Regolamento, a cui facevo prima
riferimento, è previsto quale compito del Commissario regionale il
controllo sugli assegni accettati al cambio. Evidentemente, questo
aspetto è stato completamente trascurato dal Commissario
regionale.
Noi chiediamo quindi la revoca di questo Commissario, anche per
questo e chiediamo che il Presidente della Giunta rassegni le sue
dimissioni, perché la scelta di questo Commissario non è stata
felice. Si è scelto un politico chiacchierato nella sua attività di
Assessore ai Lavori Pubblici, invece di una persona che fosse più
competente per quel tipo di attività molto delicata.
Quindi dal punto di vista politico, noi chiediamo la
sostituzione di Eraldo Manganone da Commissario della Casa da Gioco
e chiediamo come atto chiarificatorio le dimissioni del Presidente
della Giunta.
Veniamo ora al discorso più specifico delle cose da decidere per
la Casa da Gioco. Noi abbiamo detto che non siamo per la chiusura
della Casa da Gioco, non facciamo questioni di principio perché
riteniamo che se le facessimo contro il gioco d'azzardo, neppure il
lotto e le lotterie avrebbero senso. Siamo anzi preoccupati per le
sorti di circa 700 dipendenti di quell'attività. Abbiamo però, in
tutti questi anni, per quello che riguarda la Casa da Gioco, avuto
sempre due obiettivi: il primo che ci fosse il massimo vantaggio
economico per la Regione, il secondo che ci fosse la capacità di
controllare da parte della Regione tutte le attività in modo da
evitare fondi neri, da evitare evasioni fiscali, da evitare
presenze di ambienti della malavita, da evitare il clientelismo
nelle assunzioni. La Giunta Andrione nei 5 anni passati (lo abbiamo
verificato direttamente) ha invece progressivamente svuotato la
convenzione del 1977 ed ha attenuato i controlli accontentandosi,
con gli occhi bendati, di incassare ogni 10 giorni la decade che,
ormai, supera il miliardo.
La convenzione del '77 aveva stabilito alcuni punti positivi:
c'era stato un aumento lieve ma significativo delle percentuali
spettanti alla Regione; oltre i 33 miliardi doveva venire alla
Regione una percentuale fissa del 72,5%. In quella convenzione si
stabilivano come elementi importanti anche altre possibilità: prima
di tutto che venisse controllato, da parte della Regione, ogni
settore dell'attività della Casa da Gioco e anche ogni tipo di
gioco. Si stabiliva la cessione gratuita dei terreni circostanti la
Casa da Gioco per rompere l'accerchiamento della proprietà
regionale della Casa da Gioco, mentre i terreni erano di proprietà
SITAV. Si stabilì in quella convenzione di regolamentare le
assunzioni, si stabilì ancora una quota del 4% a carico della SITAV
per le opere regionali. Ebbene, in tappe successive, tutti questi
punti furono via via ridimensionati o cancellati. Nel giugno '79
furono modificate le percentuali: invece di avere oltre una certa
cifra (33 miliardi) una percentuale costante per la Regione, si
studiò un meccanismo che rendeva alla Casa da Gioco 1 miliardo ogni
15 miliardi di incasso. Si studiò un sistema per cui per 10
miliardi la percentuale invece che del 72,5% era del 70%, ritornava
ad essere del 72,5%.
Sparirono nel giugno '79 per proposta della Giunta regionale, 10
mila di quei 24 mila mq. di terreno che dovevano essere ceduti
gratuitamente alla Regione. Nel luglio del 1980 l'opera fu
completata, tutti i terreni che dovevano essere ceduti alla Regione
tornarono alla SITAV, fu eliminata quella quota del 4% sulle opere
di interesse regionale che dovevano essere pagate dalla Regione,
furono anche ridotte alcune opere che dovevano essere a carico
della SITAV.
Ma la vicenda in cui più si è attenuato il controllo regionale
che è stata più svantaggiosa per la Regione è sicuramente quella
dei giochi americani. Quando nel luglio dell'81 si discusse in
questo Consiglio dei giochi americani, ricordo che il nostro gruppo
sollevò immediatamente la questione che la percentuale stabilita
era troppo poco conveniente per la Regione. La percentuale
spettante alla Regione su gli introiti della SAISET oscilla dal
43,4 al 48%, mentre, mediamente, quella proveniente dagli introiti
della SITAV è del 72%. Questo primo elemento ci fece subito
dubitare della validità di quella convenzione.
Avevamo allora sottolineato come il fatto di avere due società
invece di una, non era il segno di una possibile positiva
concorrenza, ma era, caso mai, il segno di una decadenza della
SITAV nel gestire complessivamente i giochi presso la Casa da
Gioco. Allora non si sapeva, e questo ci preoccupava, e non si sa
ancora adesso chi stia dietro alle azioni della SAISET, di questa
società che gestisce i giochi americani. Si dice che ci siano anche
esponenti, forse, del mondo finanziario e politico valdostano. Noi
vogliamo sapere chi c'è dietro alla SAISET, visto che gestisce
somme che superano ormai i 10 miliardi. Alla SAISET (questo è il
punto che vogliamo sottolineare in modo particolare), va il 38%
degli introiti perché la SAI-SET, al momento in cui la convenzione
era stata fatta, veniva presentata come una società distinta dalla
SITAV per cui otteneva, praticamente, una sub concessione, in
accordo con la Regione, da parte della SITAV perciò doveva avere
una sua quota e la Regione otteneva di meno perché una quota andava
anche alla SITAV.
Invece, durante questi anni, si sono notati molti indizi che
dimostrano come la SITAV e la SAISET non siano in realtà, società
distinte e separate concorrenti, ma che vi siano invece intrecci
tra le due società. Per la SAISET sembrerebbero esserci anche - ma
questo esula un po' dal nostro discorso - collegamenti con
interessi di altre Case da Gioco di Europa.
Per tornare alla Casa da Gioco di Saint-Vincent, dobbiamo dire
che, per citare questi indizi, per un certo periodo (lo ha riferito
il Presidente della Giunta su una mozione presentata da alcuni
Consiglieri della maggioranza) l'amministratore della SAISET e
della SITAV era la stessa persona. Si sono visti in questi anni
passaggi di dirigenti dalla SAISET alla SITAV, uno scambio costante
e, per molti aspetti allora non comprensibile, di dirigenti tra le
due società. Si è parlato, dopo la nomina di Chamonal,
l'amministratore delegato della SITAV, della possibilità che
venisse costituita una super holding che raggruppasse tutte le
diverse società tra cui la SITAV e la SAISET. Per inciso, occorre
notare come sia preoccupante il proliferare di società in questa
gestione della Casa da Gioco. Sono ormai più di dieci: alla società
che gestisce il Billia, alla SITAV e alla SAISET si sono aggiunte
altre società che gestiscono le slot machines, che provvedono alla
distribuzione dei gettoni, ecc.
Tutti questi elementi, come dicevo fanno pensare che la SITAV e
la SAISET non siano società distinte, ma società intrecciate e
quindi che non sia accettabile una gestione dei giochi americani
data ad una società come la SAISET, con percentuali per lei molto
più elevate che non nel caso della SITAV.
Ancora un elemento che può essere tecnico, ma che però può dare
un'idea di quale confusione ci fosse, è quello che in periodo
iniziale, le fiches della SAISET non erano intercambiabili con
quelle della SITAV, e quando ai tavoli da gioco della SITAV, e alle
roulettes francesi capitavano dei gettoni SAISET essi venivano
considerati come dei biglietti di banca e non come dei gettoni e
delle fiches della SITAV. Da quando invece è stata introdotta la
Fai Roulette per la quale i gettoni usati sono della SAISET, può
capitare che se il gettone viene giocato al tavolo della SITAV, la
Regione su quel gettone perde il 72%; se questo gettone viene
giocato invece ai giochi della SAISET la Regione preleva su quei
gettoni solo il 43%. Può essere che dal punto di vista tecnico si
trovi una spiegazione per dire che tutto funziona, però questo
fatto, questa confusione, che era compito del Commissario segnalare
qualora non fosse stata nota, introduce un elemento di possibile
stranezza nella gestione della Casa da Gioco. E' tempo di sospetti
questo e siccome gli introiti della SAI-SET, dopo l'introduzione
della Fai Roulette sono clamorosamente cresciuti, è anche possibile
pensare che al di là delle operazioni tecniche, vi siano gettoni
che passano da una parte all'altra. Pertanto questo sospetto va
verificato.
Noi chiediamo una Commissione di inchiesta perché si faccia luce
anche sulla situazione societaria di tutte queste società che
operano nella Casa da Gioco. Chiediamo una Commissione di inchiesta
perché verifichi questi elementi di dubbio.
E' gia possibile, da oggi, rivedere la convenzione con la
SAISET; poteva già essere stata rivista nei primi sei mesi di
quest'anno, ma i ritardi della Giunta non lo hanno consentito. Si è
ottenuta una proroga di un anno, cioè fino al giugno '84. Noi siamo
dell'idea che sarebbe più opportuna, in questa fase, una revoca
delle convenzioni ed una discussione seria sull'intera materia;
crediamo comunque che la convenzione così com'è non sia
assolutamente più accettabile, perché la quota che viene alla
Regione è troppo scarsa in quanto vi sono delle questioni che hanno
prodotto degli svantaggi per la Regione; per esempio, il gioco del
punto e banco che viene gestito forfetariamente. Alla Regione
perviene una quota forfettaria mentre tutte le notizie che si hanno
parlano di introiti molto vantaggiosi per la SAISET.
Noi chiediamo che si verifichino tutte queste cose attraverso
una Commissione d'inchiesta, anche per giungere, se possibile, alla
revoca delle convenzioni con la SAISET e con la SITAV. Il possibile
intreccio tra la SITAV e la SAI-SET potrebbe avere portato, come è
previsto in una clausola della convenzione tra Regione e SITAV, ad
un occultamento degli incassi della SITAV a vantaggio della
SAISET.
Questo è un fatto che potrebbe essere avvenuto e che è
necessario verificare. Se si fosse verificata una condizione del
genere ci sarebbero gli elementi per la revoca immediata della
convenzione con la SAISET.
L'art. 10 della convenzione tra la Regione e la SITAV dice che
la gestione deve essere conforme a tutta la legislazione vigente,
per cui quando i dirigenti di queste società vengono arrestati con
imputazioni del tipo di associazione a delinquere di stampo
mafioso, io non credo che si possa affermare, senza essere poco
creduti, che tutto era regolare e perfettamente conforme alla
legislazione vigente.
Noi crediamo che nella revisione di questa materia vada
finalmente chiarito il discorso delle mance. Abbiamo sempre
sottolineato che quello era un elemento di confusione, di possibile
degenerazione e non solo perché dalle mance potevano venire fondi
per la corruzione o per elargizioni a partiti, ma soprattutto
perché una così ingente somma, dai calcoli fatti dalla CGIL e da
altri, nonché da noi stessi nel corso di una discussione in
Consiglio, i fondi ammonterebbero a miliardi, questi ovviamente
devono essere investiti e per farlo questi fondi devono riemergere
dall'oscurità, per finire in qualche attività, a parte il fatto che
la stessa evasione fiscale è una contravvenzione rispetto alla
legislazione vigente. E' giunto il momento di chiarire una volta
per tutte questa faccenda delle mance.
Il Presidente della Giunta ha finora sempre negato che fosse
compito della Regione occuparsi di queste cose; secondo noi invece
è compito della Regione, sia sotto il punto di vista politico per
evitare possibili degenerazioni sia dal punto di vista della
trasparenza delle attività.
In un comunicato unitario delle organizzazioni sindacali si
chiede che presso la Casa da Gioco si controllino anche le mance;
questa volta il comunicato non è firmato da una sola
confederazione, ma da tutte e quattro le confederazioni sindacali
che operano in Valle d'Aosta.
In conclusione, la situazione è di una tale gravita che occorre
porre la massima attenzione ai pericoli che ci sono. Non possiamo,
come Consiglieri regionali permettere che le infiltrazioni mafiose
si estendano in Valle d'Aosta, dobbiamo reagire, per cui chiediamo
oggi, come atto chiarificatore, le dimissioni del Presidente della
Giunta, ciò soprattutto per questa sua sottovalutazione dei
pericoli, per questa sua incapacità di vedere i processi reali.
Chiediamo inoltre la revoca del Commissario perché non ha
controllato quello che doveva. Chiediamo una Commissione di
inchiesta per verificare se le società che dovevano gestire la sala
da gioco hanno rispettato le leggi vigenti. Commissione che
verifichi l'assetto societario di queste società, Commissione che
verifichi anche la possibilità di diverse forme di gestione per le
case da gioco. Noi, come Partito, siamo anche dell'idea che sarebbe
preferibile, a questo punto, una gestione pubblica. Può darsi che
renda meno alla Regione di quella privata che c'è stata finora,
però se è vero che il Casinò di Venezia non è stato toccato da
questi fenomeni, probabilmente è una gestione che è possibile
controllare, che è possibile svolgere in modo pulito e indenne da
gravi rischi. Chiediamo quindi che si chiarisca una volta per tutte
questa vicenda delle mance, che tutta l'attività della Casa da
Gioco sia svolta alla luce del sole, senza equivoci con il completo
e capace ruolo da parte dell'Amministrazione regionale.
PRESIDENTE:
La parola al Consigliere Riccarand, ne ha
facoltà.
RICCARAND - (N.S.):
Pare un destino, colleghi del
Consiglio, che ogni legislatura di questo Consiglio regionale debba
iniziare con una delicata discussione in quest'aula su vicende
criminose e processuali legate al Casinò di Saint-Vincent.
Cinque anni fa, esattamente il 25 ottobre 1978, discutemmo in
quest'aula una mozione di Nuova Sinistra con cui si invitava il
Presidente della Giunta Mario Andrione e il Consigliere Pedrini a
rassegnare le dimissioni dal Consiglio. La richiesta fu motivata
dal risultato del processo di Bologna sui fondi neri del
Casinò.
Tale processo, che portava a conclusione una inchiesta
giudiziaria avviata fin dal 1970 e partita da un esposto dell'ex
Consigliere regionale della D.C. Francesco Gheis, si era conclusa
riconoscendo il Presidente della Giunta, il Consigliere Pedrini e
altri 5 ex Consiglieri regionali colpevoli di corruzione per avere
intascato diversi milioni dalla SITAV, onde favorire il rinnovo
anticipato e a trattativa privata della convenzione Regione-SITAV
del 1965. Non solo, il Tribunale di Bologna condannò anche il
Presidente della SITAV e un Consigliere di amministrazione di
quella società per falso continuato in bilancio e riconobbe
colpevoli pubblici ufficiali, come l'ex intendente della finanza di
Aosta, l'ex capo divisione del Ministero delle Finanze.
La sentenza del Tribunale di Bologna, per quanto scandalosamente
clemente, confermò pienamente le tesi del Giudice Istruttore di
Aosta, Cuzzola, che aveva rinviato a giudizio Andrione e compagnia
bella, descrivendo con molta efficacia il ruolo ed il clima di
corruzione che dal Casinò si era esteso sino al palazzo regionale e
in altre sedi pubbliche.
Messo di fronte a questa realtà, il precedente Consiglio
regionale decise a maggioranza di coprire le responsabilità di
Andrione e degli altri responsabili e la mozione di Nuova Sinistra
venne respinta con soli 5 voti favorevoli, quello del sottoscritto
e i 4 voti dei democratici popolari.
Ho fatto questa lunga premessa perché credo che sia oggi
evidente a tutti che se nel 1978, 5 anni fa, il Consiglio regionale
avesse avuto il coraggio di rompere con i tradizionali metodi di
convivenza e subalternità alla SITAV, noi oggi, probabilmente, non
ci troveremmo qui a discutere sulla penetrazione mafiosa nel Casinò
di Saint-Vincent e sul coinvolgimento diretto di amministratori
regionali in una associazione a delinquere di stampo mafioso.
Con un Presidente della Giunta diverso, con una conduzione
diversa dell'esecutivo regionale, con un Consiglio regionale più
pulito e meno inquinato la trattativa sul contratto aggiuntivo del
1979 sarebbe stata diversa e diversa sarebbe stata l'impostazione
rispetto al pasticcio dei giochi americani e della SAISET. Adesso,
non avendo fatto, al momento opportuno, quella scelta - e gli
elementi c'erano tutti per farla - a 5 anni di distanza da quel
dibattito, da quel processo, noi ci ritroviamo a discutere di
vicende criminose legate al Casinò di Saint-Vincent, in una
situazione che si è notevolmente aggravata e i cui dati sono
davanti a tutti.
La SITAV è protagonista non solo di falso in bilancio, evasione
fiscale, bustarelle, fondi neri, usura, clientelismi e irregolarità
nelle assunzioni, cose che costituiscono la tradizionale faccia
sporca dei Casinò conosciuta e condannata dai tribunali italiani,
ma di qualcosa di ben più grave. La tesi dei Magistrati torinesi e
milanesi che hanno ordinato gli arresti dell'11 novembre, è che il
Casinò di Saint-Vincent, insieme ad altri del nord Italia e della
Francia era diventato un terminale, e insieme una centrale
operativa, di una grande associazione a delinquere di stampo
mafioso.
Chamonal, Masi, Ramera ed altri sono in carcere con questa
imputazione gravissima assieme ad altre che costituiscono una lunga
lista. Gli amministratori della SITAV sono accusati non solo di
avere permesso che, attraverso il Casinò di Saint-Vincent si
svolgessero traffici illeciti, come il riciclaggio del denaro dei
sequestri, non solo di avere chiuso un occhio rispetto a questo
fenomeno, ma di operare direttamente per conto e al servizio della
onorata società, cioè della mafia italo americana. Sara la
Magistratura a ricostruire il collegamento e la trama mafiosa che
si era estesa sul Casinò di Saint-Vincent.
Noi speriamo che questa inchiesta possa portare alla luce tutto
il marcio che circonda il Casinò e ci auguriamo che la Magistratura
e le forze dell'ordine proseguano con il massimo rigore il loro
lavoro individuando ogni responsabilità e senza fermarsi davanti ad
alcun santuario.
Ridicolo ed irresponsabile ci pare l'atteggiamento assunto
subito dopo l'intervento della Guardia di Finanza al Casinò, da
parte di alcuni esponenti dell'Union Valdôtaine che hanno descritto
l'operazione della Guardia di Finanza a Saint-Vincent come una
sorta di occupazione militare del nostro Comune, una sorta di
attentato all'autonomia della nostra Regione e si sono dati da fare
per accreditare la tesi di un complotto ordito contro la Valle
d'Aosta. L'unico articolo che è uscito sul "Peuple Valdôtain",
giornale dell'Union Valdôtaine, sugli avvenimenti del Casinò, è un
articolo firmato dal Consigliere Voyat, in cui si denuncia, in
sostanza, l'operazione della Guardia di Finanza a Saint-Vincent e
si arriva a dire, con una prosa che può essere molto alta ma
nasconde un atteggiamento profondamente sbagliato, cose di questo
genere: "Une nuit qui avait un vague parfum de militarisme, une
nuit pendant laquelle j'ai vu la démocratie fatiguée et amaigrie,
chancelée sur son piédestal, menacée par l'abus de pouvoir".
Questa è l'interpretazione dell'azione della Guardia di Finanza
data dal Consigliere dell'Union Valdôtaine.
Altri hanno parlato di manovre oscure che sarebbero in corso e
di cui la Valle d'Aosta sarebbe vittima. Poco importa se poi le
cose che si dicono o si fanno dire a certi organi di stampa, sono
le più contraddittorie; per esempio, si è arrivati a dire, da parte
di alcuni esponenti della maggioranza, che quella in corso sarebbe
stata tutta una manovra di un Ministro bacchettone, moralista, il
Ministro dell'Interno Scalfaro, per affossare la proposta
socialista di aprire nuovi Casinò in altre Regioni d'Italia.
Ma allora ci si domanda: perché mai arrestare proprio in
quest'operazione il buono e colto Bruno Masi, che alla
proliferazione dei Casinò, come sappiamo, si è sempre tenacemente
opposto? Le manovre oscure, cari amici dell'Union Valdôtaine, non
sono quelle della Magistratura e della Guardia di Finanza, ma sono
quelle delle società che gestiscono il Casinò della Valle, manovre
che voi non avete saputo o non avete voluto vedere su cui, per anni
ed anni, avete chiuso entrambi gli occhi, nè vi potete consolare
con il fatto che gli occhi chiusi li hanno tenuti in tanti; chi
comprato con il luccichio del denaro, chi abbagliato dal luccichio
delle prestigiose iniziative dei biscazzieri culturali della nuova
Europa. Eppure i segnali premonitori che indicavano il
deterioramento della situazione c'erano stati e questi segnali
erano stati numerosi e frequenti; in particolare, in questi ultimi
due anni, e ancor più in questi ultimi mesi, la puzza di bruciato
era talmente forte che ben prima dell'11 novembre, ben prima
dell'operazione della Guardia di Finanza a Saint-Vincent, già le
redazioni dei principali giornali, settimanali e quotidiani
italiani avevano iniziato a mandare in Valle d'Aosta, a
Saint-Vincent, i propri giornalisti per fare inchieste, a
pubblicare servizi sul Casinò.
Credo sia opportuno ricordare oggi, alcuni di questi segnali
premonitori e ne citerò cinque: anzitutto il fatto più grosso,
quello già citato dal Consigliere Mafrica, l'attentato al Pretore
Selis del dicembre dello scorso anno. Un episodio gravissimo per le
conseguenze mortali che avrebbe potuto avere e perché era il più
evidente sintomo di un profondo degrado morale e sociale che aveva
investito la Valle d'Aosta. Anch'io voglio leggere cosa scrivemmo
noi in quel momento in un nostro comunicato del 14 dicembre 1982
pubblicato sul nostro giornale. Dicemmo allora: "In una Valle
d'Aosta in cui il tradizionale tessuto produttivo si è deteriorato,
in cui si acuiscono giorno dopo giorno le disuguaglianze sociali,
in cui si sbandierano nuove improvvise ricchezze e gli speculatori
ed affaristi siedono ai posti d'onore in grosse società ed anche in
certi partiti, l'attentato a Selis non può essere considerato un
fatto isolato e circoscritto, si tratta di un episodio gravissimo
ed evidente sintomo di un degrado morale e sociale a cui si deve
porre rimedio muovendosi sul terreno giudiziario, ma soprattutto su
quello politico del governo effettivo dell'economia della società
valdostana, tagliando l'erba sotto ai piedi a chi, favorito dalla
inesistenza di un vero governo regionale, crede di avere trovato
nella Valle d'Aosta un facile terreno per i propri loschi
traffici". E come non collegare tale attentato al Pretore, al
Casinò ed alle iniziative che Selis aveva preso contro la SITAV?
Tutti sapevamo del sequestro delle slot machines operato dal
Pretore Selis, tutti sapevamo del sequestro dei 2000 piccioni del
tiro al piccione gestito dalla SITAV fatto eseguire dal Pretore
Selis, tutti conoscevamo le eccezioni di incostituzionalità sul
funzionamento del Casinò di Saint-Vincent promosse a più riprese
dal Pretore Selis e che andavano ad intaccare l'esistenza stessa
del Casinò di Saint-Vincent.
Uno dei principali filoni dell'attuale inchiesta è partito
proprio da quell'attentato; eppure se andassimo adesso a rivedere
cosa è stato detto nel dicembre dell'82 in Valle d'Aosta su
quell'attentato troveremmo molto poco. Il silenzio fu diffuso,
generale; soltanto Nuova Sinistra ed il Partito Comunista presero
posizione in modo netto su questo avvenimento denunciandone la
gravita, indicando che si trattava di un salto qualitativo
spaventoso nelle vicende criminose in Valle d'Aosta. Questo è
soltanto uno dei tanti, anche se il più evidente e più clamoroso
dei segnali premonitori che abbiamo avuto in questi anni su quello
che stava succedendo al Casinò.
Il secondo elemento che vorrei citare riguarda questo
avvicendarsi degli amministratori ai vertici della SITAV, questo
andirivieni di Chamonal e Giovannini da Saint-Vincent al Casinò di
Chamonix, le dimissioni di Masi ed il suo successivo ritorno ai
vertici della SITAV, la creazione della nuova società oscura per
gestire i giochi americani. Tutta questa confusione non avrebbe
forse dovuto mettere in guardia la nostra Giunta regionale e anche
il Consiglio se c'erano state richieste in tal senso?
Io vorrei ricordare un particolare, importante a mio avviso, che
probabilmente non è noto a tutti i Consiglieri: le convenzioni fra
la Regione e la SITAV del 1946, del 1957 e del 1965 prevedevano
all'art. 1 questa clausola: "L'elenco degli azionisti e l'importo
sottoscritto dalla società che gestisce il Casinò verrà comunicato
alla Valle. Qualsiasi mutamento nella proprietà delle azioni dovrà
essere approvato dal Consiglio della Valle". Questa clausola era
contenuta in tutte le convenzioni fino al 1977. Questa clausola è
scomparsa dal contratto del 16 febbraio 1978, cioè da quello che è
stato partorito sotto la regia di Ramera e sotto la regia di
Andrione.
Un terzo elemento sul segnale premonitore: a fine gennaio 1983
venne recapitata al Pretore di Aosta e ai gruppi consiliari del
Partito Comunista e di Nuova Sinistra una lettera anonima in cui
una persona, che si definiva controllore regionale del Casinò,
denunciava una serie di irregolarità e di situazioni paradossali.
Si parlava di presta-soldi, del Commissario regionale che non
controllava, del punto e banco appaltato, ecc. Eppure Andrione in
Consiglio regionale ribadì che tutto era a posto e tutti i
controllori regionali firmarono una lettera in cui smentivano
quanto era contenuto in tale lettera anonima. Contenuto che oggi si
rivela esattamente pertinente e conforme a quello che stava
realmente succedendo.
Quarto punto: nel maggio '83, un mese prima delle elezioni, la
Guardia di Finanza eseguì un prolungato ed accurato controllo al
Casinò soffermandosi in particolare sui biglietti da 100.000 lire e
fotocopiando assegni e banconote.
La notizia arrivò anche sui giornali e la "Gazzetta del Popolo"
del 24 maggio formulò ad esempio, alcune ipotesi sul ruolo del
Casinò rispetto al riciclaggio di denaro sporco e ad un certo punto
dice: "Sembra esista un'ipotesi ben più grave che toccherebbe da
vicino l'apparato della Casa da Gioco". Il riciclaggio sarebbe
avvenuto con la complicità del Casinò che avrebbe, in prima
persona, assorbito denaro sporco ed immesso quello pulito sotto
forma di vincite simulate".
Questo il 24 maggio 1983. Quel controllo della Guardia di
finanza fu ordinato dal Procuratore Capo di Torino, Bruno Caccia,
il quale stava indagando sui sequestri di persona nel Piemonte e
che venne assassinato il giorno delle elezioni, il 26 giugno.
Un quinto elemento rispetto a questi segnali premonitori,
riguarda gli ultimi segnali molto grossi che abbiamo avuti in
questo ultimo periodo. L'articolo dell'Espresso" uscito nell'ultima
settimana di ottobre, gli articoli apparsi su "Repubblica", sul
"Corriere della Sera", di quello stesso periodo erano tutti segnali
di una situazione estremamente grave. E' inutile che ricordi un
fatto a tutti quanti noto.
Su queste affermazioni giornalistiche vennero presentate delle
interpellanze, venne richiesta una Commissione di indagine, e il 7
novembre il Presidente della Giunta, tre giorni prima
dell'operazione della Guardia di Finanza a Saint-Vincent, dichiarò
perentoriamente che in questo Consiglio tutto andava bene e che non
era necessaria alcuna forma di controllo e di indagine
particolare.
Io vorrei ricordare un altro fatto marginale, ma se vogliamo
indicativo: l'11 ottobre scorso, cioè prima dell'uscita degli
articoli dell'Espresso e di altri giornali io avevo presentato una
interpellanza a questo Consiglio su un aspetto marginale ma da cui
si poteva risalire forse a qualcosa di ben più sostanzioso.
L'interpellanza riguardava l'improvviso interesse che la SITAV
stava manifestando per il pugilato e nell'interpellanza si faceva
esplicito riferimento ad addentellati fra manifestazioni
pugilistiche e fenomeni di carattere mafioso. A questa
interpellanza l'Assessore Pollicini rispose in termini burocratici
dicendo che le manifestazioni erano state regolarmente autorizzate
dalla Regione e che rientravano nel piano di manifestazioni
previste.
Eppure, adesso, leggendo ad esempio gli articoli di "Stampa
Sera", ad un certo punto, in un articolo del 21 novembre 1983 di
Cosimo Mancini, riguardo al tiro al piccione e alle scommesse
intorno a questo sport si legge: "Chi ha assistito alle gare di
tiro al piccione dice che un uomo del Casinò passava tra gli
scommettitori con un blocchetto e matita". Scommesse ci sarebbero
state anche sull'incontro fra Bum Bum Mancini e l'inglese George
Finney, il 6 febbraio di quest'anno. Si sa che "Cosa nostra"
controlla le scommesse sugli incontri di pugilato.
Ora, quello che è notorio per il giornalista di "Stampa Sera" e
che può essere intuito anche da un Consigliere regionale di
minoranza che non ha nessun canale riservato d'informazione,
evidentemente era talmente ignoto e neppure immaginabile da parte
dei membri della Giunta regionale che pure dovrebbero avere ben
altre possibilità di informazione e di notizie.
Ho citato questo lungo esempio di episodi perché sia chiaro a
tutti, in questo Consiglio e all'esterno del Palazzo che il
Consiglio regionale della Valle d'Aosta e la Giunta regionale
avevano avuto segnali eloquenti di una situazione deteriorata e
perché oggi nessuno possa dire: "Non potevamo sapere, non potevamo
immaginare". Si poteva e si doveva sapere, si poteva e si doveva
immaginare.
Esistono dei dipendenti regionali al Casinò che hanno funzioni
di controllo sull'intero funzionamento della Casa da Gioco, dagli
aspetti più tecnici fino agli aspetti morali. Che cosa hanno
segnalato, questi controllori? Che cosa ha riferito il Commissario
regionale, i Vice Commissari, l'ispettore regionale addetto alle
manifestazioni? E l'Assessore regionale competente, il Presidente
della Giunta? Sarà interessante saperlo.
Rimane il fatto incancellabile che ancora tre giorni prima
dell'operazione della Guardia di Finanza a Saint-Vincent, il
Presidente della Giunta diceva tranquillamente che tutto era a
posto, che tutto era regolare, che era inutile creare dei polveroni
e nominare delle Commissioni di indagine.
Ci siamo trovati e ci troviamo qui di fronte ad una palese e
totale assenza di controllo da parte della Regione su una attività
della quale è responsabile perché funziona sulla base di una
autorizzazione della sola Regione Valle d'Aosta. Come spiegare
questa assenza di controllo, questa omertà della Giunta nei
confronti della SITAV?
Io credo che le ipotesi possano essere solo due, la prima è che
il Presidente della Giunta e altri suoi colleghi di Giunta siano
talmente intrallazzati nelle società che gestiscono il Casinò da
non potere fare a meno di difenderne l'operato, costi quel che
costi. Se così fosse credo che la questione non dovrebbe più essere
affrontata in questa sede ma solo nell'aula di un Tribunale.
La seconda ipotesi permette invece una spiegazione di carattere
politico: i frutti marci che raccogliamo in questi giorni, sono il
logico risultato di una gestione del potere regionale priva di
qualsiasi obiettivo politico e improntata alla superficialità, al
pressapochismo, al clientelismo.
Sono 9 anni che Mario Andrione fa il Presidente della Giunta e
non è certo inutile ricordare oggi come, quando, perché e con quali
alleati Mario Andrione è diventato Presidente della Giunta per la
prima volta e chi sono stati in questi anni i suoi compagni di
strada.
Andrione diventò per la prima volta Presidente della Giunta nel
dicembre 1974 estromettendo dalla maggioranza i Democratici
Popolari grazie ad un patto di potere stipulato con Sergio Ramera e
Bruno Milanesio. La maggioranza che venne chiamata per anni
maggioranza Andrione, Ramera, Milanesio, nacque all'ombra della
speculazione edilizia Pila e prosperò con gli scandali.
Sono andato a leggere i giornali di quel periodo per
documentarmi ed ho trovato delle cose molto giuste e dette molto
bene proprio nell'organo di stampa dei democratici popolari. In un
numero del 20 settembre 1977, cioè subito dopo l'arresto di Bruno
Milanesio, "Nouvelles Valdôtaines" scrisse, proprio a proposito dei
fenomeni che portavano alla Presidenza della Giunta Andrione: "Non
fu la comune volontà di realizzare un programma concordato, a
giustificare il cambiamento di equilibrio politico nel Consiglio
regionale, bensì la volontà di impadronirsi del potere regionale
per difendere, mantenere ed aumentare interessi settoriali, locali,
con la complicità dei più grandi interessi politici economici,
finanziari nazionali". I democratici popolari definivano
quell'operazione una svolta a destra, ed un ritorno indietro della
vita politica valdostana ed impegnavano coerentemente le loro
energie per abbattere un equilibrio di potere rappresentato
dall'accordo Andrione, Milanesio, Ramera, ritenuto nocivo per gli
interessi della Valle d'Aosta.
L'esperienza successiva al '74 ha confermato l'analisi ed il
giudizio dei democratici popolari; accanto alla insufficiente
politica, alla incapacità di operare nell'interesse generale della
Valle d'Aosta sono vieppiù cresciuti episodi di mal costume, frutti
naturali di un potere fine a sè stesso, culminati nella vicenda di
Milanesio. Al naufragio politico si è aggiunto il naufragio
morale.
Sono curioso di leggere cosa dirà "Nouvelle Valdôtaine" nel
prossimo numero, adesso che anche il secondo capoccia del terzetto
del '74 è incappato nelle reti della giustizia.
Un altro brano vorrei leggere, sempre da "Nouvelle Valdôtaine"
del dicembre del '74, immediatamente dopo la nomina di Andrione a
Presidente della Giunta: "I democratici popolari dicono allora
contro questo Presidente e contro la Giunta di centro destra,
raccogliticcia e antiregionalista che egli cerca di formare in
accordo con i poteri romani, i democratici popolari lotteranno a
partire da oggi e sino a quando non saranno riusciti a distruggere
questa formula e questo Presidente che sono i peggiori che la Valle
d'Aosta abbia mai avuto".
Non ho letto questi brani per sottolineare le contraddizioni
dell'attuale collocazione in maggioranza dei democratici popolari;
la cosa è talmente evidente che non ci sarebbe neanche bisogno di
rilevarla. Il fatto è che quello che dicono questi articoli è
profondamente vero, è profondamente giusto e spiegano e ci aiutano
a capire il perché noi oggi siamo caduti così in basso, con una
Giunta che permette alla mafia di penetrare in Valle d'Aosta.
Occorre quindi che da questo Consiglio emerga una scelta chiara,
occorre cambiare strada in fretta e con decisione. Bisogna che la
popolazione valdostana si renda conto che il Consiglio regionale ha
intenzione di fare pulizia in profondità; è necessario, tanto per
fare un esempio, che quando si arriverà al processo, la Regione si
costituisca parte civile contro Ramera, i dirigenti della SITAV e
contro quanti altri saranno rinviati a giudizio.
Per fare questo, per un cambiamento di rotta bisogna però
anzitutto cambiare il timoniere; per questo noi chiediamo le
dimissioni del Presidente della Giunta, che ha gravi e dirette
responsabilità nella situazione che si è determinata.
Chiediamo inoltre la sostituzione del Commissario regionale del
Casinò che non ha eseguito i suoi compiti di controllo e chiediamo
una Commissione di inchiesta che individui tutte le responsabilità
da parte di chiunque e proponga e prepari il terreno per una
decadenza o una profonda revisione delle convenzioni fra la SITAV e
la SAISET.
Prima di concludere vorrei fare un'ultima considerazione. Nuova
Sinistra ha votato contro il contratto aggiuntivo del '79, ha
votato da sola contro la convenzione con la SAISET nel 1981, non ha
mai perso occasione per attaccare la gestione del Casinò e
richiedere maggiore controllo.
Noi siamo convinti che con una Giunta diversa ed una volontà
politica diversa si possano attuare controlli più efficaci.
Sappiamo però che anche il potere di corruzione di un Casinò,
soprattutto in una realtà piccola come la Valle d'Aosta, è enorme.
Per questo e per tanti altri motivi, noi riteniamo che il problema
non potrà mai essere risolto in modo radicale fino a quando sarà
vivo ed operante in Valle d'Aosta il Casinò.
Quindi la soluzione definitiva di questi problemi, un
risanamento reale della Valle d'Aosta, passa attraverso
necessariamente la chiusura del Casinò di Saint-Vincent. Noi questa
chiusura l'avevamo già proposta nel 1979, con una mozione
presentata in Consiglio, ma l'intero Consiglio regionale disse no.
Oggi io voglio riproporre questo discorso e presenterò in questo
senso, un ordine del giorno perché ancora più numerosi, ancora più
fondati sono oggi i motivi che renderebbero saggia da parte nostra
tale decisione.
Il Casinò oggi non è certo indispensabile per le finanze della
Regione Valle d'Aosta, forse in passato aveva una incidenza
maggiore. Oggi 40 miliardi su un bilancio di 500 miliardi, non
rappresenta una entrata indispensabile. Le entrate del Casinò sono
utili non tanto per le loro dimensioni, quanto per la regolarità
con cui affluiscono nelle casse della Regione. Si può trovare una
soluzione a questo problema.
La proposta che noi facciamo come Nuova Sinistra è una proposta
che riteniamo praticabile, seria, saggia ed è questa: andiamo ad
offrire allo Stato italiano la chiusura del Casinò, andiamo ad
offrirla contrattandola. Evidentemente non in modo immediato, ma
gradualmente nell'arco di un decennio, perché ci sono dei problemi
occupazionali che devono essere tenuti presenti.
Andiamo ad offrire questa chiusura contrattando e chiedendo in
cambio che ci siano delle contropartite ben precise: °, che le
quote dei tributi erariali della Valle d'Aosta assegnati, siano
inserite direttamente nello statuto speciale e che non possano
essere manomesse da qualsiasi decreto governativo e da qualsiasi
legge finanziaria; 2°, che queste quote siano percepite
immediatamente dalla Regione Valle d'Aosta direttamente senza
andare a Roma; 3°, chiediamo un contributo finanziario
straordinario da parte dello Stato per mettere in piedi un piano
regionale di intervento straordinario nella zona di Saint-Vincent -
Châtillon per rilanciare l'economia della nostra zona, un'economia
che non sia più legata al Casinò di Saint-Vincent.
Oggi noi abbiamo tutte le possibilità per arrivare a questo
obiettivo e se non lo facciamo ci assumiamo una grave
responsabilità non solo di fronte alla situazione attuale, ma di
fronte anche alle prossime generazioni perché consegnammo loro una
realtà, una presenza inquinante e fonte di corruzione gravissima
per la Valle d'Aosta.
Quindi, sulla base di queste considerazioni, io presento due
ordini del giorno distinti, perché si tratta di procedere in modo
immediato rispetto ad una problematica e di procedere con tempi più
graduati rispetto all'altra.
Il primo ordine del giorno riguarda l'intervento immediato da
assumere ed è il seguente:
Constatato che i recenti arresti di amministratori ed
impiegati della SITAV, nonché dell'ex Presidente della FINAOSTA,
hanno messo in luce una situazione di grave irregolarità nella
gestione della Casa da Gioco di Saint-Vincent;
Ricordato che già in passato, ed in particolare dopo la
introduzione dei giochi americani, erano emerse forti
preoccupazioni sulla conduzione del Casinò;
Ricordato altresì che il Presidente della Giunta regionale si
è sempre opposto alle proposte, provenienti dai diversi gruppi
consiliari, di fare chiarezza sulla situazione sempre più confusa
ed incontrollabile che si stava profilando al Casinò;
Evidenziato che nè il Presidente della Giunta, nè il
Commissario regionale hanno esercitato i necessari e dovuti
controlli e che essi sono quindi corresponsabili, quanto meno sul,
piano politico, delle degenerazioni e delle illegalità su cui sta
ora indagando la Magistratura;
Il Consiglio regionale della Valle d'Aosta
INVITA
il Presidente della Giunta regionale a rassegnare le proprie
dimissioni;
DECIDE
di porre all'ordine del giorno del prossimo Consiglio la
sostituzione del Commissario regionale presso la Casa da Gioco di
Saint-Vincent;
DELIBERA
di istituire una Commissione regionale di inchiesta, composta
da un rappresentante per ogni gruppo consiliare, incaricata di
acquisire tutti gli elementi necessari per:
1)
giungere alla decadenza o revisione delle
convenzioni tra la Regione e la SITAV e fra la Regione, la SITAV e
la SAISET;
2)
appurare l'eventuale esistenza di responsabilità di
persone a cui sono affidati compiti di controllo.
Tale Commissione dovrà presentare al Consiglio regionale
entro 90 giorni, gli elementi acquisiti nel corso dell'inchiesta e
le proposte che ne sono derivate.
Do lettura del secondo ordine del giorno.
Premesso che una società che vuole fondarsi sulla giustizia,
il lavoro e l'uguaglianza non può accettare di trovare le sue basi
finanziarie in proventi derivanti dal gioco di azzardo;
Rilevato che per l'autonomia istituzionale e culturale della
comunità valdostana è indispensabile poter fare affidamento su
entrate sicure e pulite prodotte dal lavoro della popolazione
derivanti dall'utilizzazione di beni e risorse presenti nella
Regione;
Evidenziato, quindi, che la presenza del Casinò di
Saint-Vincent è inconciliabile con una concezione democratica e
progressista dell'autonomia;
Sottolineato altresì che il Casinò di Saint-Vincent, come
ampiamente dimostrato da numerose vicende, è fonte di grave
inquinamento della società valdostana e della sua attività
politica;
Il Consiglio regionale della Valle d'Aosta
DELIBERA
di promuovere un'azione in grado di permettere la progressiva
diminuzione dell'incidenza occupazionale e finanziaria del Casinò
di Saint-Vincent, fino a giungere, nell'arco di un decennio, alla
sua definitiva chiusura;
INCARICA
l'esecutivo regionale di avviare una trattativa con il
Governo italiano al fine di ottenere un effettivo sostegno
all'iniziativa per la chiusura del Casinò, tramite:
1)
l'inserimento nello Statuto Speciale delle quote
erariali spettanti alla Valle d'Aosta e la possibilità di percepire
direttamente ed immediatamente tali quote;
2)
un contributo finanziario speciale per un piano di
intervento regionale nella zona di Saint-Vincent e Châtillon al
fine di avviare uno sviluppo economico non più legato al
Casinò.
PRESIDENTE
: La parola al Consigliere Stévenin, ne ha
facoltà.
STEVENIN - (U.V.):
Monsieur le Président, Messieurs les
Conseillers; il est tout à fait juste et compréhensible que les
Partis de l'opposition fassent leur devoir et cherchent par tous
les moyens à bouleverser la majorité: c'est la règle du jeu
politique dans tous les Pays démocratiques.
On peut, par conséquent, comprendre que le Parti Communiste et
d'autres Partis de l'opposition essayent de profiter des récents
évènements du Casinò-blitz, arrestation de dirigeants, d'hommes
politiques et d'autres personnes pour modifier le cadre
politique.
A plus forte raison on peut comprendre les requêtes de
l'opposition lorsqu'elles visent l'objectif de faire toute la
lumière sur les illégalités qui se seraient produites au Casino de
Saint-Vincent.
Nous-mêmes de l'Union Valdôtaine, nous-même de la majorité, nous
voulons voir clair dans cette affaire, nous n'avons rien à cacher,
nous soutenons que la Magistrature doit aller jusqu'au bout. Cancun
sait que nous avons toujours combattu les différentes formes de
"mafia" et dans le cas présent nous ne nous tirerons pas en
arrière, au contraire: cela pourrait être l'occasion pour faire
place nette.
En revanche, il est une chose que nous ne comprenons pas la
demande de démission du Président Andrione. Il n'est pas vrai que
nous cherchons à minimiser le problème, il s'agit tout simplement
d'être réalistes.
En effet, jusqu'à présent, ni le Président ni aucun membre du
Gouvernement, ni le Commissaire de la Région n'ont fait l'objet
d'accusation pour illégalité. Le Président devrait-il alors se
démettre pour ce que le Parti Communiste appelle "la grande gaffe
di Andrione"? Lors de la séance du Conseil régional du 7 novembre,
en réponse à l'opposition qui réclamait une Commission d'enquête au
sujet du Casino, le Président Andrione avait textuellement déclaré:
"In particolare sul fatto del riciclaggio di denaro proveniente da
reati e poi rimesso in circolo, come credo tutti i Consiglieri
sappiano, ogni settimana la Banca d'Italia deve obbligatoriamente
avere il deposito di tutte le somme che sono state versate nelle
varie banche della Regione. Salvo un caso che è stato anche
pubblicato sul giornale perché l'individuo in questione è stato
arrestato, non sono stati mai trovati dei pacchi di biglietti
significativi; di tanto in tanto, nel circolante, si trovano dei
biglietti che potrebbero finire in tasca a te o a me purtroppo, ma
non sono mai state trovate delle mazzette significative di
biglietti provenienti da attività del genere. Secondo controllo
incrociato non risulta ai nostri controllori e ai commissari che
esistono giocatori che cambiano somme grosse per poi andarsene via
subito. Abbiamo dato disposizione nel senso di sorvegliare in modo
particolare (questo anche alla Questura) eventuali giocatori che si
presentassero in tale modo".
Aussi pour les manipulations qu'ont été faites par le discours
du Président il faut préciser ce que le Président a dit au sujet de
l'intervention du Ministre Scalfaro: "Il Ministro Scalfaro è
personaggio particolarmente severo, noto per queste sue questioni.
Infatti si è augurato che tutti i Casinò siano chiusi perché credo
demonizzi un pochino il gioco. Se le informazioni che ho sono
esatte, si riferiva in modo particolare al Casinò di Campione che,
essendo in territorio Svizzero si presta a ben altri giochi che il
riciclaggio in quanto i soldi possono trasformarsi in franchi
svizzeri, cosa che è una delle attività più conosciute in questo
Paese".
Peut-on appeler "gaffe" une déclaration faite sur la base des
informations qu'on avait à ce moment-la? Il est vrai que, trois
jours après, on disait avoir découvert qu'au Casino de
Saint-Vincent circulait de l'argent provenant de quatre
"Kidnapping", c'est-à-dire de quatre séquestrations. Mais ce fait a
tout de même de l'incroyable. Qui aurait pensé, en effet, que ces
choses-là pouvaient arriver chez-nous: Associations de malfaiteurs,
"Mafia dei sequestri", crimes, recyclage d'argent, autant
d'illégalité qu'on ne s'attendait sûrement pas a trouver en Vallée
d'Aoste.
Tant de méfaits nous laissent perplexes, c'est pourquoi nous
tenons à manifester en cette occasion notre pleine confiance à M.
Andrione que nous considérons un homme intègre, foncièrement
honnête.
Une chose est la responsabilité des gestionnaires, autre chose
la responsabilité politique du Gouvernement. On a mis sur pied une
campagne dénigratoire contre le Président du Gouvernement et nous
répondons, par exemple, à l'"Espresso" n° 47 de cette semaine, et à
ce qui vient de dire M. Riccarand, il
y
a quelques instants,
qu'Andrione n'a jamais été, n'a pas été amnistié, mais il a été
"assolto dal reato di corruzione a lui ascritto per non aver
commesso il fatto".
Lorsque l'"Espresso" fait allusion "alla fiducia e simpatia per
le attività della Casa da Gioco che il Presidente avrebbe sempre
mostrato" il confond "confiance" et "sympathie" avec "intérêt de la
Région", c'est-à-dire "intérêt de la Communauté Valdôtaine toute
entière d'un point de vue économique". Nul n'ignore, en effet, ce
qu'apporte à notre Vallée la présence du Casino; au de la des 40 et
plus milliards de revenu annuel il ne faut pas oublier les quelques
à peu près 800 places d'emploi qu'il offre et surtout les activités
qui en découlent. Par ailleurs, la comparaison établie sur le
journal "Le Travail" du Parti Communiste avec l'affaire Novelli n'a
pas de sens. Novelli a démissionné tout simplement parce qu'il
n'avait plus de majorité. Ce n'est pas notre cas aujourd'hui.
Cette campagne dénigratoire ne laisse prévoir rien de bon pour
les jours à venir.
Nous refusons par conséquent toutes tentatives d'intoxication de
l'opinion publique, nous refusons toutes tentatives qui essayent de
détourner le sens du problème et débrouiller les rapports entre
institutions, hommes politiques et Communauté.
Nous refusons toutes tentatives de personnalisation de l'affaire
et partant de l'incrimination du Président; nous refusons toutes
tentatives de division de la majorité; nous refusons toutes
tentatives de division de l'Union Valdôtaine.
Le Président du Gouvernement a la pleine confiance des forces
politiques qui composent la majorité actuelle. L'Union Valdôtaine
et ses Conseillers re-confirment cette même confiance
politique.
Nous déclarons donc que si les interventions de l'opposition
visent à se servir des évènements pour "mettre la pagaille" et
faire de la critique purement destructive et de dénigration nous
nous opposons de toutes nos forces; si en revanche, l'objectif est
celui d'éclaircir les événements de ces jours pour que la vérité
triomphe, dans ce cas nous donnons notre pleine adhésion.
Il
y
a, en effet, indépendamment de l'enquête de la
Magistrature soit toute une série d'énigmes à résoudre, soit des
rapports entre régions et sociétés de gestion du Casino, qui
méritent des éclaircissements, des approfondissements, des
modifications.
A ces conditions nous donnons notre pleine disponibilité dans
l'intérêt de la Communauté Valdôtaine.
PRESIDENTE
: La parola al Consigliere Maquignaz, ne ha
facoltà.
MAQUIGNAZ - (Féd. D.P. - U.V.P.):
Noi valdostani, nei
momenti di tristezza e di dolore preferiamo tacere. Questo è un
momento triste per la nostra Valle e vorremmo potere tacere, ma
abbiamo però il preciso dovere di parlare.
La vicenda del Casinò va al di sopra della nostra appartenenza
particolare agli schieramenti opposti, e alle strategie; tocca la
nostra coscienza individuale e come eletti dal popolo dobbiamo
rendere conto di certe cose.
Sarebbe certo prematuro oggi, sputare sentenze sulla vicenda del
Casinò e condannare qualcuno. Fino a quando non avremo delle
sentenze definitive, fino a quando non saranno accertate quelle
verità processuali di cui si parla, non possiamo dire niente di
definitivo. C'è da rimpiangere soltanto che la giustizia italiana,
come al solito, purtroppo, sia sempre lenta: dobbiamo aspettare i
processi per degli anni. Però credo si possa già dire che ciò che è
successo nei giorni scorsi sia molto grave.
Si è parlato di associazione a delinquere di stampo mafioso,
anche se non sappiamo ancora su quale fondamento poggia l'accusa.
Vorremmo tutti quanti che le cose si risolvessero per il meglio, ma
ci sono stati degli arresti, perquisizioni, anche in uffici
pubblici e altri provvedimenti giudiziari.
Da questo, un fiume di fango che sporca tutta la Valle
d'Aosta.
Gia il solo sospetto getta un'ombra sulle istituzioni della
nostra Regione. Ci rendiamo perfettamente conto tutti quanti che
dopo i clamorosi arresti, la gente si chiedeva in continuità se ne
avrebbero messi dentro degli altri. L'opinione pubblica ormai
sospetta di tutti: nessuno di noi, per la gente comune, è al di
sopra di ogni sospetto.
D'altra parte c'erano già stati chiari segni di un
deterioramento degli antichi valori della nostra Valle e ne cito
alcuni: la ricchezza facile, il disamore per l'ambiente che ci
circonda, la violenta trasformazione della nostra Regione, infatti
nell'ultimo trentennio siamo passati improvvisamente da una
economia agricola, ad una economia industriale, e post-industriale
di tipo turistico.
Forse, da parte nostra, non vi è stata troppa attenzione per
certi sintomi che sono inequivocabili, primo fra tutti - e lo
voglio ricordare con chiarezza - l'attentato al Pretore Selis.
Dobbiamo dire chiaro che l'attentato al Pretore Selis non è stato
un attentato a scopo intimidatorio, ma un attentato con chiaro
scopo omicida. Chi ha messo la bomba sotto la macchina del Pretore,
lo voleva uccidere. Di queste cose dobbiamo rendercene conto in
Valle d'Aosta.
Ma questo non basta, ci sono state le bombe misteriose scoppiate
qua e là. In passato i giornali hanno parlato già del clima di
corruzione che aleggia intorno al Casinò. Il blitz della notte
scorsa, della notte di San Martino ci ha trovati impreparati,
sbigottiti, nessuno si è reso conto di niente, ed è stata
pronunciata la parola "mafia". Dobbiamo essere molto chiari e dire
che queste cose non fanno parte del nostro modo di vivere, di
essere in Valle d'Aosta, queste cose non fanno parte del patrimonio
culturale e storico della comunità valdostana.
In attesa degli sviluppi giudiziari del caso ritengo che sulla
vicenda del Casinò possano essere fatte però alcune considerazioni:
il Consigliere Riccarand questa mattina ha chiaramente detto che
lui è per una soluzione drastica, cioè la chiusura della Casa da
Gioco.
Esiste però, all'opposto, un'altra tendenza preoccupante che è
quella dei dirigenti della Casa da Gioco: loro vogliono una
espansione illimitata, quasi che la Valle d'Aosta debba diventare
una enorme bisca clandestina. In quest'ottica la Magistratura
ritiene che la Mafia sia penetrata come una piovra nel Casinò.
C'è da chiedersi: se non ci fosse stato questo brusco risveglio,
se avessimo continuato a fare sonni tranquilli, non avremmo
rischiato di non essere più padroni di noi stessi? Non avremmo
rischiato un domani di non essere più protagonisti del nostro
destino? Certamente noi non siamo degli ingenui, esperienze passate
ci istruiscono, per cui ci rendiamo conto perfettamente che una
Casa da Gioco favorisce attività poco lecite e la corruzione.
Il Casinò però, rappresenta anche un aspetto positivo perché un
certo pubblico, tutti sappiamo, è attratto dai tavoli verdi.
All'estero, il Casinò spesso è il completamento delle
attrezzature di importanti stazioni turistiche, senza che gli
immancabili inconvenienti siano troppo gravi.
A Saint-Vincent poi c'è il ceto culturale, sono state create
attività meritevoli, tipo il Premio di Saint-Vincent, primo fra
tutti quello di medicina. Ricordo inoltre il recente convegno
sull'economia. Credo che Federico Chabod, con il suo famoso decreto
che diede vita al Casinò, abbia inteso creare, in questa ottica,
una attrattiva supplementare per Saint-Vincent e nel contempo abbia
voluto dare alla Regione una fonte di reddito con una concreta
autonomia finanziaria.
Non aveva certo in animo di gettare le basi per una enorme bisca
legalizzata, come si è voluto fare negli ultimi tempi attirando
nuova clientela con i giochi americani, con le slot machines, con
la fay roulette. Io sono convinto che le case da gioco debbano
essere destinate alla ricca clientela che spende soldi; a mio
avviso, da considerarsi luoghi di élite. Farvi confluire nuove
masse di giocatori significa fare arrivare a Saint-Vincent quella
gente che può fare infiltrare la delinquenza comune e organizzata.
Certamente i giochi americani hanno portato nuovi introiti alla
Casa da gioco e alla Regione, ma io mi chiedo quali costi umani e
sociali noi dobbiamo pagare per incassare qualche miliardo in
più.
Quindi, a questo punto, cosa si deve fare? Si deve chiudere la
Casa da Gioco o si deve puntare ad una politica di espansione dei
giochi? Io credo che ci sia un'altra soluzione e cioè quella di
ridimensionare il ruolo della Casa da Gioco. Dobbiamo avere una
casa da gioco di élite, di prestigio che sia facilmente
controllabile dal potere regionale.
Il primo pericolo di un Casinò ingigantito è che esso sfugga al
controllo regionale; se provata, l'infiltrazione di stampo mafioso
sarebbe la prima conseguenza nefasta di una espansione
incontrollata della Casa da Gioco di Saint-Vincent.
Allora a questo punto non bastano più le campagne
moralizzatrici, non bastano più le Commissioni speciali. Noi stiamo
qui a discutere se fare una Commissione speciale, se fare una
Commissione di inchiesta! Questo non basta, non è sufficiente! La
Mafia, come tutti sanno, è qualcosa di impalpabile, ti rendi conto
della sua presenza quando ormai è troppo tardi. In questo momento
di incertezza in cui niente appare più sicuro, si è perduto molto
tempo a discutere, ricordo la discussione in Consiglio sulla
liceità del tiro al piccione, ma ci siamo dimenticati di pensare al
vasto giro di scommesse che ruota intorno a ciò.
Saint-Vincent è rientrata, come è stato detto pomposamente nel
grande giro della boxe mondiale e sono nate dispute accademiche
sulla moralità dello sport del pugilato. Forse dovevamo anche
tenere conto del fatto che l'ambiente della boxe è un terreno
fertile per le prestazioni mafiose e che intorno agli incontri di
pugilato c'è il mondo delle scommesse il quale, come sappiamo,
normalmente viene controllato dalle organizzazioni di tipo
mafioso.
Il comunicato della Giunta regionale della settimana scorsa,
sottolineava che il personale addetto al controllo del Casinò non
risulta implicato in vicende giudiziarie. Io certamente non intendo
metterlo in dubbio, però c'è da chiedersi cosa abbiano fatto per
controllare che tutto fosse regolare. Non è mai pervenuta al
Consiglio regionale nessuna preoccupazione, nessuna segnalazione da
parte loro che qualcosa non funzionasse all'interno della Casa da
Gioco. Io non voglio fare dei rimproveri alle persone che hanno il
ruolo di controllo nell'ambito della Casa da Gioco, non possiamo
dire assolutamente niente perché non abbiamo alcun elemento per far
loro dei rimproveri, anzi io credo che gli strumenti che queste
persone hanno a disposizione siano insufficienti.
Io ho guardato il regolamento un attimo, ma credo che dia dei
poteri limitati a questi controllori. In sostanza essi devono
controllare che le modalità esecutive delle convenzioni fra la
Regione e la Casa da Gioco vengano attuate regolarmente. Secondo
me, questa Commissione, se verrà costituita, dovrà anche rivedere
un po' questi poteri dei Commissari affinché abbiano gli strumenti
per controllare tutto quanto avviene all'interno della Casa da
Gioco.
C'è un secondo aspetto, non meno attuale, della vicenda sul
quale vorrei attirare l'attenzione oggi del Consiglio. Per quanto
si sa esula dal campo delle indagini in corso ed è quello di uguali
rapporti fra la Regione ed il Casinò. A suo tempo ero già molto
preoccupato per l'americanizzazione dei giochi, per la sua
espansione smisurata, per il tentativo di volere a tutti i costi
emulare Las Vegas. Quella mia diffidenza aveva avanzato una serie
di dubbi, però avevo ricevuto assicurazione generica e mi spiace
che anche oggi il Presidente della Giunta non sia presente e che
non possa ascoltare queste cose, perché sono molto importanti.
Alla luce delle recenti, clamorose vicende, ho rimeditato tante
cose e mi sono reso conto che alcune di queste vanno chiarite fino
in fondo. Vorrei che i colleghi e la Giunta si rendessero conto che
avrei preferito dire che mi ero sbagliato, purtroppo invece devo
dire che lo avevo detto.
Infatti queste cose le dissi un anno fa e non adesso.
Vorrei citare una parte del mio intervento di allora quando
dicevo che innanzitutto mancano dei dati che permettano di dare un
giudizio sereno sulla SAISET, società, a nostro avviso,
fantomatica, di cui non si conosce la composizione societaria, la
sua organizzazione e la sua preparazione tecnica.
I miei dubbi di allora adesso si sono ingigantiti; non chiedo
più al Presidente della Giunta "cosa c'è dietro l'angolo", io
desidero oggi, sapere chi c'è dietro la SAISET. Circolano i nomi
più strani, le ipotesi più infamanti. Io mi rifiuto di ricevere
delle provocazioni e delle insinuazioni però mi sembra che si debba
assolutamente sapere chi manovra la SAISET, la SITAV e le-altre
società collegate, come per esempio la GECA che gestisce la casa
dei gettoni nell'ambito della SAISET. Vorrei sapere se il Prof.
Masi rappresentava la SITAV, la SAISET o tutte e due le società.
Vorrei sapere se l'amministratore della SITAV era anche azionista
della SAISET.
Ecco alcune cose che vanno chiarite, anche perché la SITAV, per
via della convenzione, deve controllare la SAISET e se sono gli
stessi personaggi che tirano i fili da ambo le parti, ci troveremmo
davanti un caso nel quale i controllori sono contemporaneamente i
controllati.
Inoltre c'è tutto un gioco di spese caricate da una società
all'altra; Mafrica ha detto della questione dei gettoni che vengono
venduti alla Fai roulette e che possono essere usati da una parte e
dall'altra. Quindi spese, che tutto sommato, vengono caricate
sempre alla Regione. Sono sempre stato personalmente convinto che
la SITAV avrebbe potuto gestire in prima persona i giochi
americani, con conseguente applicazione della percentuale sugli
introiti con essa concordata, cioè dal 70 al 78%.
Tutti i dubbi sulla poca chiarezza dei rapporti fra la SITAV e
la SAISET e fra queste due società e la Regione hanno trovato una
conferma nella notizia citata anche dal Consigliere Mafrica questa
mattina e poi riportata dai giornali, secondo la quale il Prof.
Masi avrebbe assunto o era in procinto di far-Io, la Presidenza di
una holding raggruppante SITAV e SAISET. Non credo sia questo il
momento di lanciare delle accuse, perché forse sarebbe troppo
facile e l'indagine giudiziaria è ancora in corso. Vorrei però
essere tranquillizzato su un preciso dubbio che mi assilla: se la
SAISET deve versare il 43% degli introiti e la SITAV il 78%, e se
le persone che manovrano le due società sono le stesse, come può la
Regione garantirsi che nella distribuzione degli introiti e della
clientela, una società non favorisca l'altra a solo scapito della
Regione che, nell'eventuale gioco dei bussolotti ci rimetterebbe la
differenza e cioè il 27,2%?
Per concludere credo che su questo argomento si debba meditare e
credo che su queste cose la costituenda Commissione dovrà far luce
e chiarezza.
Certamente noi non possiamo sostituir ci alla giustizia e
indagare per conto nostro su eventuali fatti delittuosi; però
dobbiamo fare chiarezza e dobbiamo andare fino in fondo, anche
perché rimane pur sempre un grave e inquietante interrogativo e
cioè: a Saint-Vincent dove è stato accertato che i piccioni hanno
le code mozze, siamo proprio tranquilli che non sono subentrati
quelli che di mozze hanno soltanto le canne dei fucili?
PRESIDENTE
: Signori Consiglieri, sono iscritti a parlare
il Consigliere Aloisi, il Consigliere Pedrini, il Consigliere
Fosso, il Consigliere Torrione ed il Consigliere Baldassarre.
La parola al Consigliere Aloisi, ne ha facoltà.
ALOISI - (M.S.I.):
L'inchiesta sul Casinò di
Saint-Vincent si è configurata come un caso di dimensioni
nazionali, un vero e proprio capitolo della storia della Valle.
Dagli sviluppi dell'inchiesta emerge la ragnatela dei rapporti e
degli intrecci tra la lunga mano della mafia e le case da gioco,
una ragnatela che si fa sempre più fitta. La mafia aveva messo le
mani sui Casinò da molto tempo, il blitz notturno con arresti,
fermi, perquisizioni ha colto di sorpresa tutti, in modo
particolare l'Amministrazione regionale.
Dalle indagini in corso sembra ormai accertato che centinaia di
milioni siano transitati dalle casse del Casinò di Saint-Vincent,
trasformato in una centrale finanziaria che, a detta degli
impiegati, comprava il denaro dalla malavita e lo reinvestiva in
altre attività o forse lo regalava ad alti e potenti protettori
politici.
Proprio su questo punto si accavallano gli interrogativi più
inquietanti: chi sapeva ed è stato al gioco? Chi non ha esercitato
i controlli necessari? C'è in tutta questa storia, puzza di
tangenti e di reati per omissione. Moltissime banconote sequestrate
nel Casinò di Saint-Vincent provengono da riscatti di sequestri di
persona. Si parla di biglietti da 50.000 e da 100.000 lire dei
rapimenti Gattai, Alessio, Crosetto e Giordano. Miliardi di denaro
sporco e, come nel caso di Lorenzo Crosetto, trovato ucciso vicino
ad Asti, sporco anche di sangue.
Si sta scoprendo ora che il Casinò della Valle è servito da
cassa di compensazione per il traffico internazionale della droga,
delle armi e per tutte le attività lecite ed illecite della mafia.
In Valle d'Aosta, guarda caso, nessuno dei nostri amministratori
regionali, si era accorto dell'evoluzione in senso negativo del
nostro Casinò di Saint-Vincent, unica eccezione il Pretore Giovanni
Selis che nel novembre del 1981 decise di sequestrare le slot
machines della Casa da Gioco.
Vediamo in sintesi, anche se ormai la vicenda è a conoscenza di
tutti, la vita travagliata di questo Casino de la Vallée.
Iniziò l'attività il 17 maggio del 1947, sul decreto dell'allora
Presidente della Regione Federico Chabod e fu affidata ad una
società privata, l'attuale SITAV, condotta da tre finanzieri
piemontesi: Bilia, Rivella e Zorli di Bagnacavallo. L'atto di
rinnovo del contratto tra la SITAV e la Regione nel '57, nel '65 e
nel '77 fu sempre travagliato e discusso. Per via di bustarelle ci
furono procedimenti penali, due ex Consiglieri democristiani furono
inquisiti e condannati per il rinnovo della convenzione nel '65. Da
questa condanna nacque la famosa crisi alla Regione culminata nel
'66, detta la famosa crisi del "fil di ferro", dove fu messa in
minoranza la Giunta di allora, Union Valdôtaine, Partito Comunista
e Partito Socialista. Poco tempo dopo, con l'accusa di corruzione
per avere preso fondi neri dal Casinò, furono coinvolte, chi più
chi meno, tutte le forze politiche presenti in questa assemblea,
unica e sola eccezione il rappresentante del M.S.I..
Ecco la travagliata storia di questo centro di potere occulto,
di questo centro di potere economico che è il Casinò di
Saint-Vincent.
La Regione, Signor Presidente, colleghi Consiglieri, trae dal
Casinò di Saint-Vincent proventi per 40-50 miliardi l'anno;
potrebbe incamerarne molti di più se non ci fosse una convenzione
capestro, con una fantomatica società, la SAISET, autorizzata nel
1981 a gestire i cosiddetti giochi americani. Ho detto fantomatica
perché di questa società non si sa nulla, si conosce soltanto il
nome dell'amministratore unico, un certo Dott. Luigi Vegezzi di
Saronno, e nient'altro. Una domanda è sulla bocca di tutti: chi
sono gli azionisti di questa società? E' voce corrente, leggendo i
vari organi di informazione che vi sia cointeressato l'ex Assessore
regionale alle Finanze, il democristiano Sergio Ramera; e pare che
abbiano a che farci anche i responsabili del Casinò di
Saint-Vincent Chamonal e Giovannini.
Nella ridda di voci che corrono incontrollate, sono saltati
fuori anche nomi politici valdostani presenti in questa società,
probabilmente attraverso dei prestanome, uomini, Signor Presidente,
colleghi Consiglieri, personaggi ai massimi vertici della nostra
Regione. Mi astengo da riferire i nomi per correttezza e anche
perché non sono in grado di controllare la veridicità di quanto si
scrive e si racconta.
Sta a noi indagare e scoprire eventuali implicazioni; è per
questo Signor Presidente, che le forze politiche qui presenti
devono operare con onestà e serietà, debbono fugare ogni dubbio di
complicità e coinvolgimento delle istituzioni regionali, in questo
intreccio politico e mafioso.
Fuori i nomi, vogliamo sapere chi si nasconde dietro la
fantomatica società che gestisce i giochi americani. L'opinione
pubblica, il popolo valdostano umiliato e disgustato da questo
colossale intreccio, chiede di conoscere la verità.
Vogliamo inoltre sapere, Signor Presidente, come mai la Regione
ha firmato un contratto con la società SAISET molto meno
vantaggioso di quello con la SITAV. La SAISET, come precedentemente
coloro che hanno parlato prima di me hanno accennato, versa nelle
casse regionali solo il 43% delle entrate mentre la SITAV ne versa
il 78%. Perché il contratto con la SAISET è stato concepito a tutto
svantaggio della Regione? Fu forse incapacità della Giunta, in
particolare del Presidente della Giunta Andrione e degli allora
Assessori Ramera e Pollicini a pretendere di più? 0 forse, come si
dice, ci sono interessi personali di esponenti politici in tutta la
faccenda?
Un'altra contraddizione contenuta nella convenzione stipulata
per i giochi americani è che il controllo della SAISET è affidato
alla SITAV; vi sono forti sospetti che in fatto di azionisti,
queste due società siano, in realtà, due vasi comunicanti. Al
Casinò di Saint-Vincent si svolgevano tutti i traffici illeciti tra
cui il riciclaggio di denaro sporco che l'inchiesta della
Magistratura di Torino sta portando alla luce.
Come avveniva questo riciclaggio di denaro sporco?
E' una delle domande centrali in questa vicenda e che è di
difficile comprensione. Gli usurai, i cosiddetti prestasoldi, come
mai erano diventati di casa all'interno del Casinò di SaintVicent?
Non è forse un azzardo l'attività di prestasoldi, quindi un
illecito, perché vengono date grosse cifre a delle persone che non
sempre sono in grado di restituirle? Si sussurra che alcuni
prestasoldi siano legati a grandi boss economici e politici della
nostra Valle. Quali sono le responsabilità di coloro che dovevano
vigilare sulla Casa da Gioco?
Perché un certo...omissis..., noto usuraio, del Casinò di
Saint-Vincent era abilitato ad entrare nell'ufficio fidi della Casa
da Gioco?
In tutta questa faccenda aleggia un grande interrogativo: il
Commissario regionale era o no a conoscenza di tutto ciò?
Forse anche lui non vedeva, non sentiva, e tanto meno
parlava?
Allora a questo unto una domanda è d'obbligo Signor Presidente,
che cosa ci stava a fare il Commissario regionale? Solamente per
ritirare lo stipendio a fine mese? E che stipendio! Con in più una
percentuale dello 0,5 per mille sulle entrate del Casinò.
Vediamo un po' chi sono questi responsabili dei servizi di
controllo regionale della Casa da Gioco. Il Commissario regionale è
un certo Eraldo Manganone, ex Assessore democristiano, i Vice
Commissari sono Carlo Ferina, Assessore comunale di Aosta,
rappresentante dell'Union Valdôtaine, Edoardo Bich, Sindaco
socialista di Aosta, attualmente in aspettativa ed un certo Colombi
Vincenzo iscritto al Partito Comunista Italiano.
Come possiamo notare anche in questo caso, la lottizzazione
partitica, come avviene ormai dappertutto a livello nazionale, ha
avuto il sopravvento sulla professionalità e sulla competenza. Una
cosa però, Signor Presidente, mi ha sorpreso e stupito: come mai il
Commissario Ferina, rappresentante del suo Partito, è stato assunto
dal Casinò mediante concorso pubblico, mentre il Sindaco Bich,
socialista, il Colombi Vincenzo comunista, sono stati assunti senza
concorso e mediante una legge speciale della Regione?
Eventualmente, se mi sbaglio, correggetemi.
Mentre il Commissario Manganone afferma che lui non può entrare
negli uffici della SITAV come mai invece questo Signor Colombi
Vincenzo sembra che abbia libero accesso a tutti gli uffici?
Vediamo ora quali sono le responsabilità e le competenze dei
Commissari regionali e della Regione sulla gestione appaltata della
Casa da Gioco. Le norme regolamentari sull'ordinamento dei servizi
di controllo regionale - qualcuno che mi ha preceduto forse li ha
accennati - al cap. 1 dicono: "La Regione Autonoma della Valle
d'Aosta provvede, mediante proprio personale, ad esercitare i
servizi di controllo regionale sulla gestione appaltata della Casa
da Gioco di Saint-Vincent. I servizi di controllo regionale sono
espletati mediante ogni forma di vigilanza e di controllo sul modo
con cui la società concessionaria provvede alla gestione dei giochi
e della Casa da Gioco, sia dal lato finanziario che da quello
morale".
Ed ora guardiamo la responsabilità del Commissario regionale. Il
Commissario regionale, dice questo accordo, è responsabile del
regolare andamento della gestione della Casa da Gioco da parte
della società concessionaria.
Circa la gestione della Casa da Gioco ha le seguenti
attribuzioni e mansioni:
1) dispone, organizza e dirige ogni possibile controllo, tanto
sulle sale da gioco quanto sul segretariato e su tutti gli altri
servizi complementari. (Quindi mi rivolgo al Consigliere Maquignaz
che prima ha fatto un'osservazione circa i responsabili regionali i
quali non hanno la posizione giuridica per intervenire e per poter
controllare, mentre invece il regolamento lo prevede). Riferire
all'amministrazione regionale, tramite l'Assessore al Turismo, dal
quale dipende direttamente, sulle questioni di particolare
interesse, ne prende ordini ed istruzioni.
2) predispone gli elementi di valutazione necessari allo studio
e agli sviluppi delle pratiche da sottoporre alle superiori
decisioni.
Signor Presidente, colleghi Consiglieri, mi risulta altresì che
viene concessa una indennità "conteggio biglietti" ai controllori
regionali, non prevista da alcuna convenzione e tanto meno avallata
da una delibera di Giunta. Sono forse fondi neri questi?
Signor Presidente, chiedo scusa se mi sono forse dilungato un
po' troppo, ma la gravità dell'argomento e la necessità di fare
chiarezza mi hanno spinto ad approfondire questo drammatico quadro
che ci coinvolge tutti, se non altro, moralmente ed in modo
particolare lei, Signor Presidente, nella sua qualità di maggiore
rappresentante di questo governo regionale. Per questo la invito ad
un gesto chiarificatore dissociando la sua personale responsabilità
da quella di chi può avere abusato della sua fiducia.
E' necessario far piena luce sugli illeciti cresciuti
all'interno del Casinò, sui prestasoldi, sul riciclaggio del denaro
sporco, sugli appalti, sui fondi neri, sui legami tra il Casinò ed
alcuni partiti politici, sulle assunzioni clientelari al
Casinò.
Le chiedo ufficialmente, Signor Presidente, a nome del Movimento
Sociale Italiano che mi onoro di rappresentare, le sue dimissioni
da Presidente della Giunta quale atto chiarificatore e per
dimostrare, con questo nobile gesto, la più completa estraneità a
tutta la vicenda da parte dell'intera Giunta.
Chiedo la revoca immediata del Commissario regionale presso il
Casinò, Eraldo Manganone, per assoluta incapacità o, in attesa dei
risultati dell'indagine della Magistratura, per complicità, perché
non sono stati esercitati i servizi di controllo regionali sulla
gestione appaltata dalla Casa da Gioco di Saint-Vincent.
Chiedo infine la sostituzione definitiva del democristiano
Sergio Ramera quale Presidente della finanziaria regionale.
Invito tutte le forze politiche qui presenti ad associarsi nella
richiesta della nomina di una Commissione di inchiesta, con il
compito di collaborare con la Magistratura per accertare la verità,
individuando chiaramente i nomi e le responsabilità e soprattutto
assumere misure di pulizia e di controllo, onde evitare una
eventuale chiusura del nostro Casinò, che è voce importante per
l'occupazione e per l'economia della nostra Valle, per ridare
dignità e serenità al popolo valdostano che, certamente, non merita
di essere coinvolto e soprattutto perché l'opinione pubblica vuole
giustizia.
Si da atto che alle ore 11.30 presiede il Vice Presidente De
Grandis.
PRESIDENTE
: La parola al Consigliere Pedrini, ne ha
facoltà.
PEDRINI - (P.L.I.):
Signor Presidente, colleghi del
Consiglio regionale; voglio subito sgombrare il campo, all'inizio
di questa mia non lunga relazione, da un fatto, anche se non voglio
entrare in polemica (nè penso oggi sia giorno di polemica) ma di
enorme meditazione, con il collega Riccarand e con il suo Partito,
che non da oggi, ma da tempo (5, 6, 7 anni) continua e non soltanto
in quest'aula ma anche fuori, sulle piazze (ad una riunione a
Saint-Vincent non c'era lui ma un suo rappresentante) a parlare dei
"fondi neri" del Casinò di Saint-Vincent, temporibus illis. Io
desidero fare una sola affermazione, che feci allora a chi di
dovere, a Bologna, che ripeto oggi: quando vi fu l'episodio
Gheis-Torrione, il sottoscritto fu il primo - ricordo che in quel
periodo ero fuori Valle, mi telefonarono per mandare immediatamente
un telegramma alla Procura di Milano, perché era da lì che era
partita la denuncia, con il quale si metteva completamente a
disposizione, non solo per i fatti Gheis-Torrione, ma per tutto
quello che si andava vociferando. Passarono molti mesi prima che
venisse alla luce tutto quello che venne: probabilmente fu proprio
quel telegramma a mettere anche il sottoscritto, come P.L.I.,
perché faceva comodo, insieme a tutte le altre forze politiche,
meno il M.S.I. perché non so se era rappresentato allora in
Consiglio ..... va bene, c'era Parisi!
Fatta dunque questa affermazione, per cui posso dire
tranquillamente che il sottoscritto ha la coscienza perfettamente a
posto e tranquilla sotto qualsiasi profilo, vorrei che qualche
altro cominciasse a lavorare come faccio io, dalle 6.15 del mattino
fino a mezzanotte, per tirare avanti la barca. Queste sono cose che
probabilmente non interessano all'amico Riccarand, ma che tengo a
dire perché gli amici che mi conoscono sanno che è così. Ripeto che
dormo sonni tranquilli, nella pulizia più assoluta, qualsiasi cosa
si dica in quest'aula e fuori, guardando negli occhi chiunque,
senza mai abbassarli perché ho la presunzione (io che sono contro
le presunzioni) che su questi argomenti non ho da ricevere nè
parole, nè illazioni da chicchessia.
Questo lo dico non tanto per Riccarand e per il suo Partito, ma
forse per qualcun altro e più che altro per me stesso, come una
riconferma di quello che io penso di essere, specie sotto il
profilo morale.
Ma veniamo subito a quella che, invece, è la questione di oggi.
Faccio una premessa: insieme all'Assessore Chabod sono forse il più
vecchio, non di età, ma di Consiglio regionale, perché entro nel
210 anno consecutivo, e per dieci anni ho appoggiato il Presidente
Andrione, sia con una finta maggioranza, sia con una maggioranza
più o meno richiesta per il bilancio, perché ho sempre avuto molta
fiducia nell'uomo, più che nel Presidente. Quello che mi addolora è
che dopo 10 anni debbo constatare che la sua risposta alla mozione
comunista sul Casinò dell'ultima riunione, (a me era sfuggito) non
conteneva notizie esatte sul blitz, il primo fatto dalla Guardia di
Finanza, nel maggio scorso. Non fu un blitz di 5 minuti, perché si
fermarono per lunghe ore, furono fotografati i documenti e mi
risulta che uscirono dal Casinò di Saint-Vincent con alcune valigie
piene di documenti.
Mi sarebbe estremamente piaciuto che il Presidente, nella sua
risposta, che poteva anche essere valida, non abbia detto tutta la
verità. Io capisco che il capo è lui, però ad un dato punto un
minimo di dignità personale ai Consiglieri che sono seduti in
quest'aula, egli la deve riconoscere.
Così, come rimango stupito quando sugli atti parlamentari
(Giunta e Commissioni) a pag. 12 del verbale dell'8 novembre '83,
io leggo, a proposito dei 7/10 di riparto alla Valle d'Aosta, che
il Ministro Goria, rispondendo ad un quesito posto dal relatore
Carollo, chiarisce che ogni decimo dei trasferimenti alla Valle
significa in termini finanziari 35 miliardi (la norma in esame,
pertanto, propone una riduzione dei trasferimenti di 70 miliardi);
ricorda che alle sedute in cui il Consiglio dei Ministri deliberò
in materia, il Presidente della Giunta della Valle d'Aosta, che era
presente, espresse il suo consenso in ordine alla riduzione. Alla
fine il Ministro Goria dice: se questo articolo fosse stralciato
così, come poi fu stralciato, bisognerebbe immediatamente reperire
70 miliardi che verrebbero a mancare. Mi sarebbe piaciuto che il
Presidente della Giunta avesse detto pubblicamente tutto questo e
non soltanto in sede di Consiglio dei Ministri, perché io debbo
ricordare al Presidente della Giunta e all'Union Valdôtaine che
quando si trattò di parlare dei decimi della Valle d'Aosta due soli
furono i Partiti che presero decisamente posizione contro i 7/10:
il P.C.I. e il P.L.I.. Ci fu una riunione nel salone con la
presenza di tutte le forze politiche valdostane, per cui non si può
dire: "io non c'ero". Per fortuna fu un errore che cercammo di
riparare tutti insieme, con la conclusione che ci furono concessi,
tramite le Commissioni di cui facevano parte i nostri deputati dei
vari partiti, i 9/10.
A questo punto credo che l'acquiescenza dimostrata dal
Presidente della Giunta nell'accettare la riduzione del riparto da
9 a 7 decimi, si riproponga anche sulla questione industriale
valdostana; il nostro Presidente va in giro a chiedere soldi per
mantenere in piedi determinate società, dimenticando probabilmente,
che c'era un'altra possibilità - l'Assessore Pollicini può
dimostrarlo - partendo a tempo e non mettendo i bastoni fra le
ruote ad una Commissione che finalmente era riuscita a farsi
ricevere al Ministero dell'Industria e Commercio.
Si ha l'impressione che ci sia troppa acquiescenza, troppa
disponibilità a transare le cose pur di stare tranquilli, troppa
disponibilità ad accettare le proposte altrui, non so se in memoria
dei vecchi tempi di studio e quindi di amicizia o per altri motivi
che indubbiamente mi sfuggono.
Si sa solo un fatto: alcuni giorni fa abbiamo saputo che i forni
dell'ILSSA-VIOLA erano gia stati asportati qua- si del tutto, nel
più assoluto silenzio, da imprese forestiere, senza che,
naturalmente il Presidente della Giunta fosse avvisato, come, mi
risulta, non fu avvisato del blitz della Finanza al Casinò di
Saint-Vincent. Questo è un altro motivo per cui mi dolgo, perché il
Presidente della Giunta, non l'Avv. Andrione, come persona, ma il
Presidente della Giunta rappresenta, nella sua qualità di Prefetto,
la massima autorità di questa Regione e come tale doveva essere
informato almeno qualche ora prima, per correttezza ed educazione
verso una persona che ricopre tale carica. Questo, ripeto, mi
spiace.
Andiamo oltre e parliamo della Casa da Gioco. Vorrei aggiungere
qualcosa a quello che ha detto il collega Aloisi e riprendere il
discorso al punto in cui parla del conteggio dei soldi.
Risulterebbe - vorrei che il Presidente, nella sua bontà infinita,
ce lo dicesse nella sua risposta finale - che il conteggio dei
soldi alla chiusura dei tavoli venga fatto dagli ispettori della
Valle, quindi da nostri impiegati (così almeno dovrebbe essere,
perché io non sono mai andato a vedere). Io non so come avviene in
pratica, ma ritengo che un ispettore dovrebbe controllare l'operato
di altri, non dovrebbe essere lui a contare materialmente i soldi.
Non so se nel contratto è previsto l'obbligo, per gli ispettori, di
contare personalmente i soldi, ma risulterebbe che questo lavoro è
pagato come straordinario e l'importo di questo straordinario
verrebbe prelevato direttamente dalle mazzette contate. Questo
significa evidentemente un danno per la Regione, perché se ciò
avviene, vengono sottratti dei soldi alla Regione. E' giusto che
chi fa gli straordinari sia pagato, però lo straordinario deve
essere messo a borderò, senza detrarre il danaro dalle mazzette che
si contano, calcolando poi la percentuale del Casinò e della
Regione su quello che rimane. Mi pare che questo non sia
assolutamente corretto.
Vorrei fare inoltre un piccolo accenno a quelli che sono stati i
viaggi dei nostri amministratori a Las Vegas. In un primo tempo
avevo chiesto anch'io di partecipare, ma, per fortuna, non ci sono
andato. Sarei andato più che altro per curiosità, perché,
temporibus illis, nei miei anni giovanili avevo avuto l'ambizione,
lo ammetto, amico Riccarand, pur militando in un Partito piccolo
come quello liberale, di poter ricoprire la carica di Assessore al
Turismo; era una mia aspirazione, era una cosa che mi sarebbe
piaciuto fare, che sentivo, e per la quale mi ero profondamente
preparato. Avevo girato mezzo mondo: sono andato a visitare i
Casinò di Macao e di altre città di tutto il mondo per farmi una
cultura su ciò che avveniva in quelle case da gioco.
Questi viaggi a Las Vegas, probabilmente, hanno segnato una
svolta. Sarei andato volentieri ma non è stato possibile. Altri
sono andati, non so bene chi, poi, abbia pagato le spese o meno,
non mi interessa, sono cose che non mi riguardano, ma faccio notare
che avevo detto che sarei andato con i miei soldi. Avevo dichiarato
di pagarmi il viaggio perché mi interessava andare, perché ritenevo
che, unito alla comitiva dei grandi, avrei potuto imparare qualche
cosa. Dicevo, forse questi viaggi hanno segnato l'inizio di quello
di cui si parla oggi: degli incontri di boxe, ecc. Voi sapete
certamente che oggi a Las Vegas vengono svolti i più grossi
combattimenti di boxe del mondo, e quindi, probabilmente, da lì
partì l'idea di portare in Valle d'Aosta non soltanto le slot
machines, che io approvo, fra parentesi, e vi dirò anche il perché.
Ciò che non approvo è la divisione tra società, non il gioco
perché, da che mondo è mondo, esso è sempre esistito. Ecco perché
dico che forse i viaggi a Las Vegas furono l'inizio di una
mentalità diversa.
Il Consigliere Riccarand (o forse era Mafrica) hanno detto che
il Casinò di Venezia è stato il meno toccato da queste vicende
perché gestito dalla pubblica amministrazione ed hanno proposto che
anche la Regione Valle d'Aosta dovrebbe assumere in proprio la
gestione del Casinò di Saint-Vincent.
Io sono contrario a questa impostazione, e posso documentare la
mia posizione, in primo luogo perché ovunque c'è una conduzione
pubblica, dello Stato o della Regione (non parliamo dell'IRI e via
dicendo) il profitto viene trascurato sotto ogni profilo, con il
risultato di pervenire a deficit paurosi. In secondo luogo, il
Casinò di Sanremo ha fatto questa prova, ha voluto mettere i
politici in posti direttivi e si è sostituito alle società dotate
di grossi capitali ed in grado di gestire in proprio i Casinò. Cosa
è successo? Guarda caso, la Magistratura ha dovuto interessarsi dei
Sindaci e degli Assessori, dei Consiglieri, dei direttori del
servizio del Casinò con il risultato che lo Stato alla fine si
convinse che era meglio ritornare a privatizzare il tutto. Io non
faccio il difensore di ufficio di nessuno, ma quando si parla del
Commissario Manganone, e si dice che Manganone fu chiacchierato
come Assessore, ed io sfido chiunque di voi in quest'aula a
dimostrare che non sia chiacchierato, la cosa mi dispiace. Mi
diceva l'altro giorno Tonino ... non svelo un altarino amico mio,
tu sai la simpatia che nutro nei tuoi confronti mi diceva, appunto,
che è entrato in un caffè e si è trovato dietro ad un gruppetto di
persone che lo "chiacchieravano" in modo poco simpatico. Ora io mi
chiedo: chi di noi non è chiacchierato? Chi non lo è alzi la mano.
Sarei lieto di vedere una mano che si alza. Tutti noi,
indistintamente, tutti coloro che fanno politica, sia che la
facciano bene o che la facciano male, sono chiacchierati. Mi
dispiace che si dica che Manganone fu chiacchierato come Assessore,
ed io dopo dirò qualcosa che riguarda non solo me ma tutti gli
Assessori.
Ho visto che nel prossimo Consiglio si chiederà di ratificare 3
miliardi di perizie suppletive per i lavori del Casinò. Signor
Presidente, io sono perfettamente d'accordo sulla formazione di una
Commissione, perché forse lei sa ma non lo ha detto, come non ha
detto altre cose, che risulterebbe che più di una impresa che ha
lavorato nella costruzione del nuovo Casinò ha perpetrato degli
enormi falsi.
C'è una sola impresa, Signor Presidente, che ha segnato circa 1
miliardo in più di ore straordinarie di lavoro non fatte, con la
firma di un dipendente che doveva fare gli interessi della Regione
e della SITAV!
Io chiedo quindi che la Commissione verifichi anche questo,
perché che ci siano degli illeciti alla SITAV sono fatti loro, che
non mi riguardano, ma che siano degli illeciti che interessano
direttamente la situazione finanziaria della nostra Regione, la
quale contribuisce con miliardi alla creazione del più grosso
centro di gioco europeo (mi riferisco al Casinò di Saint-Vincent) è
veramente una cosa che mi stupisce molto.
Non sono d'accordo sulla chiusura.
Il Consigliere Maquignaz, come sempre, mi ha battuto in
velocità, quando ha detto che a noi le sigle delle società che
prendono, o che prenderanno, la gestione del Casinò di
Saint-Vincent non interessano; ma ci interessa invece che continui
quell'attività favorevole alla Valle d'Aosta che fu iniziata
temporibus illis e che si concreta nel Congresso mondiale di
medicina, con i relativi premi e in tutti quei congressi culturali
che hanno richiamato su Saint-Vincent, e quindi sulla Valle
d'Aosta, l'interesse mondiale. Abbiamo distribuito grolle d'oro,
abbiamo distribuito assegni e premi; le cose migliori le abbiamo
fatte per la ricerca nel campo della medicina, e sono cose non
avremmo potuto fare se non avessimo avuto il Casinò. Sotto questo
profilo, io dico un no assoluto alla chiusura.
Mi è stato detto che tutti i Consiglieri regionali saranno
convocati singolarmente dalla Magistratura per illustrare e
chiarire il loro operato. Niente di meglio che questo lavoro lo
esegua questa Commissione, collaborando poi in seguito con la
Magistratura nel caso vengano accertate precise responsabilità.
Come ha già detto il collega Maquignaz, io sono dell'avviso che
finche non ci sono delle prove ogni individuo abbia il diritto di
difendersi, questo un segno di libertà. Però se le prove ci sono,
se hanno sbagliato, la punizione deve essere la più dura e chiara
possibile. E' ora di smetterla con le chiacchiere, le insinuazioni,
i "si dice"; occorrono fatti precisi.
Io direi che quando si è in un Consiglio regionale come questo,
dove si dovrebbero veramente difendere gli interessi della regione,
tutte queste voci, tutte queste chiacchiere fatte da gente
meschina.. dovrebbero, io penso, stare al di fuori di quest'aula.
Io non voglio sollevare oggi un polverone come quello sollevato da
parte comunista sul Casinò, a me interessa soltanto accertare la
verità.
A questo proposito mi riservo di presentare, entro il primo di
dicembre, una mozione per chiedere che venga formata una
Commissione che indaghi sulle voci che corrono su delle tangenti
che si dovrebbero pagare in questo palazzo per avere determinate
cose, che indaghi su certi appalti, che, guarda caso, vanno sempre
a determinate persone e che indaghi, per esempio, sul personale.
Era stato detto all'inizio, e in modo particolare dall'Union
Valdotaine, che non dovevamo copiare Roma, ma dimostrare che
viviamo in pochi, con poca gente e facciamo funzionare la Regione.
Tuttavia, anche qui, in questo palazzo e nelle sedi staccate della
Regione, ci sono degli impiegati che lavorano vera mente da quando
entrano a quando escono, mentre ce ne sono altri che-vengono al
mattino, firmano, e dopo dieci minuti sono vicino al cimitero di
Aosta a giocare a tennis. Io questo proprio non lo ammetto!
A questo proposito vorrei chiedere al Presidente le mansioni del
Dott. Barbagallo (che non è del mio partito): questo perché è il
capo del personale e alla mia domanda di quale sia la sua mansione
mi ha risposto che mette tante firme! Naturalmente mi sono bloccato
e non ho osato andare avanti, non ho chiesto quali firme e su che
cosa le mettesse: mi sono fermato. Ma allora, se ne deduce che il
Dott. Barbagallo è uno di quelli che lavorano, perché arriva alle 8
comincia a firmare e va avanti fino alle 6 dopo avere continuato a
firmare tutto il giorno. E' arrivato veramente il momento per un
po' di moralizzazione e di disciplina.
Voglio raccontare due episodi vissuti in questi giorni. Alcuni
giorni fa mi sono recato, con una delegazione, in un Assessorato;
rivolgendoci ad un usciere abbiamo detto di avere un appuntamento
con l'Assessore. L'usciere ci guarda, ci sorride, parte in tromba,
ritorna dopo un momento e dice: "Alt, dovete aspettare!" Benissimo.
Passano 5 minuti, ne passano 10; passa un quarto d'ora .... La cosa
mi sembra un po' strana, e così vado a sollecitare dalla segretaria
e le dico che abbiamo un appuntamento con l'Assessore. Mi pareva
che si stesse facendo le unghie...comunque non aveva trovato il
tempo di alzare il telefono o di bussare alla porta dell'Assessore
per avvisarlo che c'erano 10 persone che avevano appuntamento e lo
aspettavano. La beffa finale, però fu che appena entrato
l'Assessore mi disse: "Pedrini, proprio tu che sei sempre un
orologio nei tuoi appuntamenti, ora hai un quarto d'ora di
ritardo". Altro episodio: vado in un Assessorato sito in questo
palazzo, chiedo di essere ricevuto dall'Assessore o dal Dirigente
di questo Assessorato. Mi è stato risposto che era in riunione ma
che ne aveva per poco. C'è da dire, che noi Consiglieri, contiamo
poco o niente, perché chi conta sono coloro che sono seduti là...
noi non contiamo assolutamente niente, questa è la verità! Chi è
contrario a questa verità lo può dire.
Un tempo, quando un Consigliere regionale chiedeva di essere
sentito da qualche Assessore, l'unico diritto che aveva era quello
di passare davanti se c'era, a qualche Sindaco. Adesso non accade
neanche quello! Si aspetta fino in fondo! Quel mattino, quando
chiesi udienza, rimasi circa tre quarti d'ora a passeggiare in un
corridoio, alcune porte del quale erano aperte ed una in
particolare, di fronte a quella del dirigente, era chiusa. Dentro,
attraverso i vetri, si vedevano 7-8 persone, maschi e femmine
mescolati, che si raccontavano tranquillamente delle barzellette, e
ad ogni barzelletta c'era una bella sghignazzata. Io intanto
passeggiavo in su e in giù nel corridoio, rodendomi il fegato.
Signor Presidente, ora non esiste neanche più il pudore, vedendo
un fesso di Consigliere regionale che passeggia nel corridoio, di
chiudere il giornale e aspettare che vada via per riaprirlo. Adesso
gli impiegati leggono il giornale e non si muovono di un
millimetro! Per fortuna non ne abbiamo molta di questa gente,
comunque sarebbe ora di mettere la parola fine a questo andazzo
vergognoso.
Ribadisco che presenterò una mozione per la nomina di una
Commissione che verifichi tutto quello che ho detto e formuli delle
proposte.
Per finire vorrei dire una parola sulla Finaosta.
Io sono in aspettativa, come quelli che aspettano il treno. Io
voglio solo vedere come andrà a finire questa Finaosta, sono
curioso di vedere i provvedimenti che saranno presi. Quando fa
comodo. a certe società, si danno i miliardi e si fanno passare i
provvedimenti anche in questa sede; quando non fa comodo allora
"pesci marci" in faccia. A meno che non sia vero, sig. Presidente,
quello che mi ha detto, non più tardi di 48 ore fa, una persona di
Aosta che gode di molta stima e cioè che io sono il solito fesso.
Ho chiesto perché sono un fesso e mi è stato risposto: "Tu hai
sbagliato tutto, tu sei andato a farti fare una perizia separata
dal Tribunale chiedendo un ingegnere che aveva le palle grosse così
e che non metteva nemmeno una virgola più o in meno. Se tu andavi
invece da qualche altro, tutto sarebbe stato facile". Naturalmente
questa, come lei sa, è una cosa personale, ma l'ho riportata per
fare capire qual è la situazione.
Per questi motivi chiedo questa Commissione, affinché
approfondisca questi problemi e faccia luce su un certo giro che
esiste in Valle d'Aosta.
Mi hanno telefonato dicendo che mi avrebbero gambizzato, ho
risposto che già mi hanno gambizzato una volta i tedeschi e una
volta i fascisti, ed ora mi gambizzeranno anche questi, ma
sicuramente non sto zitto. So di una certa cricca che compra
terreni, magari per 1700 o 2000 lire al mq. con la pressione di "o
vendi o te lo faccio espropriare", e poi porta a 20-25-30 e anche
35000 al mq. le quotazioni dello stesso terreno. Queste sono le
cose che avvengono in Valle d'Aosta e smentitemi se non è vero!
Vorrei che qualche smentita venisse da chi di dovere perché allora
veramente vedremmo i sorci verdi!
Mi pare di aver finito almeno una parte di quello che volevo
dire. La conclusione è una sola: io sono per la Commissione
d'inchiesta o come volete chiamarla. A me piace chiamarla solo
Commissione, le inchieste le fa la Commissione, per cui non è
necessario usare la parola "inchiesta". Tempo fa, quando a suo
tempo ne avevo chiesto una, per i problemi relativi alle case dei
terremotati fu dimostrato che era così ed emerse che avevamo
mandato giù degli "châlets" marci ..... le fotografie lo stanno a
dimostrare, checché se ne dica.
Sarà bene che questa Commissione metta un pochino il naso anche
in queste cose, per presentare in tutta coscienza e tranquillità un
esposto al Presidente della Giunta e alla Giunta tutta affinché si
prendano i provvedimenti ritenuti necessari.
No quindi alla chiusura del Casinò, sì alla Commissione per il
Casinò, sì alla Commissione per il "Casinò" del palazzo
regionale.
PRESIDENTE
: La parola al Presidente della Giunta per
fatto personale; ne ha facoltà.
ANDRIONE - (U.V.):
Semplicemente per smentire nel modo
più formale di avere dato il mio accordo alla riduzione dai 9 ai
7/10. Ho già spiegato al Sen. Fosson che ne ha parlato con Goria, a
cui ho chiesto appuntamento per avere dei chiarimenti. Posso
ripetere, come ho detto dopo uno o due giorni in Consiglio
regionale, di avere anche spiegato al Consiglio dei Ministri, che
in gran parte non ascoltava, i motivi per i quali mi opponevo, di
avere ricevuto delle risposte cortesi dal Ministro Goria e di avere
sentito il Ministro Forte dire:
"Quanto chiede il Presidente non deve essere un trasferimento ma
un investimento, cui andranno i fondi globali di investimento
previsti da questo bilancio". Ho replicato dicendo che si
trasformava una entrata certa in una promessa. Alzandomi, ho detto
al Sottosegretario, On. Giuliano Amato: "esprimo il mio
disaccordo". Di conseguenza, credo che su questo punto si sia fatta
chiarezza. Che poi il Ministro Goria abbia capito che attraverso il
fondo di investimenti si costituivano delle entrate per la Regione,
può anche essere avvenuto, perché c'erano molti Ministri che
parlavano: brutta abitudine quando si discute in un collegio di
quel genere.
PRESIDENTE
: La parola al Consigliere Pedrini, ne ha
facoltà.
PEDRINI - (P.L.I.):
Per dire che questa è una
dichiarazione ufficiale, io ne prendo atto e mi fa piacere quanto
ha detto il Presidente. Io ritiro quanto ho affermato ma qui c'è un
foglio stampato dalla Camera dei Deputati ...... io prendo atto di
quanto lei mi dice, però, ripeto, non è una malignità, ma un dato
di fatto concreto su cui io ho giocato.
PRESIDENTE
: La parola al Consigliere ? Fosson, ne ha
facoltà.
FOSSON - (D.C.):
Dopo le ampie disquisizioni del
Consigliere Pedrini su argomenti che possono anche esulare
dall'ordine del giorno odierno ma che meritano certamente discorsi
a parte, che senza dubbio faremo perché devono essere fatti, vorrei
tornare all'ordine del giorno con il quale è stata richiesta la
convocazione di questo Consiglio, convocazione i cui tempi hanno
suscitato, nei giorni passati, alcune polemiche.
Per quello che ci riguarda, debbo dire che non avevamo alcuna
difficoltà a che il Consiglio fosse convocato gia la scorsa
settimana, ma ritenemmo che un Consiglio che trattasse dei fatti di
cui oggi parliamo doveva necessariamente godere della presenza del
Presidente della Giunta, presenza che non poteva essere assicurata
nei giorni scorsi per altri impegni. E su questo mi permetterò di
dare un piccolo consiglio: forse altri impegni da parte sua
potevano essere differiti; forse non è sempre e comunque utile
minimizzare e rinviare. Questo è un consiglio amichevole.
La posizione della Democrazia Cristiana era stata già
chiaramente delineata nella seduta di lunedì 7 novembre. Noi
avevamo espresso la nostra solidarietà al Ministro Scalfaro, nella
certezza che le sue dichiarazioni, rese in una intervista
all'"Espresso", fossero basate su dati di fatto e che ci fosse, da
parte sua, la netta volontà di porre fine ai fenomeni di stampo
mafioso.
Già allora avevamo dichiarato che il punto di arrivo dell'azione
democristiana, come punto di arrivo in prospettiva è ovvio come nel
caso Casinò o in altri casi che non si può pretendere di risolvere
tutto dall'oggi al domani e che quindi si debba parlare di
prospettiva e di punto di arrivo - era quello di un totale
controllo sull'attività della Casa da Gioco e di una nuova
convenzione che prevedesse la gestione da parte di una società
sola, con una percentuale di utile per la Regione definita in modo
inequivoco, senza punti franchi, come "il punto e banco", privi di
controllo e con utile forfettario per la Regione. Noi riteniamo che
non debbano esserci vie che permettano la formazione di fondi
neri.
Sulla mozione in voto e in discussione il 7 novembre ci sono
state altre polemiche. Per la verità noi, sulla mozione presentata
allora dal Partito Comunista, avremmo preferito astenerci e non
abbiamo gradito una certa chiusura verso ipotesi di indagini e di
inchieste sulla Casa da Gioco. Noi riteniamo che il ruolo delle
parti, fra maggioranza ed opposizione, non può essere sempre e
comunque prevalente. Detto questo, 3 o 4 giorni dopo il 7 novembre,
ci fu il "blitz di San Martino", che confermò come i sospetti che
da alcune parti si avanzavano non fossero del tutto infondati.
Oggi, alla luce dei fatti nuovi che sono intervenuti, non ci
resta che riconfermare la nostra posizione. Noi ripetiamo, e lo
abbiamo fatto con un comunicato che la Segreteria della D.C. ha
emesso la scorsa settimana, e riconfermiamo la solidarietà al
Ministro Scalfaro, nella certezza che la convivenza nazionale e lo
stato di diritto possono sopravvivere soltanto se vengono annullate
le forze che tentano di sostituirsi alle istituzioni, imponendo la
legge dell'omertà e le ragioni della prepotenza. Aggiungiamo oggi
la fiducia nell'operato della Magistratura, senza anticipare, è
ovvio, condanne o assoluzioni, ma soprattutto senza accettare
interpretazioni di parte.
In questo senso, non è accettabile un'interpretazione del blitz
di San Martino, che è aleggiata a lungo nei giorni scorsi, quella
cioè di un attentato all'autonomia valdostana da parte dello Stato.
Noi crediamo nell'autonomia ma non siamo disponibili a confondere
l'autonomia con la tolleranza verso tutte le attività che si
svolgono in Valle d'Aosta, comprese quelle che possono suscitare
dubbi sulla loro liceità.
Qualcuno ha sostenuto, come ha fatto poc'anzi il Consigliere
Pedrini, che le autorità valdostane avrebbero dovuto essere
preavvertite del blitz. Io non sono un esperto giuridico, ma
esprimo, - e non se ne abbia a male nessuno - qualche dubbio
perché, essendo l'ambiente piccolo e conoscendoci tutti, se ci
fosse stato un preavviso, immaginate bene, come sarebbe andato a
finire il blitz.
Soprattutto, sia chiaro, non accettiamo la confusione che il
Partito Comunista opera tra la responsabilità personale degli
individui e la responsabilità politica di un Partito, della
D.C..
Noi dichiariamo chiaramente che se un esponente della D.C. viene
inquisito dalla Magistratura (non ancora condannato nè assolto) per
fatti che ha compiuto sotto la sua personale responsabilità e non
per mandato politico, occorre scindere nettamente i ruoli. La D.C.
valdostana lo ha fatto con un chiaro provvedimento di sospensione,
ma non intendo anticipare giudizi che soltanto la Magistratura è
competente ad emettere. Per questo rifiutiamo strumentalizzazioni
che vogliono demoralizzare la Democrazia Cristiana o sottoporla a
processi sommari.
Sfidiamo i comunisti a provare responsabilità della D.C. in
quanto tale, li sfidiamo soprattutto a smentire la loro abitudine a
giudicare l'individuo soltanto nell'ottica della sua funzionalità
ad un disegno politico, abitudine peraltro connaturata alla loro
filosofia che si esprime, tra l'altro, con la tesi
dell'intellettuale organico, imponendo una lettura della realtà in
funzione dei dogmi e negando la libertà di ricerca, di giudizio e
quindi di azione. E' il metro che usano anche in questo caso e che
noi rifiutiamo ribadendo la netta distinzione, se ce ne fosse
ancora bisogno, tra responsabilità personale dell'individuo e
responsabilità globale di partito.
L'affermazione poi di Mafrica sulla degenerazione portata
dall'alleanza D.C.-U.V. nella vita valdostana è chiaramente
strumentale ed è inserita nella logica che ho appena ricordato. Noi
gli ricordiamo che in ogni famiglia, come in ogni partito, ci sono
pecore nere: Torino e Napoli insegnano, e insegnano soprattutto che
il P.C.I. non è immune da questo fenomeno, anzi la sua chiusura a
riccio intorno alla figura di Novelli è la stessa chiusura che il
P.C.I. rimprovera ad altre forze e ad altri movimenti.
Il blitz di San Martino avrebbe sventato un disegno di
organizzazioni mafiose per penetrare nella nostra Regione ed
impadronirsi della Casa da Gioco; la Magistratura chiarirà i fatti,
non ci sentiamo nè dobbiamo anticipare nulla, ma a questo Consiglio
compete affermare, e noi lo affermiamo con forza, che occorre
tagliare netto con ogni compromesso e con ogni cedimento nei
confronti di potentati economici, di lobbies che tentano di
inquinare la vita civile
e
politica.
E' noto, e c'è tutta una letteratura a questo riguardo, che le
organizzazioni mafiose, per potere sopravvivere, per potere
investire i loro proventi hanno bisogno di coperture, che cercano
costantemente in ogni ambiente, sia esso politico, economico,
professionale o di altro tipo. Sono coperture che non devono essere
fornite. Chi le fornisce o le fornisce con la speranza di
protezione e ricchezza, oltre a compiere è ovvio, una azione
delittuosa, si dimostra poco lungimirante nei confronti di sè
stesso, perché si preclude ogni spazio ed ogni libertà di
azione.
Noi diciamo che i fatti del Casinò esaminati nel dibattito di
oggi debbono rappresentare per questo Consiglio l'occasione di
riprendere in mano una situazione che rischiava di sfuggirgli.
Tutta la vicenda della Casa da Gioco deve essere rivista e
inquadrata in una prospettiva che non sia fine a sè stessa o legata
al denaro che può portare alle casse regionali.
La D.C., lo ripetiamo, lo abbiamo detto in altre occasioni, è
per il mantenimento dell'attività della Casa da Gioco di
Saint-Vincent, considerando soprattutto il fenomeno occupazionale
che ne deriva e dal quale soprattutto, in questi momenti di
difficoltà, non si può prescindere. Ma se da una parte è per il
mantenimento della Casa da Gioco, dall'altra parte è per l'assoluta
trasparenza della sua gestione, perché non ha, e lo abbiamo già
detto, nessuna posizione di privilegio da difendere e nessuna
situazione da coprire: siamo per la chiarezza e per la pulizia fino
in fondo.
Siamo, e questo potrà essere un argomento da affrontare in
futuro, ma lo diceva già Maquignaz e io concordo con lui, perché vi
sia una conoscenza personale dei soci, delle società appaltatrici,
siamo perché sia ampliato, modificato, aumentato il compito del
corpo dei controllori regionali. Noi non ci sentiamo di
demonizzarli tutti insieme perché non hanno controllato, anzi siamo
contrari a discorsi di questo genere, siamo per dare loro maggiore
dignità, maggiori poteri e maggiori controlli su tutta l'attività
della Casa da Gioco, perché non ci possano essere più illazioni di
questo genere.
Per questo la D.C. ed il suo Gruppo consiliare sono favorevoli
ad una Commissione di indagine che acquisisca tutti gli elementi
necessari al riesame della questione. Non mi soffermo sulla
composizione che dovrà avere questa Commissione, è un elemento
tecnico che vedremo nel prosieguo della discussione.
E senza volere anticipare nulla su quella che sarà la ricerca
che la Commissione di indagine dovrà compiere e alle conclusioni
alle quali dovrà pervenire, io intendo ricordare (lo ha già detto
qualcun altro) che l'incidenza del Casinò di Saint-Vincent nelle
entrate della Regione si è ridotta oggi a meno del 10%: sono circa
40-45 miliardi su 450-500 miliardi. Occorre però ricordare ancora
che l'aumento degli introiti lordi del Casinò segue appena il tasso
di inflazione, a fronte di cospicui investimenti che sono stati
fatti nelle strutture.
Qualcuno parlava stamattina di gestione pubblica che a Venezia
non avrebbe dato noie di alcun tipo. Noi non siamo
pregiudizialmente contro una gestione pubblica, però ci sentiamo di
ricordare i fatti che ha ricordato Pedrini, derivanti dalla
gestione pubblica del Casinò di Sanremo. Prima di arrivare ad una
gestione pubblica vorremmo esaminare attentamente tutta la
questione. Occorre ancora ricordare che l'aver voluto avvicinare al
gioco una fascia sociale più ampia, può essere ovviamente esigenza
che nasce dall'evoluzione della società, ma è anche ampliamento del
vizio del gioco ed abbassamento del livello qualitativo dei
giocatori, con tutte le conseguenze che possono nascere nell'ambito
del Casinò e soprattutto, nell'ambiente di Saint-Vincent e di tutta
la Regione.
Occorre ricordare i facili guadagni, le illusioni, la
diseducazione al lavoro, il potenziale di corruzione, l'evasione
fiscale, cose già dette e già note fino alla noia, ma oggi
riproposte con vigore dai fatti e sottolineate in ogni ambiente: si
veda l'articolo di fondo, l'Editoriale, dell'ultimo numero del
"Corriere della Valle", si rilegga il documento che qualcun altro
ha citato, delle organizzazioni sindacali sul tema delle mance al
personale del Casinò. Noi diciamo che questa è un'occasione che non
possiamo perdere, è una partita decisiva nella quale siamo
impegnati in prima persona, ma per la quale chiediamo alla Giunta
ed in primis al suo Presidente un impegno preciso.
Noi siamo certi che ne vada del futuro della Valle d'Aosta.
Dichiariamo che la stessa sostenibilità alla Presidenza della
Giunta dell'Avv. Andrione, dipende dagli impegni che prenderà su
questo tema. Il poeta dice: "qui si parrà votra nobilitade".
Presidente, questa è la nostra sfida e soprattutto il nostro
augurio perché lei sappia raccoglierla e portarla a termine.
PRESIDENTE
: Se il Consiglio è d'accordo sospendiamo la
seduta, che riprenderà alle ore 16.30
La Seduta è tolta.
La seduta termina alle ore 12.35.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK