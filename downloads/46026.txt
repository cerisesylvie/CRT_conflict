Consiglio Regionale della Valle d'Aosta - Oggetto del Consiglio n. 2592 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2592 del 8 giugno 2023 - Resoconto
OGGETTO N. 2592/XVI - Interpellanza: "Intendimenti in merito
alla nuova strategia regionale e ai nuovi servizi offerti agli
utenti del Fascicolo sanitario elettronico".
Bertin (Presidente) -
Punto n. 62. Per illustrare
l'interpellanza, ha chiesto la parola il consigliere Baccega, ne ha
facoltà.
Baccega (FI) -
Abbiamo avuto modo di leggere la delibera
n. 563 nella quale si modificano le funzioni del Fascicolo
sanitario elettronico e si definisce la strategia regionale di
sviluppo del fascicolo stesso. Le note dicono che si è andati nella
direzione per rendere il quadro clinico digitale dei cittadini più
completo ed esaustivo, quindi sempre più fruibile digitalmente
facendo una reale integrazione delle relazioni tra Ospedale e
territorio e, visto che c'è comunque un nuovo modello organizzativo
contenuto nella deliberazione della Giunta regionale 1051/2022,
valutata la composizione della cabina di pilotaggio, interroghiamo
l'Assessore per sapere - la faccio breve perché sarà oggetto di un
confronto nel prossimo Consiglio regionale laddove andremo a
parlare di sanità e parleremo di telemedicina e tutti gli altri
aspetti che riguardano i collegamenti che ci saranno nell'ambito
del territorio -: "quali sono gli indirizzi che l'azienda ha
assegnato alla parte tecnica", perché memori di confronti del
passato... so che non c'è sempre stata una grande sintonia rispetto
a certi percorsi, io mi auguro che lei abbia fatto trovare questa
sintonia sia a lei che al dottor
(omissis)
; "quali
sviluppi intende individuare la nuova strategia regionale e quali
nuovi servizi verranno messi a disposizione degli utenti; quanti
cittadini hanno attivato il Fascicolo sanitario elettronico", un
aggiornamento rispetto a un dato che avevamo riferito un anno fa e
soprattutto "quale ruolo assume la società partecipata INVA in
questo progetto", nel senso che INVA molto spesso riceve delle
indicazioni e degli incarichi da parte dell'Azienda USL, che è
socia di INVA, però poi nascono quelle che possiamo chiamare delle
complicazioni e i percorsi si fermano, come è successo nel piano di
aggiornamento e di interventi sul piano regionale delle liste
d'attesa. L'altra domanda che non ho fatto ma gliela pongo, così
poi me la dirà in Commissione eventualmente o se ce l'ha già la
risposta... se sarà possibile autorizzare i tecnici di "5000 Genomi
VdA" ad accedere ai fascicoli sanitari elettronici dei pazienti
coinvolti nei prelievi. Era un quesito che avevo posto
all'Assessore nell'interpellanza del Consiglio scorso.
Presidente -
Per la risposta, la parola all'assessore
Marzi.
Marzi (SA) -
Innanzitutto la ringrazio per il modo con il
quale viene posto un tema molto complesso sia da un punto di vista
politico che amministrativo, che ha sicuramente condizionato tutta
una serie di interlocuzioni rispetto ad alcuni temi salienti che
poi vengono richiamati da un punto di vista politico-amministrativo
in tante maniere, in alcuni casi anche altisonanti. Sicuramente sul
PNRR il tema della telemedicina è centrale, indubbiamente i
rapporti su questi temi e la gestione dei dati sanitari è ancor più
centrale ma, di fatto, quello che è assolutamente necessario, visto
che il tema.. come dire? di una Regione con le nostre dimensioni
rende spesso complesso gestire una serie di dati e questioni
salienti... il fatto di abbassare i toni e di cercare delle
soluzioni facendo in modo che tutti i soggetti coinvolti, che in
alcuni casi sono anche politicamente e amministrativamente
interconnessi tra loro, tendono a perseguire tutti gli stessi
obiettivi, dimenticandosi magari di piccoli o grandi litigi del
passato per cercare delle soluzioni al passo con i tempi, risulta
essere assolutamente fondante. Anche la maniera nella quale vengono
poste magari le stesse domande, ma su temi che in qualche modo si
cerca di superare, a volte quindi va al di là delle domande
stesse.
Lo scorso 22 maggio, come da lei richiamato, la Giunta ha
individuato l'Azienda USL, che ne ha già curato l'istituzione, la
manutenzione e l'evoluzione, quale soggetto attuatore esterno per
gli investimenti collegati al PNRR, che vedono destinare alla
nostra Regione un finanziamento complessivo di circa 1.3 milioni di
euro. L'obiettivo è di incrementare l'utilizzo del Fascicolo
sanitario elettronico rendendolo più facile e moderno e vicino agli
assistiti. L'Azienda USL partecipa al Comitato di pilotaggio per lo
sviluppo del FSE e ha condiviso gli indirizzi regionali approvati
appunto con la DGR 563/2023. L'Azienda comunica che tali indirizzi
saranno assegnati ai responsabili tecnici aziendali competenti. In
sintesi essi sono la strategia regionale di sviluppo del FSE che
deve valorizzare e far evolvere l'architettura e il patrimonio
informativo regionale perseguendo un modello che di norma non
necessita di fare ricorsi in sussidiarietà ai servizi e agli
strumenti centralizzati. Tale indirizzo si inquadra in modo
efficace e strutturato in un percorso di trasformazione digitale e
di fruibilità dei servizi sanitari e socio-sanitari attraverso una
progressiva realizzazione dell'ecosistema digitale regionale.
Quest'orientamento è volto a far evolvere il fascicolo per renderlo
più ricco di servizi normativi per gli assistiti e più integrato
nel sistema digitale regionale, sempre tenendo però in
considerazione che sicuramente negli ultimi anni, per tutta una
serie di motivi, che però, per fortuna, anche con quest'approccio
della sua domanda speriamo di superare, vedono tutti i soggetti
coinvolti aver rappresentato qualche problema e quindi, di
conseguenza, sicuramente dei passi per migliorare dobbiamo farli
tutti, anche nella telemedicina, coinvolgendo diversi attori del
processo assistenziale e integrando i servizi ospedalieri e
territoriali, per giungere a un modello informativo basato sulle
disponibilità di dati in tempo reale. Il seguente modello, che
riprende poi i contenuti della DGR 1051/2022, vede in capo alla
Regione le funzioni delle scelte in materia di politica sanitaria e
del livello di digitalizzazione che si intende raggiungere, quindi
la definizione delle priorità di sviluppo degli indirizzi per le
manutenzioni evolutive. Tali decisioni sono assunte sulla base
delle necessarie valutazioni e condivise nell'ambito del Comitato
di pilotaggio costituito con la DGR 1051/2022 la cui composizione è
di fatto stata aggiornata.
In capo all'Azienda USL l'attività di gestione ed evoluzione del
FSE L'aggiornamento della composizione del Comitato di pilotaggio
di cui alla DGR 1051 è il seguente: per la Regione il Coordinatore
del Dipartimento sanità e salute che ne coordina i lavori per il
tramite della competente struttura del Dipartimento; il
Coordinatore del Dipartimento Innovazione Agenda Digitale, che, tra
l'altro, ringraziamo per la collaborazione che ha dato anche su
questo tema e il Dirigente della struttura finanziamento del
servizio sanitario, investimenti e qualità del servizio
socio-sanitario, che, tra l'altro, convoca gli incontri. Per
l'Azienda USL della Valle d'Aosta, il Direttore amministrativo o
suo delegato. La strategia invece è elaborata da INVA e condivisa
con il Comitato di pilotaggio, nonché il Dipartimento ministeriale
per la transizione digitale è divisa in due elementi principali:
"FSE 2.0" e le iniziative locali. L'obiettivo generale di queste
ultime consiste nel dare seguito alle linee strategiche nazionali
definite nell'ambito del progetto "FSE 2.0", cioè la solita
missione 6 del PNRR, finalizzate a poter contare su un Fascicolo
sanitario elettronico ancor più moderno, omogeneo nel territorio,
fruibile e sempre più interoperabile tra gli attori coinvolti nei
processi. In particolare tendere a definire un punto unico di
accesso per i cittadini operatori dei servizi digitali
socio-sanitari valorizzando il patrimonio informativo regionale. Le
evoluzioni utili a supportare e a traguardare tali obiettivi
saranno rivolte:
1) a potenziare i servizi di sanità digitale rendendoli omogenei
e uniformi sul territorio;
2) rafforzare l'architettura tecnologica;
3) adottare un unico modello logico tecnologico promuovendo
ulteriormente l'interoperabilità dei documenti e processi a livello
nazionale delle sue diverse forme di contatto e nei diversi
percorsi di cura.
Gli assistiti che a fine maggio 2023 hanno espresso il consenso
alla consultazione FSE e quindi risultano attivi sono 79.317, circa
il 67% degli assistiti, dato questo leggermente in continua
crescita.
L'oggetto del contendere, a mio modesto avviso, è questo: spesso
si vive anche delle percezioni che si hanno e la sanità ne è un
esempio, nei continui rapporti con il passato. Faccio un esempio:
sicuramente il nostro Fascicolo sanitario è un Fascicolo sanitario
che deve riprendere, con la collaborazione di tutti i soggetti
chiamati in causa, quindi Assessorato, Azienda e INVA un percorso
evolutivo, sicuramente senza entrare nel merito delle
responsabilità. Questo percorso evolutivo si è, per motivi
richiamati in premessa, per un periodo stabilizzato o fermato, però
dobbiamo anche ricordarci una cosa: noi siamo stati tra le prime
Regioni a partire con un fascicolo sanitario elettronico e in tal
senso, anche grazie alla collaborazione con la partecipata, siamo
stati tra i primi a gestire i dati sanitari a livello nazionale.
Stavamo correndo il rischio di fatto di essere tra le prime Regioni
che, pur essendo state pioniere in tal senso, rischiavano poi dopo
di non collaborare più con la nostra partecipata, ma di andare a
far parte delle Regioni che in una qualche maniera avrebbero
utilizzato delle piattaforme previste per Regioni che non avevano
mai avuto un fascicolo sanitario e mai avevano collaborato con le
proprie partecipate per poter sviluppare questo tipo di temi in
ambito sanitario, quindi la gestione di dati elettronici in ambito
sanitario stesso. Secondo me, il fatto di aver sospeso questi
rischi e di guardare al futuro, sicuramente dovendo superare delle
difficoltà, ma cominciando di nuovo a evolvere la gestione di
questi dati con tutti i soggetti coinvolti, è un dato positivo.
Presidente -
Per la replica, la parola al consigliere
Baccega.
Baccega (FI) -
Assessore, oggi lei incassa alcuni pareri
favorevoli da parte dell'opposizione, il fatto che si sia avviato
nuovamente un percorso evolutivo per guardare avanti è un po'
quello che noi sosteniamo e abbiamo sempre sostenuto. È vero che
qualche volta qualche richiamo al passato va fatto, ma molto
brevemente e senza entrare troppo nello specifico. Questo avvio di
questo nuovo percorso dopo questa fase di stabilizzazione quindi ci
fa sicuramente piacere e auspichiamo proprio che ci sia un percorso
anche nella direzione di recuperare un po' del tempo perso e il
fascicolo "FSE 2.0" è sicuramente un percorso che sosterremo nella
nostra azione politica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK