Consiglio Regionale della Valle d'Aosta - Oggetto del Consiglio n. 1809 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1809 del 24 febbraio 2016 - Resoconto
OGGETTO N. 1809/XIV - Interrogazione: "Situazione dei tempi
di attesa dei pazienti con codice bianco presso il Pronto Soccorso
dell'Ospedale regionale nel corso dell'anno 2015".
Follien (Presidente) -
Punto 14 dell'ordine del giorno.
Per la risposta, la parola all'Assessore Fosson.
Fosson (UV) -
Grazie. Lei riferisce di una lamentela di
una paziente che è entrata classificata con codice bianco e poi è
stata ricoverata. È una lamentela unica, sicuramente significativa,
come ho già detto altre volte anche a Cittadinanzattiva che
registra meno lamentele rispetto all'oggetto dell'interrogazione,
ma che va presa certamente in considerazione. Definire in fase di
Triage un codice bianco a cui fa seguito un ricovero, può anche
significare che tra la valutazione del Triage, che è una
valutazione d'emergenza, e gli esami emersi dopo, possono esserci
delle differenze. Poi mi permetta, questo è stato proprio un caso
difficile, perché è una signora che era stata ricoverata diverse
volte, quindi con un quadro già accertato, e quando è stata
ricoverata lo è stata poi per quattro giorni. Questo episodio
rientra comunque nei casi più difficili.
Per rispondere alle sue domande, nel 2015 i pazienti
classificati come codici bianchi in entrata sono stati 8485 e 984
sono stati ricoverati in conseguenza del percorso di visite, quindi
la percentuale di valutazioni non corrispondenti è stata dell'11,6
percento. Mi permetto anche di dire - ma sono dati che sicuramente
ha anche lei - che tra i pazienti in entrata e quelli ricoverati
noi abbiamo la più alta percentuale, e questo è dovuto anche alla
nostra particolare geografia. Questa donna è arrivata di notte,
quindi come si può rimandare a casa una persona in queste
situazioni? Pertanto noi ne ricoveriamo molti di più che negli
altri presìdi.
"Quanti hanno atteso più 58,7 minuti", che è la nostra media sui
codici bianchi. Parliamo di media e non vengo a dire a lei che cosa
vuol dire "media", perché una media significa anche che uno mangia
niente e l'altro mangia 10 chili di cibo. Dei 984 pazienti, 472
hanno atteso più di 58 minuti.
Quanti si sono trovati al di sopra del fatidico limite dei 120
minuti indicato dal progetto "Mattoni SSN" (ma non è quello che si
verifica nei Pronto Soccorso italiani): sono 254. Qui stiamo
lavorando molto sul Pronto Soccorso per renderlo più efficiente e
più efficace in questa fase di organizzazione, e devo dire che
adesso il tavolo tecnico ha assunto un'altra dimensione, perché
dobbiamo capire se la riorganizzazione ha tolto più di quanto si
doveva. Però il Pronto Soccorso è proprio il Dipartimento in cui la
flessibilità deve essere la parte più importante
dell'organizzazione, nel senso che ci sono dei giorni in cui si
ricoverano 200 pazienti, indipendentemente dal periodo; ecco perché
la flessibilità tra gli altri reparti e il meccanismo di
reperibilità deve supplire a questo.
Alla fine lei mi chiede quanti si sono allontanati dal Pronto
Soccorso: sono 643 pazienti, anche perché la nota dice che sono
stati informati dell'addebito di un ticket di 25 euro.
In conclusione, la segnalazione è sicuramente da prendere in
considerazione, il funzionamento del Pronto Soccorso va migliorato
e c'è proprio un obiettivo del Direttore generale di diminuire
queste incompatibilità. Dei codici bianchi ne abbiamo parlato tante
volte, è un accesso non giustificato al Pronto Soccorso e quanto
stiamo cercando di fare con i medici di famiglia, di potenziare la
ricettività, deve proprio andare a diminuire quella che è la realtà
dei codici bianchi.
Presidente
-
Per la replica, la parola al
Consigliere Cognetta.
Cognetta (M5S) -
Grazie Presidente e grazie
Assessore.
Ho fatto questa interrogazione per parlare non tanto del caso
specifico, quello l'ho preso ad esempio, e capisco che possano
accadere degli errori, questo è normale quando si lavora. Il punto
del discorso che vorrei fare con lei è che se da una parte non
abbiamo ancora sistemato la questione dei medici territoriali, che
è in via di definizione, dall'altra abbiamo però già smantellato
una parte del servizio Pronto Soccorso, e quindi la dilatazione dei
tempi sta aumentando. Abbiamo quindi creato di fatto un ulteriore
disservizio, perché non abbiamo né la risposta sul territorio che
doveva essere compensativa rispetto a quello che veniva tolto al
Pronto Soccorso, né il Pronto Soccorso che funziona come prima, è
questo il problema! Ci sono dei numeri che sono aumentati da un
anno all'altro - qui ho tutti quanti i dati che ha sicuramente
anche lei - e che ci dicono che le attese adesso in certi momenti
sono diventate davvero molto lunghe sui codici bianchi. Perché
accadono i codici bianchi lo sa meglio di me, il dottore è sul
territorio e dice: se hai questo problema ti conviene andare
all'ospedale. Ovviamente il cittadino va al Pronto Soccorso, e
normalmente nella maggior parte dei casi entra con il codice
bianco. E da lì poi si scatena tutto quello che succede, perché poi
è sempre lo stesso scorso, abbiamo smantellato i servizi
all'interno, quindi non ci sono abbastanza persone pronte a fornire
una risposta e accade questo. Quello che è accaduto nello
specifico, in questo caso, è anche che chi si è presentato aveva
già una storia medica pregressa di un certo tipo, non era una
persona che sta male
una tantum
e quindi può capitare
l'errore, è una persona che si presenta e dice: io ho una cartella
con dentro tutti questi problemi e sto male. E lì mi sembra strano
che si sbagli perché, come ha detto giustamente lei, può capitare
un errore, ma d'altro canto è una persona che aveva già una serie
di problemi. Questa cosa succede abbastanza spesso, d'altronde lei
ha citato dei dati: circa il 50 percento poi viene ricoverato, sono
472 quelli che hanno un tempo di attesa e che poi passano
dall'altra parte. La pregherei pertanto di ripristinare l'organico
precedente al Pronto Soccorso, così da dare tempi di risposta
migliori e in linea con quanto accadeva nel 2014 - perché allora i
tempi erano decisamente migliori - e, di conseguenza, potremmo
probabilmente evitare problemi di questa natura.
Questo non è l'unico problema che ho, anche questo vorrei
aggiungere. Il fatto che il Tribunale del malato non riceva
segnalazioni non è di per sé un indicatore, perché non tutti sanno
cos'è, se c'è e come funziona. Poi magari scrivono a me, o magari
ad altri Consiglieri, che si informano come ho fatto io, e che poi
valutano che i dati effettivamente dimostrano ciò che accade, nel
senso che non si tratta di un caso isolato, ma che succede in
maniera piuttosto frequente. La inviterei quindi veramente a
sistemare questa cosa, perlomeno finché non si sistema la questione
dei medici territoriali. Nel momento in cui poi sul territorio
verranno date le risposte in maniera adeguata e coerente, cambiando
il famoso rapporto che c'è tra la USL e i medici di base, allora
poi potremo dire che al Pronto Soccorso diminuiscono gli ingressi e
riusciamo finalmente a fare un minimo di riorganizzazione anche
lì.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK