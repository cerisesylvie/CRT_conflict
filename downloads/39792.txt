Consiglio Regionale della Valle d'Aosta - Oggetto del Consiglio n. 2870 del 14 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2870 del 14 luglio 2017 - Resoconto
OGGETTO N. 2870/XIV - Parere sullo schema di decreto
legislativo concernente norme di attuazione dello Statuto speciale
della Regione Valle d'Aosta/Vallée d'Aoste in materia di
coordinamento e di raccordo tra la finanza statale e
regionale.
Rosset (Presidente)
- Con 32 Consiglieri presenti
possiamo riprendere i lavori. I lavori riprendono dal punto n.
27.01: le norme di attuazione. Ha chiesto la parola il collega
Bertin, ne ha facoltà.
Bertin (ALPE) -
Questo è un provvedimento importante che
è stato approvato il 23 giugno scorso dalla Commissione paritetica
Stato-Regioni; tra l'altro, Commissione paritetica che si era
riunita qui ad Aosta. È composto da otto articoli che rafforzano
l'autonomia finanziaria della Regione: più che rafforzarla, le
danno una maggiore stabilità attraverso un quadro più chiaro e
certo dei rapporti finanziari tra Stato e Regione, cosa che
permetterà una maggiore programmazione per le risorse finanziarie
disponibili. Questo si inserisce in un discorso generale che era
iniziato proprio da questo Consiglio con un ordine del giorno
approvato all'unanimità, seguendo le indicazioni anche dei lavori
della I Commissione durati diverso tempo. In particolare, si era
concentrata sull'articolo 14 dello Statuto che riguarda la zona
franca e aveva dato come indicazione alla parte valdostana della
Commissione paritetica di concentrarsi sulla manovrabilità fiscale
della Regione. In poco tempo la Commissione paritetica ha prodotto
questo documento, che è un documento importante che avrà degli
effetti positivi negli anni a venire. Giovedì scorso all'unanimità
lo schema di decreto legislativo concernente le norme di attuazione
dello Statuto in materia di coordinamento e di raccordo tra la
finanza statale e regionale è stato approvato dalla I
Commissione.
Ricordo che i rapporti finanziari tra lo Stato e la Regione sono
disciplinati per la Valle d'Aosta attraverso norme di attuazione
dello Stato. Siamo l'unica Regione a Statuto speciale che prevede
questo particolare procedimento. Ricordo, ad esempio, l'accordo di
Milano, tra Bolzano e Roma, piuttosto che tutti gli altri accordi,
compreso quello della Sardegna, e gli ultimi, che sono delle
semplici leggi ordinarie. Per la Valle d'Aosta invece è previsto
questo procedimento particolare che rafforza i rapporti e gli
accordi trovati e allo stesso tempo ovviamente li rende più rigidi
e più difficilmente modificabili, una norma di rango superiore che
dà maggior valore e stabilità a questi rapporti finanziari.
Si tratta di un atto molto importante che, se approvato dal
Consiglio dei ministri, fornirà degli strumenti efficaci per
orientare lo sviluppo economico della nostra Regione. La Valle
d'Aosta avrà una significativa manovrabilità fiscale, che
consentirà un maggior adattamento alla realtà locale. In effetti si
potrà, se ne avremo le capacità, adattare molti tributi alla nostra
realtà, orientando lo sviluppo di questa Regione in determinati
settori, una norma senza oneri per lo Stato, ma che accrescerà
l'autonomia e le responsabilità della Regione. La maggiore
autonomia deve corrispondere a maggiore responsabilità; da
federalista quale sono, questa è sempre stata l'idea che ho
dell'autonomia. Purtroppo in questi tempi si è affermata l'idea di
un'autonomia soltanto di spesa, ma l'autonomia non è soltanto sul
versante della spesa, deve essere guardata da tutti i punti di
vista, anche dell'entrata, e questo provvedimento dà proprio
maggiori responsabilità dalla parte delle entrate attribuendo
un'autonomia più piena e responsabile alla Regione.
Con questo provvedimento la nostra Regione potrà intervenire
significativamente in materia fiscale riducendo o aumentando i
tributi: per esempio, quelli locali. Dovremo avere la capacità di
utilizzare in modo intelligente questa possibilità, questa maggiore
autonomia, su questo si misurerà anche l'efficacia delle prossime
politiche regionali. È un momento importante, come dicevo, che va
tenuto in considerazione. Ringrazio la Commissione paritetica
presieduta dal professor Robert Louvin per il lavoro svolto in poco
tempo e che dà alla Valle d'Aosta uno strumento efficace di
politica economica.
Ci auguriamo che la norma di attuazione concluda al più presto
il suo iter, dopo il passaggio in Consiglio dei ministri, con
l'approvazione. Ricordiamo a questo proposito che a tutt'oggi
ancora tre schemi di attuazione approvati dalla Commissione
paritetica giacciono nei cassetti addirittura da sette anni. C'è da
augurarsi pertanto che questo non sia il caso e che al più presto
questo provvedimento possa essere approvato e diventare finalmente
legge dello Stato e norma di attuazione. Sarà un momento importante
e, da questo punto di vista, la nostra parte, per quanto riguarda
almeno la celerità di approvarlo, l'abbiamo fatta perché in poco
tempo, se oggi il Consiglio regionale approverà lo schema di norma
di attuazione, abbiamo deliberato il nostro parere. Ci auguriamo
che altrettanto possa fare il Consiglio dei ministri.
Presidente -
Ha chiesto la parola il Consigliere Fabbri,
ne ha facoltà.
Fabbri (UVP) -
Prima di tutto, come movimento dell'Union
Valdôtaine Progressiste, esprimiamo anche noi la nostra gratitudine
alla Commissione paritetica e ai dirigenti regionali che l'hanno
supportata in questi lavori così complessi e così difficili.
Oggi affrontiamo un passaggio molto importante per la vita
dell'autonomia della nostra Regione. Approviamo infatti il decreto
che prevede la norma di attuazione in materia di coordinamento e di
raccordo tra finanza statale e regionale. Dietro questa espressione
tecnica e un po' asettica si cela in realtà un importante atto
legislativo, che vede finalmente applicare il principio
dell'esercizio dell'autonomia in un settore di notevole importanza
per la vita economica e sociale della nostra Valle, in un settore
dove il centralismo statale aveva sempre esercitato una totale
supremazia poiché era necessario questo passaggio statutario per
poterlo attuare. La mancanza di questo passaggio è stato motivo
oltretutto del ritardo di tale diritto che altre Regioni hanno già
esercitato.
Vale la pena di ricordare le finalità di tale provvedimento
richiamate all'articolo 1. Il decreto rafforza l'autonomia
finanziaria della Regione attraverso la definizione di un quadro
più chiaro e certo dei rapporti con lo Stato, che permetterà una
migliore programmazione delle risorse finanziarie disponibili.
Diciamo qui come inciso con quale brutalità gli uffici finanziari
ministeriali intervengono sugli accordi finanziari non tenendo in
minimo conto la difficoltà che creano in un bilancio ridotto ormai
da anni da ingiuste richieste. Pare di ricordare i tempi del
Seicento-Settecento del Ducato di Savoia in cui si imponevano
gabelle durissime ai valdostani che così si impoverivano pur di
mantenere la loro libertà. Finalmente si potrà intervenire sui
tributi locali, naturalmente sempre nel rispetto delle norme
statali ed europee, con azioni atte a stimolare, con incentivi
fiscali mirati, l'economia regionale, intenzione più volte
annunciata ma che finora non era stato possibile attuare. Si tratta
di quella famosa "fiscalità di vantaggio" che finalmente sarà
possibile e sarà opinabile attuare attraverso questi meccanismi,
analogamente sarà possibile intervenire sui tributi locali con una
razionalizzazione degli stessi. Abbiamo visto come in altre
situazioni, in altre Regioni questi tipi di tributi sono stati
razionalizzati con enorme vantaggio sia dal punto di vista fiscale
che dal punto di vista burocratico per le zone montane in cui sono
stati applicati. Ricordiamo le nostre particolarità territoriali.
Dicevo che le Province autonome e le Regioni a Statuto speciale ce
lo hanno già dimostrato. Sarà certo una sfida molto impegnativa per
coloro che affronteranno questi difficili passaggi.
Come movimento e gruppo consiliare dell'Union Valdôtaine
Progressiste, siamo particolarmente soddisfatti nel vedere
l'approvazione in Consiglio di questo decreto attuativo, anche
perché abbiamo sempre sollecitato che si affrontasse questo
problema fondamentale, producendo nel passato studi e raffronti
sull'attuazione dell'autonomia finanziaria già ottenuti in altre
Regioni e in altre Province a Statuto speciale, e che oggi vediamo
finalmente in via di attuazione nella speranza che vi sia una
celere volontà di considerare la legge a livello ministeriale. Il
collega Bertin ha già accennato come l'iter non sia concluso,
speriamo che si concluda anche rapidamente a livello
ministeriale.
Allo stesso modo il nostro movimento ha sempre proposto
l'obiettivo dell'attuazione e del riconoscimento dell'articolo 14
dello Statuto: quello in cui si prevedeva l'istituzione della zona
franca nel passato compensato con modalità fiscali ora non più
possibili vista la normativa europea, ma la cui attuazione andrebbe
ripresentata con nuove modalità. Quando si riporta alla luce questo
concetto dell'articolo 14 della zona franca, tante volte viene
tacciato di essere trattato come uno
slogan
, o al massimo
con delle buone intenzioni... In realtà, ci deve essere veramente
uno sprone ad attivare queste possibilità per portare linfa
rivitalizzante per l'autonomia e per l'economia della nostra
Regione. Ricordiamo inoltre anche l'impronta europea che questo
decreto attuativo porta nel suo articolato, inserendo le direttive
europee l'attenzione al territorio di montagna. Forse è proprio in
questo solco che si potrebbe intravvedere l'attuazione
dell'articolo 14, che a questo livello potrebbe diventare una
direttiva europea applicata ai territori disagiati, interessando
tutte le zone di montagna europee, come si diceva prima con questo
concetto di "fiscalità particolare". Sarà la fine del suo iter una
grandissima opportunità per la nostra Regione, sta a noi non
lasciarla sfuggire.
Presidente -
Ha chiesto la parola il collega
Vicepresidente Fosson, ne ha facoltà.
Fosson (AC-PNV) -
Anch'io due parole per sottolineare
l'importanza di questo atto dell'approvazione di questa norma di
attuazione. Annuncio chiaramente il voto positivo del mio gruppo e
ringrazio, come già è stato fatto, chi ha lavorato in vari tempi
per l'approvazione di questa norma. L'hanno già detto i colleghi
che mi hanno preceduto, non mi ripeterò, l'importanza e la
necessità poi e la responsabilità - diceva giustamente il collega
Bertin - di applicare correttamente questo strumento che adesso
abbiamo, che prevede - vorrei sottolineare alcune specificità -
all'articolo 1 un riconoscimento della specificità geografica,
sociale ed economica della Valle d'Aosta.
Zona montana. Si parlava tanto di definire il concetto di che
cos'è la montagna, questo articolo riferisce che la Valle d'Aosta è
una zona montana, senza specificare le caratteristiche, però se non
altro siamo riconosciuti in questa nostra particolarità.
L'articolo 2 è un consolidamento della nostra autonomia per
quanto riguarda i tributi propri, quindi è una nostra possibilità
su alcuni settori di modificare le aliquote. Il Consigliere Contoz
aveva fatto un intervento positivo in commissione chiedendo alcune
cose e ha avuto anche risposte mi sembra qualificate e
pertinenti.
L'articolo 3 prevede, come già diceva il collega Fabbri, una
maggiore autonomia sui tributi locali, sempre sottolineando la
neutralità dello Stato su questo e la separazione tra i tributi
propri e i tributi nazionali. Certo, non è l'attuazione della zona
franca, però è un passo in avanti nell'autonomia finanziaria della
Valle d'Aosta.
Termino con una riflessione politica: quando si discute con Roma
in modo corretto, quando si aprono dei tavoli appropriati, c'è la
possibilità di un accordo, c'è la possibilità di un lavoro proficuo
e c'è la possibilità di un riconoscimento della nostra
specificità.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Intervengo anch'io per manifestare il
compiacimento perché questa normativa di attuazione è stata
approvata dalla Commissione paritetica.
È un importante segnale in un momento di grande difficoltà dal
punto di vista dei rapporti che ha la Regione con lo Stato, per cui
ci dà la possibilità di intavolare con lo Stato una serie di
problematiche, questa normativa di attuazione comunque ha un
importante rilievo. Mi ricordo che eravamo in questo contesto in
Consiglio regionale appena dopo le elezioni quando Trento e Bolzano
portarono a casa un importante obiettivo, tra le altre cose dicendo
che avevano presidiato i Palazzi romani, che avevano piantato le
tende davanti ai Palazzi romani per portarsi a casa la possibilità
di avere la facoltà sul discorso della fiscalità locale. Noi con
questa normativa di attuazione, ricordo approvata in Commissione
paritetica, apriamo una strada molto importante: perché, al di là
di tutto - e chi mi ha preceduto lo ha già sottolineato -, è
importante portare a casa almeno un po' di autonomia fiscale e la
possibilità di intervenire sulla fiscalità locale in un momento in
cui comunque il discorso della zona franca viene messo in
discussione per tutta una serie di normative europee che, di fatto,
impongono una frenata sull'obiettivo ambizioso della Valle
d'Aosta.
Vi sono degli articoli che, a mio parere, sono importanti:
sicuramente l'articolo 2 sull'autonomia per la determinazione delle
aliquote; l'articolo 3 sui tributi locali; l'articolo 4 sui tributi
relativi all'agricoltura montana e alla proprietà e gestioni
collettive. Ci sono anche degli articoli importanti che
probabilmente sono passati sotto traccia, vale a dire l'articolo 6,
che è quello che dispone in questa normativa di attuazione per
legge la compensazione ai minori introiti delle accise. È un passo
importante perché noi fino ad oggi abbiamo avuto questa
compensazione di 70 milioni solo a seguito di leggi finanziarie e
mai di leggi statutarie. È chiaro che questo apre un percorso
totalmente diverso, un riconoscimento che io mi auguro poi nel
tempo abbia la possibilità di avere l'effettiva compensazione della
perdita relativa alle accise, che in questo momento è solo
parziale.
C'è, a mio parere, un articolo molto importante: quello sulla
neutralità finanziaria, perché dice: "qualora siano istituite nel
territorio nazionale nuove forme di imposizione, in sostituzione
totale o parziale di tributi vigenti, sono adottate...le misure
atte ad assicurare la neutralità finanziaria delle predette
normative nei confronti della Regione e dei suoi Enti locali". Non
è poca cosa, rubo il termine che ha usato il professor Louvin
quando è venuto in commissione ad illustrarcela, dove ci ha parlato
di "catalogo di opportunità". Mi pare un termine molto attinente a
questa particolare situazione, perché io ricordo - come chi mi ha
già preceduto - che inizia adesso la difficoltà per quello che
riguarda questo iter, perché è un percorso di attuazione che entra
in una fase molto delicata. Io ricordo che abbiamo ancora - mi pare
- tre leggi in un limbo da sei, sette, otto anni che sono state
approvate nella Commissione paritetica, ma non nel Consiglio dei
ministri. Questo è un percorso ad ostacoli - dopo io mi auguro,
anzi sono certo che ci sarà il voto unanime di quest'Assemblea -
dato che andrà poi portato in un pre-Consiglio dei ministri, poi al
Consiglio dei ministri e alla fine il Presidente della Repubblica
dovrà emanare il decreto legislativo recante la norma di
attuazione. È un segnale importante di cui la politica dovrebbe
farsi carico per arrivare finalmente a definire una serie di norme
che non mettano in discussione l'autonomia valdostana, anche perché
- e l'ho già detto più volte - si può anche perdere l'autonomia se
si perdono le disponibilità finanziarie per dare piena attuazione
alla nostra autonomia.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Il problema delle norme di attuazione è
stato fin dall'inizio un tema molto delicato con dei percorsi molto
accidentati. Voglio ricordare che la norma di attuazione sul
Catasto è stata approvata da tempo immemorabile, sono state fatte
le leggi conseguenti, quindi vi è stata l'approvazione a livello
ministeriale, è stata fatta una legge regionale dove si normavano
le possibilità operative che da questo doveva discendere, e ad oggi
non si riesce ad applicare questa norma a livello locale. Noi siamo
ancora in attesa di avere la possibilità di esercitare questo
diritto da sei anni. Stesso discorso - lo ricordava bene il collega
Gerandin - per le norme che sono state approvate dalla Regione e
non sono ancora state approvate a livello ministeriale: il problema
dell'ISPEL, il problema della linguistica, il problema dei beni
culturali sono temi che sono ancora giacenti malgrado siano stati
oggetto di discussione, di approvazione. Dico questo perché
nell'iter che in qualche modo caratterizza queste norme di
attuazione c'è sicuramente tutta una serie di passaggi e
soprattutto di difficoltà legate a incomprensioni - per usare un
eufemismo - con i rappresentanti ministeriali, che, di fatto, molte
volte non vogliono accedere a questa ulteriore possibilità di
gestione autonoma, come in questo caso dei tributi. Andando a
vedere, questa norma è declinata in sette-otto articoli, cosa
possiamo utilizzare di questa norma? Il fatto è che fino ad oggi
noi non riuscivamo ad essere competitivi in alcune materie,
soprattutto in alcune possibilità di essere in qualche modo
concorrenti con le altre Regioni nel prevedere delle facilitazioni
per gli insediamenti industriali in Valle d'Aosta, cosa che in
quest'aula è stata lungamente ripetuta ed è stata anche evocata nel
momento in cui abbiamo parlato del concetto di "zona franca"
dicendo che, purtroppo, tale concetto in quanto tale non poteva più
essere sviluppato per le ragioni che conosciamo a livello europeo.
L'unico modo per trovare dei meccanismi che in qualche modo vadano
nella direzione auspicata nel momento in cui si parla di "zona
franca" è di avere la possibilità di utilizzare dei meccanismi
compensativi quali quello che con questa norma noi andiamo oggi ad
illustrare. Voglio sottolineare il termine "compensativo", perché
dobbiamo subito specificare che, nel momento in cui diamo delle
facilitazioni, dobbiamo trovare le coperture perché utilizziamo
fondi nostri. Non è che questo è qualcosa che ci viene in più ed è
scritto in tutte le salse. Attenzione, anche nell'articolo 1 è
scritto ben chiaro. Questo per dire che se utilizziamo questo
meccanismo, com'è giusto utilizzare, si sappia che noi ipotizziamo
che ci siano delle entrate maggiori legate al fatto che ci sia
quindi un'azienda che lavora, che dà lavoro, che paga le tasse e
quindi conseguentemente dobbiamo ottenere dei riscontri finanziari
che compensino l'utilizzo di questi fondi per la parte legata alla
possibilità di dare delle facilitazioni.
Com'è stato ricordato, questa norma era pronta da un anno
praticamente, poi c'è stato il problema del cambio di Governo a
livello nazionale, per cui è stata messa in discussione
l'operatività della Commissione paritetica, che non ha più potuto
lavorare per dei mesi e ora abbiamo avuto quasi un anno di ritardo.
Questa norma però era già pronta - come ha ricordato anche il
collega Bertin - da tanto tempo, tant'è che se ne voleva discutere
già allora.
Per quanto ci riguarda, quindi, sicuramente questa norma va
nella direzione auspicata, sottolineando ancora una volta che il
dare attuazione a questa norma in tutte le sue declinazioni va
nella logica di utilizzare al meglio determinate risorse, sapendo
che in qualche modo si possono riavere dal calcolo che viene fatto
nel momento in cui si pensa di avere delle entrate in più, perché
altrimenti non c'è copertura. Questo bisogna che sia chiaro, perché
non è un regalo...sia nei vari settori...vale nel settore - e lì è
più delicato - dell'agricoltura dove immaginare degli introiti
maggiori...diventa in qualche modo proprio problematico. È più
facile per quanto riguarda il discorso delle aziende, in quanto
l'azienda in qualche modo pagando i tributi a livello locale, oltre
a dare la possibilità di aumentare l'occupazione, dà sicuramente un
indotto che può essere calcolato. Per altri settori sarà un
problema un po' più da guardare con attenzione. Comunque, per
quanto ci riguarda, con l'attenzione che dovrà essere tenuta per
l'iter che questo dovrà avere e per l'applicazione successiva,
sicuramente è un passo avanti importante che noi condividiamo e che
seguiremo con molta attenzione.
Presidente -
Ha chiesto la parola l'Assessore Chatrian,
ne ha facoltà.
Chatrian (ALPE) -
Diversi colleghi hanno già messo in
evidenza l'importanza di questo schema di norma, di questa nuova
opportunità dal punto di vista della nostra autonomia e della
nostra comunità tutta. Indubbiamente declinerei questa norma
sicuramente come una grande opportunità, ma, dall'altra, come una
grande responsabilità, perché ci dà la possibilità di ampliare la
manovrabilità a livello di tassazione: quindi IRAP, IRPEF, altre
importanti tasse e tributi nel settore agricolo.
A saldo invariato, sarà dunque possibile sostenere il settore
produttivo, creando le condizioni per chi investe, per le aziende
sane o anche per quelle che magari non sono sanissime in questo
momento per permettere la ristrutturazione dell'azienda andando a
modificare le aliquote dove questa norma ce lo consente. Grande
responsabilità quindi da una parte ma, dall'altra, indubbiamente
delle grandi opportunità che devono essere però ponderate
all'interno del bilancio e della politica fiscale del prossimo
triennio, o del prossimo quinquennio.
Il collega Gerandin metteva in evidenza un articolo importante,
che va a codificare la conversione in norma di attuazione del
trasferimento sostitutivo dei 70 milioni di euro a parziale
compensazione della perdita di gettito subita dalla Regione per
effetto del mutato meccanismo di devoluzione del gettito di accise
sulla birra e sull'energia elettrica; ciò nella finalità di
consolidare la programmazione finanziaria, soprattutto quella
tendenziale quanto meno, in modo da poter garantire comunque
certezza nei prossimi trienni.
L'altro elemento da non sottovalutare è legato alle
facilitazioni potenziali. Nel momento in cui il cerchio normativo
sarà chiuso, quindi con l'approvazione della legge a livello
nazionale, ci sarà una nuova sfida finanziaria e culturale da
affrontare all'interno di questo Consiglio per il prosieguo dei
prossimi anni. Visto e considerato che non c'è più il Patto di
stabilità, abbiamo un bilancio armonizzato, quindi, in base alle
nostre entrate, noi potremo dall'altra parte utilizzare le risorse
per servizi, per far crescere comunque la nostra fragile
economia.
Terzo elemento non secondario è garantire anche alle comunità
più in difficoltà servizi essenziali. In quanto Regione, dobbiamo
indubbiamente porci il problema su come garantire, con meno
risorse, il mantenimento dei servizi essenziali per tutta la
comunità valdostana.
Termino dicendo che questo è sicuramente un passaggio
importante, ma ci responsabilizzerà ancora di più, quindi
opportunità da una parte, ma, dall'altra, sicuramente una sfida
culturale e finanziaria per il prosieguo.
Presidente -
Ha chiesto la parola l'Assessore Viérin, ne
ha facoltà.
Viérin (UVP) -
On a commencé à parler dans cette
législature de relancer une autonomie non seulement dans ses
principes fondamentaux, qui sont à la base institutionnelle de
notre communauté, mais avec l'idée de relancer, comme d'autres
collègues l'ont dit et comme cela a été très bien résumé par ceux
qui m'ont précédé, une envie de nous voir réattribuer ces
compétences et une autonomie aussi financière et
d'autodétermination, dont la Vallée d'Aoste discute non seulement
dans les sièges politiques, mais aussi dans sa communauté au sens
le plus large depuis des décennies.
Les mouvements culturels se suivent dans les décennies; cette
année une jeune autrice valdôtaine, une fille qui a composé un cd
de musique traditionnelle, a intitulé une chanson à
zona
franca
, une fille jeune, qui s'appelle Franca. Il s'agit donc
d'une
zona franca
, dont les politiciens parlent seulement en
campagne électorale et puis ils s'en oublient; il y a le Palais de
la Région qui est décrit comme un lieu où il y a des grandes
bagarres et où à la fin on oublie les intérêts des valdôtains. Avec
d'autres collègues on s'est interrogés sur comment la musique
populaire, souvent avec le théâtre populaire, a stimulé les
institutions dans notre histoire et non seulement pour cela, mais
un signal est arrivé pour dire que l'administration, la politique
souvent annonce des choses, mais ne les fait pas. Nous croyons
qu'après avoir lancé dans cette salle une idée moderne de zone
franche, car évidemment notre Statut d'autonomie parle d'une zone
franche qui n'a jamais été appliquée, un travail des différentes
forces politiques a été mené, cela a été rappelé, nous nous étions
penchés sur cette idée avec d'autres collègues, surtout avec l'aide
d'experts pour vérifier l'actualisation d'une zone franche au moins
pour réaffirmer des principes, car bien évidemment ce sont des
dispositions financières, qui doivent être compatibles avec une
idée nationale de finances et avoir des disponibilités financières,
mais c'est quand même un principe et les principes sont très
importants.
Nous voulons donc signaler l'idée d'avoir uni les forces sur un
thème aussi important dans ces années, une idée autonomiste,
développée et déclinée à travers ceux qui ont cette sensibilité.
Dans un moment où il y a peut-être la crise de la politique, où
certains renient les mouvements politiques, nous croyons que les
mouvements politiques sont quelque chose de très important par
contre et qu'à leur intérieur et à travers la politique on peut
réussir à intervenir pour étudier des solutions intelligentes car
dans ce moment sur certains thèmes est le fonds commun qui fait
passer l'idée d'une politique qui, au-delà de la division sur les
thèmes administratifs, a une vision commune ou quand même a des
objectifs communs qu'on peut mener. Dans ce sens donc je crois
qu'il faut remercier toutes les sensibilités qui ont travaillé à ce
dossier et c'est un peu dans un moment où la politique s'interroge
sur ce qu'on doit faire pour réaffirmer une autonomie, qui est de
plus en plus attaquée, ce qu'on peut faire est, au moins pour
certains thèmes, avoir un front commun. Celle-ci est une synthèse
de cet acte qui aujourd'hui arrive à ce Conseil: c'est l'exemple de
comment sur certains thèmes on peut travailler et être concrets
pour réaffirmer certains principes.
Lo hanno ricordato i diversi colleghi, ma voglio sottolineare
che tra le varie disposizioni la preminenza per una possibilità di
deduzioni anche totali in materia di tasse e tributi relativi
all'agricoltura è un segnale che effettivamente arriva in un
settore delicato. Quando spesso si parla di montagna, di
agricoltura di montagna, di difficoltà di lavorare nei nostri
territori, questo pezzo importante dell'articolo 4 sancisce una
prerogativa della nostra comunità, che da decenni viene perseguita
non solo qui nelle istituzioni locali, ma anche nelle istituzioni
nazionali e anche nei momenti in cui abbiamo avuto a livello
internazionale dei nostri rappresentanti. In questo senso quindi,
come già è stato peraltro espresso, esprimiamo grande soddisfazione
per questo atto, che segna uno sviluppo della nostra autonomia in
senso moderno.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola il
Presidente della Regione, ne ha facoltà.
Marquis (SA) -
Tutti i colleghi che sono intervenuti
hanno evidenziato l'importanza di questa norma, di questo argomento
che oggi è in discussione. Si tratta di aumentare le possibilità,
le disponibilità nelle mani del Governo regionale,
dell'Amministrazione regionale per poter creare le condizioni di
sviluppo. Oggi è importante poter pianificare e programmare la
crescita del proprio territorio. La crescita del territorio passa
anche attraverso la possibilità di fare della programmazione
economica. Credo che questo sia importante perché questo è uno
strumento evoluto che, com'è stato sottolineato da chi è
intervenuto prima di me, richiede anche responsabilità. È un
meccanismo che richiede anche un cambio culturale che porta a
differenziare le politiche di approccio rispetto a quelle della
contribuzione individuale. Con la leva dell'intervento sulla
fiscalità c'è una maggiore possibilità di creare le condizioni per
favorire i territori svantaggiati, creando anche delle politiche
differenziate all'interno delle singole zone sui vari tributi e
sulle varie imposte. Sicuramente c'è ancora tanta strada da fare su
questo argomento perché, per poter applicare i contenuti di questa
norma, occorre che quello che noi oggi esaminiamo come proposta sia
poi approvata dal Governo centrale.
Voglio sottolineare che questo è un argomento di cui si è
parlato molto nel Consiglio regionale, sul quale abbiamo approvato
un ordine del giorno al momento della discussione della finanziaria
2017-2019, dopodiché la Commissione paritetica ha preso in carico
l'argomento e nell'arco di quattro mesi è addivenuta
all'approvazione di questo schema di norma. È stato un lavoro
impegnativo, di cui siamo grati soprattutto al Presidente Louvin
che ha dato ritmo, ha impostato l'attività anche grazie al supporto
dei suoi colleghi e delle strutture regionali che hanno garantito
tutto il loro apporto, e mi riferisco soprattutto a quelli degli
Enti locali e degli uffici delle Finanze.
È questo uno strumento che ci consentirà di recuperare dei
ritardi rispetto a delle applicazioni che ci sono già in alcune
Regioni ordinarie per ciò che i concerne tributi e le imposte
regionali, ma anche nei confronti di altre autonomie speciali quali
quelle di Trento, di Bolzano, della Regione Friuli Venezia Giulia e
della Regione Sardegna, che hanno già la possibilità di intervenire
nell'ambito delle imposte, il cui gettito va al 100 percento alla
loro Regione e lì possono già effettuare della manovrabilità. Mi
riferisco in particolare all'IRAP, che credo sia una leva molto
importante per poter contribuire allo sviluppo delle attività
produttive valdostane, ma nello stesso tempo anche per attrarre
degli investimenti dall'esterno. Questi sono strumenti evoluti, che
sono già utilizzati anche in Regioni a Statuto ordinario quali la
Lombardia, la Toscana. Credo pertanto che nei prossimi giorni,
quando sarà attivato il tavolo di confronto con lo Stato per
affrontare le difficili questioni finanziarie che abbiamo
richiamato in questo periodo, porteremo anche sul tavolo questa
questione della manovrabilità fiscale e andremo a sollecitare
l'approvazione quanto prima di questa norma, che oggi è all'esame
del Consiglio regionale. Auspichiamo che il Governo abbia tutta la
sensibilità per darci le risposte quanto prima, quelle che ci
aspettiamo su questo argomento, perché per noi è estremamente
importante poter intervenire sull'argomento.
Al di là della possibilità di intervenire sulla manovrabilità
dei vari tributi, ci sono anche delle importanti innovazioni dentro
questo schema. Si parla anche di poter gestire le modalità di
riscossione, di pianificare il modello di riscossione dei tributi
in Valle d'Aosta e credo che anche questo possa essere un tema
molto importante da prendere in carico e in attenzione da parte
dell'Amministrazione regionale, perché si dà la possibilità di
poter intervenire in termini anche di semplificazione, nei rapporti
con il cittadino, della gestione e della riscossione dei
tributi.
Come ha evidenziato anche il collega Gerandin, questo è un
catalogo di opportunità, di possibilità su cui il Governo,
l'Amministrazione e il Consiglio regionale potranno lavorare
nell'interesse di creare le condizioni per favorire le situazioni
di maggiore difficoltà e utilizzando questa leva per concorrere
allo sviluppo della nostra economia.
Io voglio ringraziare tutti quelli che hanno lavorato a
quest'obiettivo e sono sicuro che tutti insieme, unitamente anche
ai nostri Parlamentari, sapremo farci sentire nei confronti dello
Stato per determinare le condizioni necessarie affinché questo
schema possa diventare il prima possibile legge.
Presidente -
Dichiarazioni di voto. Ha chiesto la parola
il collega Rollandin, ne ha facoltà.
Rollandin (UV) -
Je voulais seulement souligner...et je
crois qu'on a déjà expliqué les raisons pour lesquelles on est
d'accord sur ce thème...il a été présenté il y a une année et demi,
et pas quatre mois, un travail sur ce thème ; donc, je crois qu'il
y a toute la condition de ce qui a été présenté aujourd'hui.
Malheureusement ce n'est pas pour des difficultés de la commission,
mais pour des entraves liées au fait qu'on a eu le changement du
Gouvernement au niveau national que la commission n'a pas pu
travailler. C'est donc en conséquence du débat qu'il y avait eu sur
l'article 14 qu'on avait entamé ce sujet, qui avait été déjà
préparé il y a une année et demi. Donc, on va voter avec conviction
sur cet acte, qui sûrement sera impactant pour notre futur. On
espère qu'il y aura une approbation, qui, malheureusement, n'a pas
encore été faite pour d'autres règlements d'actuation et je crois
que ce sera là l'attention que nous aurons vis-à-vis de ce
thème.
Presidente -
Se non ci sono altri interventi, possiamo
porre in votazione. Dichiaro aperta la votazione. La votazione è
chiusa.
Presenti: 33
Votanti           
: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK