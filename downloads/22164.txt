Consiglio Regionale della Valle d'Aosta - Oggetto del Consiglio n. 1833 del 9 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1833 del 9 marzo 2006 - Resoconto
OGGETTO N. 1833/XII - Discussione generale del disegno di legge:
"Ulteriori modificazioni alla legge regionale 28 giugno 1982, n. 16
(Costituzione della società finanziaria regionale per lo sviluppo
economico della Regione Valle d'Aosta)".
Presidente - La parola al relatore, Consigliere Rini.
Rini (UV) - Il disegno di legge in esame ha la finalità di
riordinare il sistema degli interventi posti in essere dalla
"Finaosta S.p.a.", rendendolo più conforme all'evoluzione
verificatasi negli ultimi anni nel contesto economico e
armonizzandolo agli orientamenti stabiliti dalla Comunità europea
in materia di libera concorrenza. Alcune modifiche, inoltre, si
sono rese necessarie per permettere l'adeguamento dello Statuto
sociale della "Finaosta", i cui principi fondamentali sona
contenuti nella legge, al fine di recepire le modifiche normative
in materia di diritto societario e gli indirizzi forniti dalla
Banca d'Italia nell'ambito della sua attività di vigilanza.
Dal punto di vista formale, l'opportunità, emersa nel corso dei
lavori della Commissione che presiedo, di approvare un nuovo testo
che disciplini la società finanziaria regionale, in luogo di
un'ulteriore legge di modifica della legge n. 16/1982, risponde ad
esigenze di buona tecnica legislativa e nasce, in particolare, da
due considerazioni:
- la legge n. 16/1982 è una legge datata ed è stata oggetto di
numerose modifiche e riscriverla completamente ha permesso di
effettuare una consistente "pulizia" del sistema normativo mediante
l'abrogazione totale di 7 leggi di modifica e di altre singole
disposizioni di leggi regionali (oltre, naturalmente,
all'abrogazione della legge n. 16/1982);
- l'approvazione di una nuova legge offrirà agli interessati un
testo più leggibile rispetto a quello che risulterebbe in seguito
all'inserimento delle modifiche del disegno di legge n. 102 nel
testo vigente della legge regionale n. 16/1982.
Nel dettaglio del contenuto vi illustrerò in particolare le
modifiche rispetto alla disciplina in vigore.
Articolo 1, modifica del titolo da "Natura giuridica" a
"Oggetto". Qui le modifiche sono formali per tenere conto che si
interviene sulla disciplina di una società già costituita con la
legge regionale n. 16/1982.
Articolo 2, natura della società e statuto. La norma riprende i
contenuti sostanziali dell'attuale articolo l, precisando la
qualifica di "Finaosta" quale ente strumentale della Regione,
affinché nell'ambito della disciplina comunitaria in materia di
affidamento di servizi sia chiaro che si tratta di un "organismo di
diritto pubblico". Al comma 2 si ridefiniscono i soggetti che
possono partecipare al capitale sociale, senza rilevanti modifiche
sostanziali, ma nel rispetto della nuova terminologia contenuta
nelle nome di settore. Il comma 3 prevede l'aumento della
partecipazione maggioritaria della Regione dal 51% al 75%,
rafforzando il principio enunciato al primo comma (natura di
organismo di diritto pubblico), ed è conforme all'attuale
composizione del capitale, che è posseduto per una percentuale pari
al 77,55% dalla Regione. Qui è importante rilevare l'aggiunta di un
comma rispetto al testo originario, comma che prevede che le
modifiche allo statuto di "Finaosta" dovranno essere approvate con
deliberazione del Consiglio regionale, con lo spirito di
coinvolgere sempre più tutti i Consiglieri sia di maggioranza che
di opposizione nelle scelte strategiche, per ridare al Consiglio la
centralità decisionale che tutti quanti auspichiamo.
Passando all'articolo 3, oggetto sociale, qui le modifiche
consistono nella riformulazione del testo, al fine di meglio
individuare le finalità di "Finaosta", le forme di intervento e i
soggetti beneficiari. Viene eliminata tra i possibili destinatari
degli interventi di "Finaosta" l'esclusione delle assicurazioni.
Esclusione che non era comprensibile e neanche giustificata.
L'inserimento delle società di assicurazioni come possibili soci di
"Finaosta" ha preoccupato gli agenti di assicurazioni, che hanno
richiesto garanzie affinché la loro attività possa essere
esercitata in modo sereno e senza possibili previsioni di
privilegio, a vantaggio di uno o più soggetti, a discapito della
libera ed equilibrata concorrenza. Queste richieste, come vedremo
avanti, sono state parzialmente accolte e ritengo che l'eventuale
partecipazione di società di assicurazioni in "Finaosta" con le
garanzie di cui ho accennato potrebbe portare nelle casse regionali
anche non poche risorse.
Inoltre, rispetto alla normativa in vigore, che delimita
l'ambito di attuazione degli interventi a favore di imprese con
sede legale e prevalente attività nel territorio regionale, è stata
introdotta la possibilità di attuare interventi a favore di imprese
pubbliche e private e di enti pubblici in assenza del requisito
della sede legale nella Regione - sostituita dalla prevalenza
dell'attività nella Regione - e senza l'individuazione delle
caratteristiche dimensionali delle imprese, prescrizioni che non
erano più compatibili con gli orientamenti della Comunità
europea.
La previsione in ordine alla possibilità di attuare interventi
anche a favore di imprese con organizzazione operativa e prevalente
attività al di fuori del territorio regionale, a condizione che gli
interventi siano funzionali allo sviluppo dl iniziative economiche
nell'ambito della Regione o al conseguimento di obiettivi di
interesse per il contesto economico regionale tiene conto
dell'evoluzione e delle trasformazioni verificatesi nel comparto
economico.
Articolo 4, gestioni finanziarie. Qui non vi sono modifiche
sostanziali rispetto al testo in vigore.
Articolo 5 , interventi nella gestione ordinaria. L'articolo è
stato riformulato, al fine di definire in maniera più sistematica
le attività esercitabili da parte di "Finaosta": a) assunzione di
partecipazioni; b) concessione di finanziamenti; c) consulenza alle
imprese; d) assunzione di incarichi di studio affidati dalla
Regione. Il testo modificato recepisce le attività già previste,
fatta eccezione per l'attività di progettazione, costruzione,
gestione e locazione di immobili, che - nel rispetto delle
disposizioni dettate dalla normativa in materia di esercizio del
credito - è stata circoscritta agli interventi attuabili
nell'ambito dalla Gestione speciale.
Articolo 6, interventi nella gestione speciale. Il testo e stato
riformulato, con le seguenti integrazioni: limitazione alla sola
gestione speciale dell'esercizio dell'attività immobiliare;
precisazione in ordine alle modalità di "compensazione degli oneri"
sostenuti da "Finaosta", quale ente affidatario degli incarichi
conferiti dalla Regione.
Articolo 7, modalità di intervento. L'articolo stato
riformulato, con le seguenti modifiche: nel comma 4 è stato reso
più restrittivo il limite, secondo cui ciascuna partecipazione in
gestione ordinaria non può superare il 35% del capitale o del
patrimonio netto della società partecipata, inserendo nel computo
anche le partecipazioni infragruppo detenute da "Finaosta"; nel
comma 5, che - in deroga a quanto previsto dal comma 4 - consente
di superare la soglia del 35%, oltre che per gli interventi in
gestione speciale, anche nell'ambito di alcune partecipazioni in
gestione ordinaria, sono state precisate in maniera più dettagliata
le attività che rientrano nella deroga; nel comma 6 è stato reso
più restrittivo il limite secondo cui "Finaosta" non può impegnare
una somma superiore al 15% del proprio patrimonio netto per
effettuare interventi - partecipazione e finanziamenti - in
gestione ordinaria a favore di una sola impresa, inserendo nel
computo anche gli interventi attuati a favore di imprese del
gruppo. Come avevo accennato in precedenza, si è voluto dare delle
risposte alle richieste del settore assicurativo e con
l'introduzione in questo articolo del comma 5bis, presentato oggi
dall'Assessore, si precisa che la "Finaosta", nell'attuare
eventuali interventi sotto qualsiasi forma a beneficio di società
di assicurazioni, garantisce che tali interventi non alterino la
concorrenza nell'offerta dei prodotti assicurativi, per cui anche
in questo settore la "Finaosta" non creerà posizioni di privilegio
nei confronti di qualcuno a scapito di altri. Visto che sono stati
presentati degli emendamenti per quanto riguarda questo argomento,
credo sia giusto rilevare che la categoria ha apprezzato
l'emendamento che, pur non rispondendo appieno alle loro richieste,
viene incontro alle loro legittime preoccupazioni.
Articolo 8, applicazione degli articoli 87 e 88 del Trattato CE.
L'articolo in oggetto è stato introdotto con la finalità di rendere
compatibile l'operatività di "Finaosta" con il diritto comunitario
e, in particolare, con la disciplina degli aiuti di Stato,
prevedendo che la stessa operi, sia in gestione ordinaria che in
gestione speciale, nel rispetto delle disposizioni comunitarie in
materia.
Articolo 9, recesso delle partecipazioni. L'articolo nella nuova
formulazione ribadisce sia il principio del carattere temporaneo
delle partecipazioni di "Finaosta" in gestione ordinaria, sia la
deroga al principio stesso nell'ipotesi di partecipazioni in
società strumentali all'attività di "Finaosta" o finalizzate al
conseguimento di obiettivi di interesse per il contesto economico
regionale.
Articolo 10, partecipazione al capitale sociale. La modifica
rafforza il principio enunciato all'articolo 2 - natura di ente
strumentale di "Finaosta" -, con la previsione, in caso di aumento
del capitale sociale, della partecipazione maggioritaria della
Regione nella misura del 75%. La misura del capitale sociale resta
fissata nello Statuto.
Articolo 11, fondi speciali. La modifica è formale, oltre ad
un'integrazione che prevede che il rendiconto annuale del fondo di
dotazione della gestione speciale venga allegato al conto
consuntivo della Regione.
Articolo 12, obbligazioni, e articolo 13, rapporti con la
Regione. Qui il testo è stato rivisto nella forma per adeguarsi
alle nuove norme in materia.
Articolo 14 , consiglio di amministrazione. Comma 1, la modifica
concerne la possibilità di aumentare il numero dei componenti del
consiglio di amministrazione dagli attuali 9 a 11 e dispone che i
medesimi debbano essere in possesso dei requisiti previsti dalle
norme in materia di esercizio del credito (onorabilità,
professionalità e indipendenza). Comma 2 e comma 3, il testo
proposto prevede la nomina da parte della Giunta regionale del
Presidente e di due terzi dei Consiglieri - di cui uno da designare
tra i dipendenti regionali, uno tra i componenti del Consiglio
della Camera valdostana delle imprese e delle professioni e uno tra
i legali rappresentanti dei soci aderenti a Confindustria Valle
d'Aosta - e la nomina degli altri membri da parte dell'assemblea
degli azionisti. Comma 4 e comma 5, i commi 4 e 5 ridefiniscono i
requisiti di professionalità del Presidente e dei componenti del
Consiglio di amministrazione nel rispetto di quanto disposto per
gli esponenti degli intermediari finanziari dal decreto
ministeriale 30 dicembre 1988, n. 516. Per i consiglieri è
richiesto di possedere uno dei requisiti per almeno un triennio;
per il Presidente, oltre ad uno dei diplomi di laurea indicati, uno
dei requisiti di professionalità per almeno un quinquennio. Gli
altri commi non prevedono modifiche sostanziali.
Articolo 15, collegio sindacale. La modifica proposta deriva
dall'applicazione delle nuove disposizioni in materia di diritto
societario e concerne in particolare il controllo contabile sulla
società, da esercitarsi da parte del collegio sindacale o da parte
di una società di revisione iscritta nel registro istituito presso
il Ministero della giustizia, nelle ipotesi identificate dal Codice
civile; ciò significa che ora il controllo contabile su "Finaosta",
poiché essa è tenuta alla redazione del bilancio consolidato, non
può più essere esercitato dal collegio sindacale, ma deve essere
esercitato da una società di revisione.
Articolo 16, consiglio di gestione, e articolo 17, consiglio di
sorveglianza e controllo contabile. È stata inserita la possibilità
che le nuove norme del diritto societario hanno previsto di gestire
la società con il sistema cosiddetto "dualistico", basato su un
consiglio di gestione, anziché il consiglio di amministrazione, e
di un consiglio di sorveglianza, anziché il collegio sindacale. La
principale differenza è costituita dai poteri più ampi previsti dai
Codice civile in capo al consiglio di sorveglianza rispetto
all'organo tradizionale (collegio sindacale). Le norme applicabili
ai membri di questi organi sono le stesse previste per quelli degli
organi tradizionali. La scelta di questo diverso sistema di
gestione dovrà eventualmente essere compiuta nello statuto della
società, statuto che dovrà essere discusso e che passerà in
quest'aula.
Articolo 18, abrogazioni, articolo 19, disposizione di
coordinamento e articolo 20, disposizione transitoria.
Dell'importanza di procedere alle abrogazioni per la
semplificazione del nostro ordinamento si è già detto in premessa.
Le disposizioni di coordinamento e transitorie si rendono
necessarie per assicurare continuità nell'azione di "Finaosta" e
dei suoi organi.
Per terminare, vorrei aggiungere che la II Commissione ha voluto
approfondire i contenuti di questo disegno di legge, oltre che con
l'audizione dell'Assessore competente, anche con i principali
rappresentanti degli attori dello sviluppo socio-economico della
nostra Valle. Durante le audizioni abbiamo potuto constatare che in
linea di massima il provvedimento oggi all'esame del Consiglio è
stato recepito in generale in modo favorevole. Certo, alcune
osservazioni critiche, come sempre avviene, sono state fatte;
alcune proposte di modifica non sono state accolte e oggi
puntualmente, come quasi sempre avviene, vengono ripresentate dalle
minoranze sotto forma di emendamenti, per cercare di far entrare
dalle "finestre" quanto non è stato possibile far entrare dalla
"porta". Avremo modo di valutare oggi tutte queste proposte di
modifica e nel rispetto dei ruoli e responsabilità,
democraticamente, daremo le risposte più idonee affinché
"Finaosta", ente strumentale della Regione, possa anche in futuro
aiutare la nostra Valle a crescere, svilupparsi e progredire,
questo nell'interesse della collettività intera. Credo sia
comprensibile che ognuno cerchi di difendere i propri interessi a
volte anche di "bottega", ma noi qui non dobbiamo cadere nella
trappola dell'individualismo, ma dobbiamo prima di tutto difendere
e lavorare per gli interessi superiori e generali della Valle e
così facendo daremo delle risposte a tutta la collettività.
Presidente - Dichiaro aperta la discussione generale. Ricordo
che si discute e si vota il nuovo testo predisposto dalla II
Commissione con il seguente nuovo titolo: "Nuove disposizioni
concernenti la società finanziaria regionale "Finaosta S.p.a.",
abrogazione della legge regionale 28 giugno 1982, n. 16". La I
Commissione ha dato parere a maggioranza in merito e nel frattempo
sono stati presentati 3 emendamenti dall'Assessore Marguerettaz, 11
dal gruppo "Arcobaleno", 33 dal gruppo "La Casa delle Libertà".
La parola al Consigliere Praduroux.
Praduroux (UV) - Temi come quelli del potenziamento del tessuto
produttivo economico finanziario e infrastrutturale della nostra
Regione sono oggetto di esame nella IV Commissione, per questo
motivo desidero consegnare tali brevi riflessioni al dibattito in
corso sul disegno di legge in materia di modificazioni alla legge
costitutiva della "Finaosta".
La modernizzazione del ruolo e delle funzioni della "Finaosta"
passa attraverso le innovazioni e le modifiche introdotte da questo
disegno di legge regionale, sarà così possibile disporre di uno
strumento al passo con i tempi, adatto alle esigenze attuali, che
possa intervenire in maniera adeguata in tutti i settori economici
e finanziari. La crescita della competitività del sistema economico
valdostano è un obiettivo importante che potremo centrare solo se
saremo in grado di valorizzare le risorse locali e dirigerle verso
investimenti di ampio respiro e capaci di generare nuove
opportunità di sviluppo. Un elemento decisivo per poter raggiungere
questo obiettivo è il rafforzamento del ruolo di "Finaosta",
unitamente agli altri soggetti che compongono il sistema
dell'Assocredito valdostano. Abbiamo sovente sottolineato come
nella nostra Regione giochino come fattori di condizionamento i
piccoli numeri, che di certo non favoriscono il settore produttivo
e industriale. Abbiamo di conseguenza messo in evidenza
l'importanza di mantenere un'attenzione costante per assicurare il
giusto stimolo e le opportunità in grado di incentivare la
mentalità imprenditoriale sia a livello di nuove realtà, sia per il
consolidamento di quelle esistenti. Una logica moderna di supporto
che sappia garantire, da un lato, l'adeguato apporto finanziario,
facendo maturare dall'altro un atteggiamento maturo e consapevole
nei soggetti destinatari di tali misure di sostegno, caratterizzate
da criteri selettivi e non a pioggia. Anche in questo senso
l'adeguamento del ruolo della "Finaosta" è determinante per
svolgere appieno e nelle condizioni più efficaci quella funzione di
stimolo capace di alimentare occasioni di sviluppo imprenditoriali
locali, con progetti di larghe vedute sia in termini temporali, sia
in termini di strategie di mercato e produttive. Va sottolineato ad
esempio fra gli elementi di innovazione quello previsto con
l'articolo 2 del presente disegno di legge regionale, che
garantisce a "Finaosta" la possibilità di attuare interventi a
favore di imprese pubbliche e private con organizzazione e
prevalente attività in Valle d'Aosta, andando ad eliminare il
riferimento come era finora alla sede legale in territorio
regionale.
Nella logica di rafforzamento del "sistema Valle d'Aosta" tra le
priorità figura quella di una crescita della competitività che può
consentire l'ampliamento di questo sistema. La direzione verso cui
puntare non può che essere quella di premiare l'intraprendenza
economica considerata come un valore da incentivare, in particolare
presso i giovani. Un altro settore nel quale il ruolo di "Finaosta"
è evidente e che potrà contare su un consolidamento in conseguenza
alle modifiche introdotte da questo provvedimento legislativo
risulta quello della riqualificazione e riconversione attraverso il
recupero economico degli insediamenti industriali. È un percorso
importante quello avviato su questo versante, che si coniuga al
rinnovo e al potenziamento delle reti infrastrutturali e alla
fornitura di servizi qualificati al terziario avanzato, che è in
grado di mettere in campo ulteriori elementi per la crescita
dell'imprenditoria valdostana.
Gli strumenti legislativi che la Regione ha varato nel recente
passato vanno anche a sostenere lo sviluppo della ricerca
scientifica, un terreno indispensabile per il futuro dei giovani ai
quali di pari passo sono messe a disposizione importanti occasioni
per il percorso formativo da svolgere anche su singoli progetti. È
questo un "volet" sul quale bisogna insistere, perché sulla ricerca
e sulla formazione si giocano le possibilità per creare un polo
valdostano che operi verso l'avanguardia delle tecnologie avanzate,
che possono rendere appetibile anche ad investitori esterni l'area
Valle d'Aosta. Un territorio il nostro che può concretamente porsi
come area di eccellenza nel settore sperimentale, favorito in
questo senso anche dalla particolare collocazione geografica in
posizione centrale rispetto all'Europa e ai grandi assi di flusso
commerciale.
Presidente - La parola alla Consigliera Squarzino Secondina.
Squarzino (Arc-VA) - Ci spiace sottolineare ancora una volta che
il Governo regionale decide su materie importanti senza
confrontarsi con i soggetti interessati. Non sono stati
interpellati gli imprenditori, né le organizzazioni sindacali, né
le banche. Nessuno è stato informato sui cambiamenti della legge,
ce lo hanno detto in Commissione i vari rappresentanti dell'ABI,
della Confindustria, dei sindacati. È vero, come ricordava il
collega Rini, che in Commissione si sono sentiti i vari soggetti
interessati alle tematiche di "Finaosta", ma sono stati sentiti in
Commissione per la prima volta e tutti ce lo hanno confermato. Fra
l'altro, tutti hanno ringraziato la Commissione perché avevano
finalmente avuto modo di esaminare il testo di legge e di fare le
proprie osservazioni. È vero che si tratta di una legge che ha la
funzione di recepire norme recenti in materia di diritto societario
e che alcune modifiche andavano fatte poiché la "Finaosta" rientra
fra gli istituti finanziari posti sotto il controllo della Banca
d'Italia. Vi sono però alcune novità che non sono legate al
semplice recepimento di norme statali o comunitarie, ma che
derivano da scelte politiche precise che andavano condivise e
discusse almeno all'interno del Patto per lo sviluppo. È vero che
il Patto per lo sviluppo è uno strumento che si sta riorganizzando,
ma i soggetti principali di questo Patto per lo sviluppo non sono
stati interpellati, potevano essere interpellati anche
indipendentemente dal Patto per lo sviluppo. Eppure "Finaosta" era
nata proprio come strumento di intervento nella nostra Regione per
far fronte alla crisi industriale degli anni '80. Questo
collegamento stretto fra il fine da raggiungere - sostenere
l'industria in Valle - e lo strumento ideato sembra venir meno o
passare in secondo piano rispetto ad altre attività che nel tempo
"Finaosta" ha assolto e questa legge accentua ulteriormente altre
tipologie di azioni, anzi le allarga a tal punto che quasi più
niente si sottrae alla possibilità di "Finaosta" di occuparsene,
specie se si fa riferimento alla gestione speciale. La "Finaosta"
fa tutto, dal "Piano per la salute e il benessere" a tutte le altre
iniziative, allo studio per le varie attività che si intende
attuare. Sempre dagli anni '80 la Regione aveva attivato altri
strumenti di aiuto finanziario alle imprese artigiane, come la
Confidi. Forse valeva la pena, nel momento in cui si interveniva su
"Finaosta", di vedere il collegamento con questi altri strumenti
dato che si occupano degli stessi ambiti di attività.
Quali sono le novità della legge, su cui esprimiamo alcuni
dubbi? Intanto il fatto di includere le assicurazioni fra le
attività della finanziaria. Non abbiamo percepito i motivi per cui
si è voluto inserire tale nuovo settore di attività, su questo c'è
una nota critica da parte del rappresentante degli agenti di
assicurazione. Altro dubbio che abbiamo è l'estensione dei soggetti
che vengono finanziati, anche ad imprese che non operano in Valle
per attività che si reputano interessanti dal punto di vista
economico per la Valle od attività svolte fuori Valle da imprese
che operano prevalentemente in Valle. Non siamo così convinti che
ampliare al massimo i soggetti a favore dei quali intervenire sia
positivo, se non c'è chiarezza degli obiettivi, degli strumenti con
cui valutare queste proposte di intervento in Valle, o proposte di
piani industriali da finanziare.
Ancora: c'è un'estensione illimitata per destinatari e per forme
di finanziamenti all'articolo 5 e si ricorre a dizioni così
generiche che possono dare origine a discrezionalità, a
finanziamenti "ad personam".
Ancora: ci lascia alcuni dubbi l'inserimento degli enti pubblici
come possibili destinatari degli interventi, non esistono altre
forme di finanziamento per gli enti locali? Vogliamo trasformare la
finanziaria regionale in finanziaria comunale?
Ancora: abbiamo dubbi sulla composizione del "CdA" o consiglio
di gestione. Non capiamo bene perché si lasci un numero invariabile
da 9 a 11, ma chi decide, in base a quali elementi? Non sono chiare
le motivazioni per cui viene inserita nel "CdA" la camera di
commercio, che non è socio di "Finaosta" e non è chiaro perché la
Confindustria venga inserita nel "CdA" non in quanto socio, ma come
rappresentante di una categoria lavorativa. In questo senso sulla
base delle stesse motivazioni potremmo inserire anche
rappresentanti dei sindacati, come i sindacati hanno chiesto in
modo formale.
Rispetto ai criteri di selezione dei membri del "CdA", vediamo
che riprendono tali e quali quelli del DM n. 516/1998, forse
potremmo anche, non è proibito dal decreto, aggiungere qualche
altro criterio. Il decreto indica il minimo dei requisiti
richiesti, nulla osta che nella sua autonomia la Regione possa
introdurre criteri più selettivi, come ad esempio il possesso di
una laurea quadriennale. Questa è una legge molto importante,
perché detta le regole di funzionamento di una finanziaria che
rappresenta quasi un ottavo Assessorato. È vero che rientra
all'interno delle competenze dell'Assessorato delle finanze, ma non
per niente abbiamo chiamato il suo Assessorato il "super
Assessorato"... anche per questo motivo. Vedendo dalla
documentazione che l'Assessore ci ha fornito in Commissione è
chiaro che sono numerosissime le società controllate da "Finaosta"
in gestione ordinaria e straordinaria, 14, e sono 19 le società
collegate a "Finaosta", società in cui "Finaosta" è presente con un
capitale che varia dal 49% al 20%. Come pure ci sono ancora 4
società in cui "Finaosta" partecipa con percentuali molto
inferiori, per un totale di 37 società che comprendono tutto il
settore economico della Regione, dal Casinò alla "Deval", agli
impianti funiviari, all'"Air Vallée", all'Autoporto, passando per
enti di formazione, ai servizi previdenziali, al "Centro sviluppo",
eccetera. Sappiamo il ruolo delicato che questa finanziaria può
svolgere, un ruolo importante ma, proprio perché è importante e
anche delicato perché può intervenire dappertutto, è importante
sapere in base a quali criteri interviene e a chi rende conto dei
suoi interventi.
L'elemento positivo di tale legge è il fatto che dovrà agire
sotto il controllo della Banca d'Italia, questa è una garanzia per
quanto riguarda l'aspetto finanziario.
Per quanto riguarda l'aspetto politico, non esiste alcuno
strumento di controllo da parte del massimo organo politico, che è
il Consiglio regionale, se non la conoscenza del bilancio o la
funzione ispettiva, a volte anche ostacolata, dei singoli
Consiglieri. Troppo poco a fronte dell'immenso campo di azioni che
si demanda a questa finanziaria.
Abbiamo presentato alcuni emendamenti con cui vogliamo
intervenire su alcuni dei punti che abbiamo sottolineato.
Presidente - La parola al Consigliere Frassy.
Frassy (CdL) - Penso che su una legge di questa portata vadano
fatte una serie di riflessioni. Questa era una legge attesa, perché
da più parti, non solo dalla parte politica, ma direi soprattutto
dal versante economico si sentiva l'esigenza di modificare lo
strumento finanziario per eccellenza con cui opera la Regione,
ossia le modalità di funzionamento di "Finaosta". È una legge di
cui si parlava da molto relativamente alla sua modifica, ma si è
parlato poco dei contenuti da modificare della medesima e, a
scorrere i tanti articoli che la compongono, ci rendiamo conto che,
se questa legge doveva essere modificata, sicuramente il disegno di
legge n. 102 non coglie la direzione giusta, anzi sosteniamo che
quest'ultimo - che modifica la vecchia legge n. 16/1982 - va
nell'esatta direzione opposta a quella direzione di cui forse
avrebbe tanto avuto bisogno la Valle d'Aosta, soprattutto la sua
economia. È una legge, Assessore Marguerettaz, che contraddice in
pieno quello che avete portato alla discussione di quest'aula lo
scorso Consiglio con la vostra nuova azione di governo. È una legge
che non dà risposte alle esigenze operative di snellimento di tutto
un apparato burocratico. È una legge, in sostanza, che tentiamo in
parte di modificare, presentando 33 emendamenti, che non sono
frutto di una fantasia politica che voglia agire a "colpi" di
emendamenti, non sono l'evidenza di un ostruzionismo, ma sono
l'evidenza di uno sforzo politico per tentare di rendere più
adeguate alle esigenze attuali una legge che riteniamo totalmente
insoddisfacente.
Vi sono tanti aspetti sui quali riteniamo che sia necessario
fare della chiarezza e penso che alcuni di questi aspetti debbano
essere fin da subito evidenziati, per quella esigenza di
trasparenza che avete rivendicato nel documento di programma di
questa nuova maggioranza. Una maggioranza, colleghi di "Fédération"
e di "Stella Alpina", che di nuovo non ha niente, una maggioranza
che ripercorre i "binari" passati del controllo politico anche al
di fuori della politica e soprattutto il controllo della politica
sull'economia. Vorrei ricordare come il Presidente Caveri,
recependo indicazioni che emergevano dalla finanziaria nazionale,
ma anche indicazioni che erano state riprese in aula da vari
gruppi, aveva dichiarato e aveva manovrato, ma noi avevamo detto
che la manovra era insufficiente ed era più di facciata che di
sostanza, per tagliare i costi della politica e in quel taglio
avevamo evidenziato anche i costi indiretti della politica. Oggi
portate all'approvazione dell'aula una legge che va ad innalzare i
componenti del "CdA" di "Finaosta" da 9 a 11: se questi sono i
costi che vengono tagliati, abbiamo qualche dubbio su cosa
significhi tagliare i costi! Ma fate di peggio. Vi gestite in
maniera elastica la composizione del "CdA" e questo cosa vuol dire?
Vuol dire che non definite un numero preciso, ma lasciate intendere
che vi sia la possibilità, a seconda delle esigenze di
compensazione politica, di averne 9, piuttosto che averne 11 nel
"CdA". Questa legge perciò, semmai ve ne fosse l'esigenza, denota
la difficoltà del momento politico che attraversate all'interno
della vostra coalizione; avete bisogno di "stanze di
compensazione", queste "stanze di compensazione" non sono state
sufficienti nell'ambito istituzionale che avete tenuto in
"ostaggio" dall'inizio legislatura ad oggi, utilizzate anche gli
enti strumentali, le S.p.a. a partecipazione pubblica. Non ci
stupiamo, ma ci preoccupiamo, perché lei, Presidente Caveri, aveva
preso un impegno in quest'aula e noi avevamo creduto a
quell'impegno ritirando un ordine del giorno che chiedeva che
venisse ridotto il numero di componenti del "CdA" della "Casinò
S.p.a.". Lei si era impegnato a fare in modo che...
(interruzione del Presidente della Regione, fuori
microfono)
... no, lei si era impegnato a studiare per fare, non a studiare
per il gusto di studiare, perché qui siamo tutti studiosi, però
abbiamo anche l'obbligo del fare, cioè di amministrare e nelle
nomine che avete fatto qualche settimana fa i 5 della "Casinò
S.p.a." sono rimasti 5, perché non avete avuto il tempo di
aumentarli con provvedimento di legge. In "Finaosta" invece avete
avuto il tempo e ci troviamo qui di fronte a un aumento del numero
dei componenti del "CdA".
Venendo poi al modo in cui viene individuata la composizione del
"CdA", si era detto di "tagliare il cordone ombelicale" - e l'ex
Assessore Ferraris ne era stato sostenitore, pur con tutte le
difficoltà che aveva incontrato nel varare la Camera di commercio e
comunque mi pareva di aver capito che vi fosse questo convincimento
dalla Sinistra passando per il Centro regionalista alla parte
Destra liberale di questo Consiglio - che legava le funzioni della
Camera di commercio all'Amministrazione regionale e di colmare quel
"gap" di 60 anni, che aveva fatto sì che le funzioni che in tutte
le altre Province e Regioni sono gestite dalle camere di commercio
con il coinvolgimento delle categorie produttive potesse decollare
anche in Valle d'Aosta.
Ebbene, cosa fate? Prevedete, Assessore Marguerettaz e neo
Assessore La Torre, di mettere un rappresentante della Camera di
commercio, ma non glielo lasciate esprimere alla Camera di
commercio, lo andate a gestire di intesa e noi sappiamo che il peso
di queste intese politiche è la lottizzazione politica della
nomina. Devo allora capire come fa il neo Assessore La Torre a dire
che la prima condizione è meno Regione più impresa quando la Camera
di commercio, che rappresenta il mondo dell'impresa, è messa nelle
condizioni di non avere un'autonomia nella nomina che va ad
esprimere, perciò la nomina che sarà fatta dalla Camera di
commercio dovrà essere adottata d'intesa; allora è un tornare
indietro a quella situazione che vedeva la Regione gestire le varie
funzioni. È una preoccupazione inutile perché, se non si voleva
coinvolgere la Camera di commercio, bastava non scriverlo e la
Regione aveva un "omino" in più a cui mettere la "giacca" e sul
quale andare a chiudere eventuali altre compensazioni, perciò anche
il modo in cui viene umiliata "Confindustria"... "Confindustria"
potrebbe esserci o non esserci nel "CdA", ma che "Confindustria"
debba presentare una terna e ancora una volta il potere politico
decida dei tre chi è il più degno a rappresentare "Confindustria"
in "Finaosta" è umiliante per "Confindustria"! Auspico che
"Confindustria" rinunci a presentare la terna, perché è veramente
umiliante per chi ritenga di rappresentare il potere economico
dover sottostare a un pregiudizio di tipo politico.
Colleghi di maggioranza, la scorsa legislatura era finita con un
impegno. È vero che era un impegno che era stato assunto da chi
oggi ha fatto altre scelte politiche, mi riferisco all'ex
Presidente Louvin, ma era un impegno che quella maggioranza, che è
rimasta la stessa che appoggiava la "Giunta Louvin", aveva assunto
in quest'aula a fine legislatura: quello di andare a modificare i
criteri delle nomine e delle incompatibilità. Se andiamo a vedere
chi non può essere membro del "CdA" di "Finaosta", vediamo che
l'incompatibilità è con i rapporti di parentela con i dipendenti di
"Finaosta", cioè a nessuno viene in mente di pensare che, se c'è un
problema di conflittualità, sta con il potere politico, con le
parentele, con quella che è stata definita in maniera sintetica, ma
efficace dagli organi di informazione nazionale la "parentopoli
valdostana". Questi sono i problemi del conflitto di interessi e
delle situazioni che dovrebbero suggerire l'inopportunità di fare
certe nomine, non il fatto di avere il parente che lavori in
"Finaosta"! Questa legge perciò non va a rendere più chiaro e
trasparente il meccanismo di gestione di "Finaosta", ma consente e
rafforza quella gestione poco trasparente che ha sempre
caratterizzato "Finaosta" fin dal suo nascere. Questo dal punto di
vista dell'impostazione e della gestione di "Finaosta".
Dal punto di vista delle risposte, Assessore Marguerettaz e
Assessore La Torre, quali sono le risposte che questa legge
dovrebbe dare all'economia valdostana? Siamo perplessi e
preoccupati che ancora una volta certe affermazioni vengano
smentite dai fatti.
Dice chi si occupa di industria da qualche giorno... e non se ne
abbia a male l'Assessore La Torre se avrà forse un'"overdose" da
citazione, ma è lui che si occupa di economia in questo contesto
politico... dice: "bisogna privilegiare le piccole e medie
imprese", ma in questa legge non è scritto, anzi in questa legge
avete tolto quello che era scritto nella legge n. 16/1982, che
andava a tutelare le piccole e medie imprese, che erano i soggetti
privilegiati degli interventi di "Finaosta". Mi rendo conto che
quello che era stato scritto in quella legge rimase "lettera
morta", perché questo processo di attenzione non si è mai
concretizzato, però se non altro c'era la sensibilità politica di
scriverlo in legge; oggi non c'è neppure più questa sensibilità
politica, oggi la piccola e la media impresa, che è l'impresa che
nasce e può crescere in Valle d'Aosta, viene cancellata con un
tratto di penna a beneficio di altri scenari.
Che scenari sono... sono gli scenari della "Conner",
dell'"Akerlund", della "Balzano", della "Tecdis"? È questa la
grande industria che con questa riforma volete finanziare? Se
questa è la prospettiva, sicuramente è un motivo in più per dire
che questa legge non colga nel segno del DNA socio-economico di
questa Regione. È una legge che è scritta fuori dal tempo, è una
legge che non coglie il momento di grave crisi che si sta
attraversando in questa Regione, è una legge che ancora una volta
smentisce quanto avete scritto nella nuova azione di governo, ossia
coinvolgere maggiormente il privato nei processi dello sviluppo
economico di questa Regione. Perché lo smentisce? Perché ancora una
volta non viene regolamentata, ma viene ampliata la possibilità di
fare entrare "Finaosta" in "partnership" in società con quelli che
sono o dovrebbero essere gli attori del processo produttivo. Andare
a mettere in piedi un meccanismo di questo genere senza creare
degli equilibri e degli scenari vuol dire rafforzare il controllo
di questa economia che, proprio in virtù di questo controllo,
risulta essere sempre più asfittica e in crisi. Esprimiamo
preoccupazione di conseguenza per l'impianto del disegno di legge
che avete confezionato, perché riteniamo che si sia persa
l'occasione di dare delle risposte di un certo tipo. Devo dire che
siete in contraddizione con quanto scrivete nei principi, perché
all'oggetto sociale dite che "Finaosta" ha lo scopo di concorrere
nel quadro di una politica di programmazione regionale, ma,
Presidente Caveri, chi la fa la programmazione e dove la fate? La
fate nelle stanze di Giunta, con le deliberazioni di Giunta...
Caveri -
(fuori microfono)
... voi siete contro la
programmazione...
Frassy (CdL) - ... no, siamo per la programmazione
dell'intervento pubblico, non siamo per la programmazione
dell'economia in libero mercato, ma siamo per la programmazione
dell'intervento pubblico in economia, proprio per evitare un
intervento a pioggia o, peggio, un intervento dettato da leggi
della convenienza politica. Penso che dobbiate esserne consapevoli.
"Finaosta" ha dei numeri che sono paurosi dal punto di vista delle
movimentazioni finanziarie che vengono gestite; ha chiuso l'ultimo
bilancio con 7 milioni di utile, ma ha una situazione patrimoniale
che supera il 1,5 miliardo di euro. A fronte di situazioni di
questo tipo mi sembra normale che si voglia capire quale sia lo
scenario del prossimo futuro. Lo scenario del prossimo futuro è la
replica del passato! Con la differenza che nel passato non avevamo
il passato ad evidenziarci gli sbagli di una certa gestione, oggi
abbiamo l'aggravante di avere una sequenza infinita di errori che
non vengono considerati, che vengono rimossi dalle valutazioni e
dalle analisi e si procede come se nulla fosse accaduto. Si procede
con il peso pesante di questa politica e mi dispiace per gli amici
di "Stella Alpina" che sostengono di essere sempre stati
alternativi al coinvolgimento della Sinistra nel Governo regionale,
perché questa legge porta l'"imprimatur" di quella Sinistra da
socialismo reale che abbiamo politicamente sempre avversato, perché
antitetica al nostro modello di economia.
Da questa legge penso che difficilmente gli attori potenziali
dell'economia valdostana possano aspettarsi qualcosa o, meglio,
tutto quello che possono aspettarsi accadrà nella misura in cui
avranno la pazienza di mettersi in coda alle udienze del lunedì o
di essere obbedienti al precetto della nuova festa del 7 settembre,
che è stato licenziato oggi da quest'aula. Non c'è un rigo di
attenzione alla struttura portante dell'economia valdostana: il
comparto artigiano. Sul comparto artigiano avete dimostrato totale
miopia nella gestione di quel tentativo di riconversione che è
l'"Espace Aosta", ex "area Cogne"; in questa riscrittura dei
meccanismi di azione della finanza regionale a vantaggio
dell'economia valdostana non c'è un rigo di attenzione sulle
problematiche di finanziamento dell'artigianato e l'artigianato fa
più del 50% del comparto dell'economia in termini di produzione,
perciò questo è un altro elemento che possiamo definire di
distrazione.
Non penso di dover aggiungere molto di più in questo primo
intervento in discussione generale, anche perché nei 33 emendamenti
che abbiamo depositato e che andremo ad illustrare in maniera
sintetica penso che possa emergere l'apporto contributivo a questo
tipo di impianto legislativo che il nostro gruppo intende
apportare. Ci riserveremo di essere più puntuali su singoli aspetti
nel momento in cui andremo ad illustrare i singoli emendamenti.
Presidente - Se nessun altro intende prendere la parola,
dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Devo ringraziare il Presidente della II
Commissione, i Commissari, i colleghi di maggioranza, tutti i
Consiglieri per il lavoro fatto individualmente.
È una legge - qualcuno lo ha detto - molto attesa, una legge che
interviene su una norma regionale del 1982 che, come vedete, nelle
norme finali è stata oggetto di una serie di modifiche e quindi
anche la scelta della Commissione - ringrazio anche gli uffici di
predisporre un testo organico per una migliore lettura - credo vada
nella direzione di semplificare l'utilizzo degli strumenti
legislativi regionali. Credo che il Consiglio nella relazione del
Presidente della II Commissione abbia avuto modo di apprezzare
l'intervento legislativo su ogni singolo articolo.
Nella mia replica sono in obbligo di manifestare la mia
delusione per il lavoro invece proposto dalle due forze di
minoranza, "Arcobaleno" e "Forza Italia", ed è una grande delusione
non dal punto di vista quantitativo, perché da questo punto di
vista avete prodotto molto, è un giudizio mio e poi cercherò di
spiegarmi ma, dal punto di vista qualitativo, ho visto una proposta
molto confusa. Collega Squarzino, lei ha fatto un "collage", lei ha
preso nell'ambito delle audizioni una serie disordinata di
interventi fatti dai sindacati, da "Confindustria", dalle
assicurazioni e poi li ha messi insieme. Mi aspettavo di più, una
legge di questo tipo meritava di più. Poteva essere anche
contraria, ma avrei voluto leggere un ragionamento, non l'ho visto.
Una volta dite che bisogna coinvolgere, una volta dite che non
bisogna coinvolgere e poi nell'ambito degli emendamenti entreremo,
ma mi sarei aspettato qualcosa di più. Questa era la vera occasione
per dire come vedete "Finaosta", per dire come può essere tale
strumento; diventa veramente un'operazione di speculazione politica
introdurre qua e là delle proposte, come ha detto molto bene il
Presidente della II Commissione, che sono state bocciate nel
momento in cui sono state proposte dalla "porta" e voi le volete
far rientrare dalla "finestra". Credevo vi fosse una motivazione
maggiore. Nello specifico, il Governo non ha interpellato le
banche, perché le banche sono socie: ma questa è una legge
regionale, lo statuto è lo strumento che regola i rapporti fra soci
e lo statuto sarà compiutamente dibattuto nelle sedi proposte. Non
è quella dell'adozione della legge regionale la sede dove i soci di
"Finaosta" devono discutere e, se lo avessimo fatto, qualcuno
avrebbe detto che il Consiglio regionale è subordinato alle banche
e avrebbe gridato allo scandalo.
Avete detto che "Finaosta" era nata per la crisi degli anni '80,
non è vero! "Finaosta" era nata negli anni '80 nel momento in cui
un importante provvedimento aveva messo a disposizione le legittime
spettanze dell'Amministrazione regionale ed era uno strumento per
poter gestire le risorse che in allora erano a disposizione. È
diventato poi uno strumento per poter gestire, ma non era quella la
nascita.
In gestione speciale si fa tutto: ma la gestione speciale è la
gestione di risorse pubbliche, quindi vivaddio saranno gli organi
dell'Amministrazione regionale che daranno un'indicazione, quindi
nell'ambito della gestione speciale c'è una maggioranza che esprime
un Governo regionale e che "dà corpo e gambe". Non sono cose che
nascono in autonomia, di cui non si sa la paternità, è un aspetto
organico all'interno di una certa attività.
Lei mi parla dei Confidi: ma lei lo sa che i Confidi sono dei
consorzi di imprese di varia natura, che stanno avviando un
importante processo di analisi e di approfondimento, quindi
rispetto alla finanziaria si pongono come soggetto diverso, che ha
un'attività mutualistica che nulla ha a che fare con "Finaosta".
Possono esserci collaborazioni, ma sono due dimensioni diverse.
Sulle assicurazioni non mi soffermo.
Sulle aziende fuori Valle indicazioni generiche, ma nell'ambito
di queste indicazioni, così come oggi in tutte le nostre leggi, ci
rifacciamo a dei piani industriali che devono essere validati da
organi competenti, dove ci sarà assunzione di responsabilità e ci
saranno nell'ambito delle risorse pubbliche i controlli che tutti
voi ben conoscete.
Nell'ambito della composizione del "CdA" - vengo ad analizzare
l'intervento del collega Frassy - il 75% del suo intervento si è
appuntato sulla rappresentanza, quindi, da un lato, facciamo dei
discorsi anche importanti, dei discorsi programmatici ma, in
realtà, il 75% dell'intervento è stato fondato sulla rappresentanza
del "CdA". Le faccio l'elenco: ha parlato dei tagli dei costi della
politica e poi ha detto che si aumentano gli amministratori, ma,
qualitativamente e dal punto di vista della rappresentanza, vengono
coinvolti un maggior numero di soggetti nell'ambito della
programmazione e quindi in modo organico siamo passati da 9 a 11,
cosa che non c'è mai stata. Vi siete affrettati nel criticare gli
eventuali, gli apparenti secondo voi limiti di una rappresentanza,
nel momento in cui da una previsione che non esisteva dal punto di
vista legislativo siamo passati a una previsione organica
nell'ambito del "CdA" di due tipologie industriali: "Confindustria"
e Camera di commercio...
(interruzione del Consigliere Frassy, fuori
microfono)
... ma, rispetto a una non presenza, credo che il passaggio sia
assolutamente importante. Come lei sa, i soci che non siano soci
pubblici non possono avere delle riserve di legge nell'ambito della
composizione del "CdA", questo si può fare solo se si è una Regione
o un Comune, c'è la possibilità di dire: "è riservato nel "CdA"".
La Regione quindi, per poter nominare un rappresentante di
Confindustria assicurato e un rappresentante della Camera di
commercio, li ha messi all'interno dei requisiti per i suoi
rappresentanti; in sostanza, un rappresentante che è di riserva
regionale è introdotto con un requisito supplementare rispetto ai
requisiti di onorabilità e professionalità, all'interno di quelle
due tipologie, un rappresentante di "Confindustria" e un
rappresentante della Camera di commercio. Credo sia un alto
riconoscimento e penso che rispetto a questo avremo
istituzionalmente dei rappresentanti che, a giusto titolo, potranno
portare un contributo, non ripetendosi una situazione che poteva
avere ambiguità. C'è da dire ad onor del vero che nell'ambito del
"CdA" di "Finaosta" l'Amministrazione regionale finora ha sempre
avuto attenzione di indicare persone che appartenevano a queste
tipologie; quindi abbiamo introdotto in norma una prassi che finora
è stata seguita.
Rispetto al discorso del costo della politica, è una
speculazione! Quando parliamo di programmazione lei dice che non
abbiamo ridotto i costi della politica, ma noi andiamo a dare una
rappresentanza a due istituzioni: ecco il discorso da 9 a 11, non
c'è nulla di casuale ed è un falso dire che è una lottizzazione dal
punto di vista politico! Quando lei dice che gestiamo in modo
politico, lei non dà dignità, non solo. Nell'ambito del "CdA" c'era
un utilizzo diverso della rappresentanza del sistema bancario, ma
per fare questo bisogna approfondire, mi perdoni, Consigliere
Frassy, nel senso che finora il "CdA" e il Collegio sindacale di
"Finaosta" davano rappresentanza agli istituti di credito e
alternavano nell'ambito del "CdA" e del Collegio sindacale i
rappresentanti degli istituti di credito maggiormente
rappresentati, per cui una volta c'era un rappresentante del San
Paolo nell'amministrazione e un rappresentante della vecchia CRT
nel Collegio sindacale e poi si alternavano. Capite che i "partner"
tecnici di natura bancaria, per poter portare un contributo che non
sia solo quello del controllo, devono essere seduti nel "CdA" e
questo aumento permette di dare una rappresentanza al ceto bancario
che siederà nel "CdA" e nell'ambito dei patti parasociali e nella
prassi sparirà questa rappresentanza nel Collegio sindacale, che è
garantita dai requisiti di professionalità che deve avere il
Collegio sindacale, quindi dove le banche come "partner" tecnici
non esprimono le loro potenzialità. Ecco qual è la spiegazione
corretta, mentre tutto il resto è romanticismo, ma deviato e un po'
decadente. L'umiliazione per "Confindustria" credo sia venuta
meno.
Tolto il riferimento delle medie e piccole... anche lì,
Consigliere Frassy, il riferimento è stato tolto in virtù dei
riferimenti di natura europea sulla concorrenza e nell'ambito del
vecchio articolato già trovava la negazione di quella indicazione,
perché nell'articolato era prevista la deroga e la deroga già
indicava che si poteva finanziare tutti a condizione di una
deliberazione, perché questa norma, lei lo sa, sarebbe in questo
modo diventata non accoglibile da parte dell'Unione europea e
avrebbe potuto essere censurata, perché le normative sugli aiuti
danno delle individuazioni sulle medie e piccole aziende e sulla
concorrenza, e ovviamente sia la sede legale, sia la dimensione non
hanno dei riferimenti che erano quelli espressi nella vecchia
norma...
(nuova interruzione del Consigliere Frassy, fuori
microfono)
... certo che è "Finaosta" e concludo perché avremo modo di
parlarne nell'ambito dell'articolato.
Consigliere Frassy, lei mi dice che non c'è attenzione agli
artigiani, ma "Finaosta" gestisce delle leggi regionali specifiche
e quindi...
(nuova interruzione del Consigliere Frassy, fuori
microfono)
... macché gestione speciale, non è gestione speciale quella!
Sono leggi regionali, sono fondi regionali su dei capitoli
regionali, sono soldi nel nostro bilancio che "Finaosta" istruisce
e gestisce per conto della Regione, ma non c'entra la gestione
speciale. Noi quindi abbiamo i capitoli che prima Ferraris e poi La
Torre hanno nell'ambito del loro bilancio e "Finaosta" fa delle
attività, per cui l'attenzione nei confronti del commercio,
dell'artigianato non si esprime in questo statuto o in questa
legge, si esprime nell'ambito del sistema normativo
dell'Amministrazione regionale.
Ritenete che la norma a sostegno dell'artigianato non sia
adeguato? Proponete una legge sull'artigianato! Non venite a fare
"il gioco delle tre carte" su una norma che è quella della
finanziaria regionale, non è qui che possiamo farlo! Capisco che
forse nell'ambito dei suoi rapporti lei abbia una discreta
rappresentanza degli artigiani e che venga a parlarci degli
artigiani, ma perché non ci ha parlato dei commercianti o degli
albergatori? Avremmo dovuto fare un distinguo all'interno della
legge, ma non è questa la sede!
Da un certo punto di vista, avete lavorato tanto, io devo dire
la verità, con uno spirito... in simpatia, mi sarei aspettato di
più, sono molto deluso. Se abbandoniamo dei giochi di parte, forse
è difficile farlo oggi, si è alla vigilia delle elezioni, credo che
questo sia uno strumento adeguato; se accanto a questo strumento
vorremo perfezionare gli altri strumenti, le leggi specifiche, e se
diamo dei mandati specifici, possiamo fare un'azione meritevole e
meritoria per la Valle d'Aosta. Non cerchiamo di pescare nelle
"acque torbide" dei personalismi, non è questo!
Presidente - Vista l'ora, dichiaro conclusi per questa mattina i
lavori dell'odierna adunanza del Consiglio regionale. I lavori
riprenderanno alle ore 15,30 con l'esame dell'articolato del
disegno di legge n. 102.
La seduta è tolta.
---
La séance se termine à 13 heures 04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK