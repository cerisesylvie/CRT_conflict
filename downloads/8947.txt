Consiglio Regionale della Valle d'Aosta - Oggetto del Consiglio n. 3468 del 3 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3468 del 3 febbraio 1988 - Resoconto
OGGETTO N. 3468/VIII - INIZIATIVE PER LA DIFESA ED IL
POTENZIAMENTO DELLA LINEA FERROVIARIA AOSTA-PRÈ-SAINT-DIDIER.
(Interpellanza).
PRESIDENTE
: Do lettura dell'interpellanza in oggetto,
presentata dal Consigliere Sandri.
INTERPELLANZA
RICORDATO i grandi pericoli di "estinzione" della ferrovia
Aosta-Pré-SaintDidier, soprattutto se la nostra Regione non assume
un vivace ruolo attivo di rilancio di tale
collegamento;
CONSTATATO che anche nella relazione della Giunta regionale
si sottolineava l'unitarietà della linea
Chivasso-PréSaint-Didier;
PREOCCUPATO per l'avvicinarsi delle scadenze per
l'inserimento nel nuovo orario ferroviario estivo di un
servizio
diretto Pré-Saint-Didier-Roma serale e
per
l'assenza di notizie sugli effetti delle richieste unanimi del
Consiglio regionale sulla richiesta di prolungamento a Villeneuve
dei treni degli studenti tra Aosta e Verrès;
RIAFFERMATO l'interesse regionale per la realizzazione in Valle
di una squadra rialzo per la manutenzione del materiale rotabile,
possibilmente da realizzare nell'area ex-Mongex Carbo o nell'area
ex Ilssa-Viola di Pont-Saint Martin,
INTERPELLA
l'Assessore all'Industria, Commercio, Artigianato e Trasporti
per conoscere che iniziative intende prendere per:
- difendere l'Aosta-Pré-Saint-Didier, migliorare i collegamenti
Pré-SaintDidier-Roma;
- ottenere dalle FF.SS. degli impegni ad incrementare, anche
indirettamente, l'occupazione in Valle;
- ottenere il prolungamento ad Arvier dei treni per gli studenti
Aosta-Verrès.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Questa interpellanza riprende un tema che
è già stato affrontato più volte in Consiglio regionale e
sottolinea l'urgenza di intervenire presso l'Ente Ferrovie dello
Stato, perché è proprio in questo periodo che si predispone
l'orario estivo 1988.
Nel corso della 2a Conferenza dei Trasporti e delle
Telecomunicazioni, la Giunta regionale aveva evidenziato una
piccola serie di scelte, estremamente importanti. Tuttavia, per la
linea ferroviaria Chivasso-Pré-Saint-Didier. La maggioranza aveva
deciso, innanzitutto, di considerare il servizio ferroviario tra
Torino e Pré-Saint-Didier nella sua unità gestionale - su questo
aspetto concordiamo anche noi - e ciò per l'evidente scopo di
mantenere in vita il tratto più a monte; in secondo luogo, aveva
deciso di utilizzare questa linea per rafforzare il servizio
turistico e quello di collegamento tra i grandi centri e le
località turistiche dell'Alta Valle.
Con questa interpellanza, quindi, chiediamo come si sia cercato
di intervenire, per esempio, sugli orari del 1988 e, comunque,
sulla gestione della tratta Aosta-Pré-Saint-Didier, per consentire
il collegamento tra Pré Saint-Didier e Roma, ed evitare, nel
contempo, i disagi che, specie negli ultimi tempi, si sono
verificati nella gestione della stazione di Avise o nella difficile
attuazione degli incroci in alcune stazioni.
Poiché le Ferrovie dello Stato continuano a ripetere che
intendono decentrare alcune attività, con l'interpellanza chiediamo
che si esamini la possibilità di istituire effettivamente, e non
solo a parole, una squadra-rialzo anche in Valle d'Aosta, nell'area
ex-Morgex Carbo o nell'area ex Ilssa-Viola di Pont-Saint-Martin.
Tale squadra, pur necessitando di una modesta area, potrebbe
offrire discrete possibilità occupazionali per la manutenzione del
materiale rotabile.
Si chiede, infine, di conoscere l'esito dell'impegno assunto in
Consiglio regionale per far giungere sino a Villeneuve o ad Arvier
il treno degli studenti che da Verrès arriva ad Aosta.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Do notizia di alcune note di
aggiornamento e di alcuni impegni già assunti.
Il Consigliere Sandri certamente sa che lo studio sulla tratta
Aosta-PréSaint-Didier, commissionato dalla segreteria nazionale del
piano generale dei trasporti ad una società specializzata del
Gruppo Ansaldo, è già stato ultimato, anche se non è stato reso
pubblico in via ufficiale. È notizia molto recente che tale studio,
così come altri analoghi, è ancora in attesa di essere esaminato
dal Ministro dei Trasporti che, come il Consigliere Sandri ben sa,
in questi giorni è anche impegnato per altre ragioni che
interessano i rapporti tra il Ministero ed il personale dipendente.
A conferma di ciò, si può aggiungere che, a causa di problemi
insorti prima per l'E.T.R. e poi per i rapporti tra Ministero e
personale delle Ferrovie dello Stato, sono stati rinviati anche
alcuni incontri con l'attuale ministro dei trasporti, anche se il
sottoscritto l'ha
 comunque potuto incontrare in seguito.
La situazione, in ogni caso, è da noi seguita con attenzione e
vigilanza, sia in sede aziendale che in sede politica, specie dai
nostri parlamentari.
Dalle ultime informazioni di questa mattina, sembra che il
ministro voglia cogliere l'occasione della finanziaria per
assicurare un ulteriore rinvio della decisione che avrebbe dovuto
assumere entro il prossimo mese di giugno, garantendo così il
permanere dell'attuale situazione ancora per un anno.
Noi intendiamo risolvere il problema con intese specifiche, in
sede aziendale, in sede di piano generale dei trasporti ed in sede
politica. Le intese dovrebbero riguardare l'esercizio, una volta
ottenute sostanziali garanzie per gli investimenti. A tale scopo è
già stato concordato con il direttore compartimentale delle
Ferrovie dello Stato, l'ing. Caprio, il programma iniziale dei
lavori della Commissione mista, Ferrovie dello Stato-Regione, per
l'esame delle varie possibilità di continuazione e di sviluppo
delle linee. La Commissione Ferrovie dello Stato è attualmente
impegnata con la Regione Piemonte, sempre in merito ai cosiddetti
"rami secchi" e, fra alcuni giorni, darà inizio alla concertazione
sul tronco valdostano.
A questo proposito, posso assicurare il Consigliere regionale
che un primo incontro informale, per definire un calendario di
incontri che affronti il problema specifico della tratta
valdostana, è già fissato per martedì prossimo, 8 febbraio.
L'interesse regionale, come è già ampiamente confermato
nell'interpellanza, della quale, peraltro, condividiamo il
contenuto, è diretto alla conservazione ed allo sviluppo della
linea, sia in direzione di Courmayeur sia in direzione di Torino,
Milano e Roma. Tali obiettivi dovrebbero essere perseguiti con ogni
intesa e con ogni mezzo possibile, anche per incrementare
l'occupazione attraverso nuove opportunità di lavoro.
A questo riguardo, si condivide la proposta relativa alla
realizzazione di squadre speciali per la manutenzione del materiale
rotabile dell'Ente Ferrovie dello Stato. Nell'incontro con l'ing.
Caprio cercheremo di sentire da lui stesso quali siano le reali
intenzioni delle Ferrovie e dichiareremo la disponibilità della
nostra Regione a collaborare o a raggiungere possibili accordi.
Il prolungamento sino ad Arvier dei treni che da Verrès
raggiungono Aosta è già stato richiesto a suo tempo e ancora
sollecitato di recente. In ogni caso, già martedì prossimo, verrà
inserito nell'ordine del giorno che sottoporrò all'attenzione della
speciale Commissione FF.SS.-Regione che, come ho detto, avvierà
l'esame della tratta valdostana, non appena avrà terminato quelli
relativi alle linee piemontesi.
Per riassumere, ricordo che, martedì prossimo, avrò un incontro
con il direttore del compartimento di Torino, nel corso del quale
cercheremo di affrontare alcuni problemi di interesse immediato,
come ad esempio quello degli orari e quello del prolungamento del
treno degli studenti Verrès-Aosta da attuarsi per il prossimo anno.
Cercheremo, nel contempo, di concordare una serie di incontri, da
attuarsi entro breve termine, per esaminare l'intera problematica
dei trasporti ferroviari, sulle cui conclusioni mi riprometto di
informare la competente Commissione regionale, allargata
eventualmente anche ai Capigruppo. Mi farò premura, anzi, di
invitare ad Aosta lo stesso direttore compartimentale, ing. Caprio,
perché esponga alla Commissione competente ed ai Capigruppo il
quadro generale della situazione e le intenzioni, nonché i tempi
d'attuazione, dell'Ente Ferrovie dello Stato su tutti i problemi
inerenti, ora, alla tratta Chivasso-Pré-Saint-Didier e ci
auguriamo, in futuro, alla tratta Chivasso-Courmayeur.
Si dà atto che alle ore 11,00 assume la Presidenza il Vice
Presidente DE GRANDIS.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Ringrazio l'Assessore per la sua risposta
e credo di poter dire che gli intendimenti della Giunta, in questo
caso quasi unico, coincidano con quelli di Nuova Sinistra.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK