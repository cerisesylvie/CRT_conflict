Consiglio Regionale della Valle d'Aosta - Oggetto del Consiglio n. 2754 del 27 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2754 del 27 settembre 2023 - Resoconto
OGGETTO N. 2754/XVI - Interrogazione a risposta immediata:
"Notizie in merito ad un ipotetico trasferimento dell'attività di
fisioterapia riabilitativa in località Croix Noire".
Bertin (Presidente) -
Punto n. 12.02. Illustra il
Question Time la consigliera Minelli, ne ha facoltà.
Minelli (PCP) -
Il Question Time deriva da alcune
segnalazioni pervenute nei giorni scorsi riguardanti l'attività di
fisioterapia riabilitativa che in questo momento è ospitata presso
la palestra dell'ex Maternità in Via Saint-Martin-de-Corléans e,
secondo queste indicazioni, sembrerebbe che la palestra verrà
trasferita a breve in altri locali di proprietà privata alla Croix
Noire.
Gli utenti di questo servizio, come anche i dipendenti che
operano all'ex maternità, non hanno ricevuto alcuna comunicazione
ufficiale - si parla in sostanza di voci che sono circolate - ma
c'è preoccupazione anche perché quest'ipotesi di trasferimento
recherebbe dei disagi a tutti gli interessati, soprattutto - e
credo possa essere facilmente comprensibile - agli anziani che con
i mezzi pubblici incontrerebbero delle difficoltà per recarsi fino
alla Croix Noire.
Quello che chiediamo con l'interrogazione al Governo è di sapere
se queste segnalazioni corrispondono al vero, innanzitutto, e poi
di avere delle delucidazioni nel merito.
Presidente -
Per la risposta, l'assessore Marzi.
Marzi (SA) -
La struttura ex Maternità di
Saint-Martin-de-Corléans necessita della riduzione dei servizi e
del carico di utenti e personale che vi accedono.
Il percorso complessivo che vedrà la conclusione con la
costruzione del nuovo Ospedale e con l'avvio della struttura di Via
Brocherel necessita comunque, prima di tali traguardi, di
operazioni di progressivo svuotamento della struttura stessa.
In questo solco si è collocata l'ipotesi di spostamento dei
servizi riabilitativi dell'ex maternità con l'obiettivo finale di
reperire una sede che comprenda tutti i servizi di riabilitazione
raggruppati per tipologia di utenza in un unico polo.
Oggi infatti il paziente che necessita di riabilitazione in
Aosta accede in un percorso frammentato non ottimale e di difficile
accessibilità per i pazienti.
A tale scopo, valutata l'indisponibilità di spazi dell'Azienda
USL in Aosta, l'Area territoriale dell'Azienda medesima ha avviato
un'interlocuzione con il Comune di Aosta riguardo la presenza
eventuale di sedi possibili allo scopo, adattabili e fruibili nel
breve periodo.
L'unica sede segnalata dal Comune si è tuttavia rivelata
insufficiente per dimensioni per contenere l'intero servizio.
Per questa sede quindi si sta valutando la fattibilità di
collocare solo l'area minori della riabilitazione con l'obiettivo
di fornire almeno a quell'utenza una sede unica a norma e
facilmente accessibile, dove si collocano tutti i servizi di
riabilitazione rivolti a tale categoria di utenti, quindi i minori,
oggi frammentati su più sedi (logopedisti, fisioterapisti,
eccetera).
Per la restante parte - ovverosia l'area adulti della Struttura
semplice dipartimentale recupero e rieducazione funzionale - si è
cercata una disponibilità nell'area adiacente ad Aosta in località
Croix Noire. La sede oggetto di valutazione è quindi posta fuori
dai confini della città ma in area adiacente e senza soluzione di
continuità viaria con il Comune di Aosta, servita dai mezzi
pubblici e con ampia possibilità di parcheggio.
Trattasi, inoltre, di una struttura già autorizzata come
struttura sanitaria e la cui richiesta di locazione è giudicata
congrua dai competenti uffici.
Sono in corso gli approfondimenti necessari per la definizione
del progetto prima della sua ufficializzazione. Di tale ipotesi di
collocazione il personale è stato tra l'altro sin da subito non
solo informato ma, anzi, coinvolto nella valutazione.
Dell'argomento l'Azienda USL ha dato opportuna comunicazione
preliminare anche alle organizzazioni sindacali e, naturalmente,
prima dell'informativa formale prevista contrattualmente che
avverrà nei tempi stabiliti e nel momento in cui il percorso sarà
concluso.
Solo al termine di tutti questi passaggi - e quindi quando ci
sarà l'ufficializzazione in tal senso, in merito alla certezza
dello spostamento dei tempi dello stesso - si procederà alla
comunicazione ai cittadini.
È importante comprendere che l'obiettivo da cui si parte è
un'assoluta necessità, cioè la struttura non può restare lì: nel
momento in cui saranno trovate le soluzioni migliori, se ne darà
comunicazione.
In tal senso si sta lavorando in maniera strenua tutti quanti
assieme.
Presidente -
Per la replica, la consigliera Minelli, ne
ha facoltà.
Minelli (PCP) -
Una prima questione che viene evidenziata
è che l'imminenza del trasferimento non c'è, se ho capito bene si
sta valutando e l'imminenza non c'è.
A noi risultava una cosa diversa, addirittura qualcuno parlava
del primo ottobre che è tra 4-5 giorni e quindi ci chiedevamo anche
come effettuare in poco tempo tutto il trasferimento, spostare la
strumentazione della palestra, ci sono delle cyclette particolari,
non è così semplice. Al di là di questo, lei ha spiegato che
soltanto una parte dei servizi, quelli riabilitativi per adulti,
sarà mandato alla Croix Noire e in qualche modo è una
contraddizione rispetto a quanto ha detto precedentemente, cioè che
il progetto è quello di avere tutti i servizi in un'unica
struttura.
Ci sembra strano che, nell'attesa di arrivare a questa soluzione
ottimale, questa parte debba essere sacrificata e che non ci sia
una struttura adatta in tutta la città, nel centro della città e
andare fino alla Croix Noire, dove ovviamente si va in una
struttura privata che costerà qualche cosa, ci stupisce.
Sul fatto poi che fossero informati dipendenti e utenti,
mantengo le mie perplessità perché di questo non pare proprio
esserci conferma.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK