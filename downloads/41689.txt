Consiglio Regionale della Valle d'Aosta - Oggetto del Consiglio n. 823 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 823 del 10 luglio 2019 - Resoconto
OGGETTO N. 823/XV - Interrogazione: "Presentazione di un
provvedimento legislativo per la gestione dei servizi
socio-assistenziali" e interpellanza: "Problematiche riguardanti la
gestione dei servizi socio-assistenziali".
Rini (Presidente) -
Passiamo al punto 20 all'ordine del
giorno, che è discusso assieme al punto 3. Per l'illustrazione
dell'interpellanza, la parola al collega Gerandin.
Gerandin (MOUV') -
Con quest'iniziativa volevamo fare un
po' il punto, anche a seguito dell'iniziativa proposta in Consiglio
il 4 aprile. È un susseguirsi di avvenimenti e di notizie che,
regolarmente, ci giungono, soprattutto quei gridi di allarme che
pervengono da chi in questo momento si sta occupando di sociale sul
territorio.
Prima di illustrare le domande, tenuto conto che non sto
portando avanti un'iniziativa di carattere personale, anche se è un
settore che negli anni ho seguito, che conosco abbastanza bene, che
è quello riferito al settore anziani e territorio, preferirei
leggervi due parole che mi hanno mandato, per evidenziare la
difficoltà di questo settore.
Mi scrivono: "Ciao Elso, mi permetto di disturbarti per
segnalarti la sempre maggiore difficoltà che incontriamo nella
gestione dei nostri servizi, ovvero gli anziani. Sia noi che i
colleghi di altre Unités ci sentiamo un po' abbandonati. Non esiste
più un coordinamento, né da parte del CELVA né da parte della
Regione, come quello che abbiamo conosciuto fino a pochi anni fa.
Si ha un po' la sensazione che sia tutto fermo.
Succede a volte che le delibere e i provvedimenti vengano
emanati senza coinvolgere gli enti gestori, spesso con un forte
impatto sull'organizzazione, a cui non segue, però, alcuna
direttiva di spiegazioni, o comunque un minimo di supporto nella
messa in pratica. Vedi, per esempio, accreditamento strutture: più
nessuno ne parla.
Anche il solo fatto, che sembra banale, di non pubblicare più
gli atti sul sito, ci rende la vita difficile, perché ogni volta
che necessiti di un provvedimento, devi fare formale istanza,
inviata via mail all'Ufficio provvedimenti amministrativi, con
tanto di motivazione e documento d'identità. Ma perché? A noi
servono per lavorare.
Ma, a parte questi aspetti, il vero dramma che si sta consumando
in tutti gli enti locali è quello dei concorsi. Da quando esiste
l'obbligo di delegare il tutto alla Regione, siamo caduti in un
circolo infernale, da cui uscire sembra, a oggi, un'utopia. La
famosa graduatoria OSS è stata un disastro sin dall'inizio. In
questi due anni non è mai stata gestita e oggi ci ritroviamo con le
graduatorie esaurite e nessuna prospettiva che venga messo in piedi
a breve un altro concorso. Da noi, come nei Comuni, la quota 100
sta svuotando le microcomunità. Tra poco non avremo più personale a
sufficienza per chiudere i quadri dei turni.
Anche sul fronte della formazione, siamo indietro anni luce. I
corsi vengono fatti con il contagocce e le poche persone che
acquisiscono l'attestato non sono assolutamente sufficienti a
coprire i fabbisogni di tutti.
Anche con le chiamate pubbliche abbiamo grosse difficoltà,
perché magari persone di fuori Valle potrebbero partecipare, ma il
fatto di dover comunque fare la prova di francese, organizzata
dalla Regione, ci blocca. Perché le prove non vengono fatte
regolarmente, o comunque ogni volta che a noi serve.
Scusa lo sfogo, ma tu sai che a questi servizi ci tengo davvero
molto e sinceramente, dopo vent'anni di lavoro per costruire
qualcosa, adesso piange il cuore vedere tutto all'abbandono. Spero
tu possa farti portavoce di questo nostro disagio e magari
sollecitare una maggiore attenzione a un settore che è una risorsa
per tutti".
Non so se c'è tanto da aggiungere, se non ricordare, come
abbiamo già fatto nella precedente iniziativa, che ci fu già
annunciato nel 2016 il progetto di riorganizzazione, annunciato a
noi e ai sindacati. A tutt'oggi non esiste ancora questo nuovo
assetto, questa nuova riorganizzazione, ma, soprattutto, paghiamo
tutto quello che ha comportato l'evolversi della situazione, nel
senso che concorsi, da quando c'è la graduatoria unica, le Unités
non posso più farne, per cui il risultato al momento è questo.
Io aspetto che lei mi dica qualcosa, perché ho ancora
qualcos'altro da aggiungere, ma me lo tengo poi per la replica.
Presidente -
La parola all'assessore Baccega.
Baccega (UV) -
Pensavo si potesse dare una risposta
unica, comunque vado in quella direzione, proprio perché sono ben
lieto che l'interrogazione e l'interpellanza siano dibattute in un
contesto unico. La prima parla della presentazione del
provvedimento legislativo per la gestione dei servizi sociali e
socioassistenziali e l'altra riguarda problematiche concernenti la
gestione dei servizi socioassistenziali.
Io arrivo da un lungo percorso, andando a verificare le
strutture sul territorio, e, al di là di alcuni aspetti
organizzativi meno significativi di quanto indicato in quella
lettera che lei ha ricevuto, collega, non ho avuto la sensazione
che ci fosse una problematica così pesante.
Per quanto riguarda il contesto, sono costretto a esprimere
quanto già dissi in occasione dell'interpellanza discussa il 30
aprile, cioè che scegliere una nuova ipotesi organizzativa che
modifichi radicalmente la situazione presente richiede
approfondimenti e concertazioni. Non è questione di definire i mesi
entro cui presentare un disegno di legge, ma di predisporre una
proposta condivisa e praticabile, durevole nel tempo, che non ci
conduca, dopo la sua approvazione a livello normativo, a dover,
dopo la sua applicazione, riscontrare delle criticità che
richiedano revisioni e modifiche, o che possano mortificare i
servizi resi, o addirittura penalizzarli.
Il percorso sicuramente - lo posso confermare a tutto il
Consiglio - è stato avviato, ma richiede un lavoro di
approfondimento piuttosto significativo con il CELVA e con il
Comune di Aosta. Il 16 luglio prossimo è previsto un incontro con
le Unités des Communes e il Comune di Aosta, al fine di meglio
analizzare quell'ipotesi organizzativa a cui lei fa menzione, che è
stata presentata - e che individua anche altre ipotesi - nella
relazione dell'Università della Valle d'Aosta.
Si è valutato anche di confrontarsi con realtà territorialmente
simili alla Valle d'Aosta, che abbiano già in atto soluzioni
organizzative simili a quelle che sono prospettate nel disegno di
legge. Tutto questo proprio per evitare di andare incontro a quanto
diceva la persona che le ha scritto la lettera, di non fare
provvedimenti, delibere o, soprattutto, leggi, senza il
coinvolgimento totale delle persone interessate.
Vogliamo ovviamente evitare che succeda come per la legge degli
asili nido, che dovevano passare a voucher, ma alla fine nessuna
Unité né il Comune di Aosta hanno aderito e si dovrà spostare di un
anno l'avvio di quel processo.
Mi si chiede quando predisporrò le regole con le quali avvengono
gli spostamenti dei lavoratori: non risultano di competenza di
questo Assessore quelle problematiche di spostamenti dei
lavoratori. Ho chiesto informazioni al coordinatore del
Dipartimento del personale e organizzazione che mi sottolinea che
gli spostamenti per accertati problemi a svolgere il proprio lavoro
avvengono successivamente a valutazioni medico-legali, in base alla
normativa vigente, vale a dire ai sensi del decreto legislativo n.
81 del 2008 e del D.P.R. n. 171 del 2011, per i casi più gravi. Le
assicuro che non dipendono dalla competenza di questo
Assessorato.
Nell'interpellanza mi si chiede: "chi coordina attualmente il
Servizio anziani e se gli enti gestori vengono coinvolti e
supportati nell'applicazione". Pur nelle criticità organizzative
che in questo momento - l'ho già detto questa mattina e l'ho già
detto in altre occasioni - sono presenti nel Dipartimento politiche
sociali - noi abbiamo due strutture prive di dirigenti -
attualmente il Servizio anziani è coordinato dalla dottoressa
Scaglia. Tutti gli atti che vedono coinvolti gli enti gestori sono
concertati con gli stessi tramite il CELVA.
Sono stati attivati, in questi ultimi mesi, presso il CELVA, dei
tavoli di lavoro con componenti dei vari organi coinvolti - di
questo tavolo ovviamente fanno anche parte l'USL e i referenti
delle Unités - in cui rivedere le modalità operative del
funzionamento dell'Unità di valutazione multidimensionale, che si
occupa delle collocazioni delle persone anziane, della definizione
e del rispetto degli standard regionali di funzionamento dei
servizi, della presa in carico degli utenti, della garanzia e del
rispetto delle attività amministrative connesse agli inserimenti in
strutture. La logica quindi è quella di partire dalle criticità
presenti, per individuare tutti insieme le modifiche
necessarie.
Cosa si vuole fare per ovviare al fatto che, ogni qualvolta si
necessiti di un provvedimento, si deve fare formale istanza e
inviare una mail all'Ufficio? Questo è un quesito
dell'interpellanza per cui si deve innanzitutto premettere che
sembra direttamente non collegato alla restante parte del tema e
dell'interpellanza, in quanto concerne altra tematica; le richieste
di copie di documenti posseduti dagli uffici non è di competenza di
questo Assessorato. Nello specifico, il quesito sembra riferirsi
all'accesso a provvedimenti dirigenziali o alle deliberazioni di
Giunta regionale, quindi di competenza della Struttura
provvedimenti amministrativi, che ci ha fornito le seguenti
informazioni, dopo una mia interrogazione.
La prima è che le richieste di accesso alla documentazione da
parte dei Consiglieri avvengono, di norma, mediante il 116, ma
questo è noto, senza quindi necessità di esporre motivazioni e di
allegare un documento di identità. Le richieste di accesso a
documenti amministrativi, formati o detenuti dalla Regione, sono di
regola presentate ai sensi della legge regionale 6 agosto 2007,
articolo 40, n. 19. Il titolo è "Accesso ai documenti
amministrativi". Esse devono esporre chiaramente il richiedente,
quali documenti si chiede di accedere e le motivazioni della
richiesta, dalle quali deve emergere un interesse diretto, concreto
e attuale, corrispondente a una situazione giuridicamente tutelata
e collegata al documento del quale è richiesto l'accesso.
Qualora la richiesta sia presentata per mezzo di posta
elettronica semplice, ossia non certificata, poiché non si può
avere certezza dell'identità del richiedente, è sempre richiesto di
allegare alla richiesta un documento, anche scansionato.
Qualora l'atto richiesto contenga dati personali di soggetti
diversi dal richiedente, nell'esame della richiesta occorre porre
particolare attenzione nel verificare che il richiedente abbia
titolo per accedere a tali informazioni, per la tutela delle
situazioni giuridicamente rilevanti, ovvero se nella maggior parte
dei casi non sia necessario produrre una copia dell'atto con
omissione di tutte le parti recanti dati personali.
Altro quesito: "come si pensa di garantire la continuità
assistenziale, con graduatorie OSS esaurite, mal gestite e con che
prospettive di nuovi concorsi ed entro quando?" È una problematica
che è nota ed effettivamente presente, ed è derivata da uno dei
primi bandi del concorso regionale. L'intenzione del Dipartimento
personale e organizzazione è di prevedere un nuovo bando di
concorso nel 2020, facendo i correttivi necessari in base alle
criticità emerse. Per quanto attiene ai corsi di formazione appena
conclusi, o in fase di esecuzione, o comunque già presenti nel
programma di investimenti in favore della crescita dell'occupazione
FSE, sono stati approvati: il Progetto formazione di base OSS 2017,
che prevede una scheda-azione comprendente due corsi, uno concluso
e uno in corso, al termine del quale saranno qualificati circa 25
corsisti; il Progetto formazione di base per operatore
socio-sanitario, destinato a giovani, ancora da realizzarsi, per
ulteriori 25 corsisti, verrà avviato il 26 settembre 2019.
Si ravvisa, infine, che la nuova scheda progetto in fase di
predisposizione, in attuazione della delibera di Giunta, volta
all'attivazione di quattro corsi, da realizzarsi due negli anni
scolastici 2018-2019 e 2019-2020 e due nell'anno scolastico
2020-2021, rivolti ad un massimo di 60 persone, riuscirà
verosimilmente a fronteggiare tutte le esigenze di assunzione di
nuovo personale qualificato.
Queste sono state le risposte ai quesiti, ma adesso entro un po'
nel vivo della tematica politica che ci occupa: è vero che nella
risposta di due mesi fa io ho chiesto di lasciarci lavorare almeno
ancora un paio di mesi, per poter definire la strategia e andare
nella direzione di portare un progetto di legge prima in
Commissione e poi in Consiglio. Un progetto di legge che sia
largamente condiviso!
Riprendo anche quanto è stato detto da parte vostra in
Consiglio: "Assessore, la soluzione ovviamente non è semplice, non
è immediata e sono d'accordo con lei. Ne parliamo già da diversi
anni, però io non ho messo una richiesta di tempo, non ho detto che
dovete farlo entro uno o due mesi, ho chiesto semplicemente se era
intenzione e qui mi sembra di aver capito che sia". Come ho detto
nelle premesse e nelle risposte, è chiaro che il percorso è avviato
e si vuole dare, appunto, una configurazione chiara, precisa e che
vada nella direzione proprio di dare delle risposte.
Questo lo riscontreremo anche a breve, perché gli enti locali
non hanno evidenziato, collega Gerandin, tutto quell'entusiasmo, in
quel progetto di legge. Mi hanno informalmente palesato alcune
perplessità, non riferite, ovviamente, solo all'aspetto economico,
ma anche e soprattutto all'aspetto organizzativo. Per questo,
appunto, come ho detto, il 16 luglio ci sarà un confronto con le
Unités e con il Comune di Aosta, per entrare nel vivo e negli
approfondimenti di questa legge.
L'istituzione della nuova legge prevede una serie di ulteriori
approfondimenti, legati a quei punti significativi che riguardano
le esigenze di budget: quanto sarà sufficiente per poter gestire
una struttura di quella corposità? Sono sufficienti 18 milioni? I
dati relativi a quel piano sono riferiti al 2015. È opportuno
aggiornarli, quindi arrivare al tavolo della Commissione almeno con
un'idea di larga massima sul budget da gestire.
Vanno poi coinvolti, ovviamente, le Unités, il J.B. Festaz, i
CEA, l'ospedale, le ADEST, gli operatori di base, le OSS, tutto un
coinvolgimento che vede protagonisti anche i sindacati, e questo è
inevitabile.
Si è fatta una significativa ricognizione del personale, si
parla di 1134 unità di personale già presenti e di 109 nuove
assunzioni che si faranno, senza considerare tutto il patrimonio
delle cooperative sociali che gestiscono i servizi per anziani.
Anche lì, un minimo di confronto sarà necessario. Siamo nella fase
di accreditamento delle strutture, dove, oltre a essere attiva una
verifica delle strutture che avranno i requisiti minimi per essere
accreditate, sulla base degli interventi di ristrutturazione che
dovranno essere fatti, occorrerà anche fare una valutazione in base
agli investimenti che dovranno realizzare attingendo alla legge
regionale. Questo determinerà, inevitabilmente, uno spostamento
prima di utenti, che sono poi al centro della nostra attenzione, e
di personale. È in itinere una valutazione delle richieste di
finanziamento, proprio per gli interventi di ristrutturazione, che
dovranno effettuare le Unités, rispetto agli interventi
richiesti
.
Come ci comporteremo con la struttura del Comune di Aosta di via
Brocherel? Come l'inseriamo in questo percorso?
E poi ancora: quanto dovrà costare il Consiglio di
amministrazione che si assume tutte queste responsabilità? Quanto
dovrà costare un Presidente di quel Consiglio di amministrazione
che va a gestire un budget così significativo ma, al di là del
budget, che va a gestire il personale e gli utenti che saranno
inseriti nelle strutture?
Poi c'è anche la figura del Direttore generale, prevista in
quell'ambito: quanto dovrà costare? Tutto dovrà far parte di un
budget che quanto meno dovrà essere presentato alla Commissione. Io
direi quindi che quella proposta, che risale correttamente a uno
studio fatto in un contesto del 2015, va sicuramente aggiornata e
per aggiornare tutti quei dati e tutte quelle strategie non bastano
sicuramente due mesi.
Noi stiamo lavorando, anche in modo piuttosto importante, e sono
certo che entro la fine dell'anno - posso fissare una data - saremo
in grado di mettere a disposizione della Commissione tutti questi
elementi, che sono elementi oggettivi, che devono essere valutati
da tutti noi per andare in una direzione, in un'altra o in un'altra
ancora.
Mi auguro di essere stato esaustivo, ma sono sicuramente a
disposizione per approfondire il dibattito. Non siamo qui chiusi a
dire che si fa in un certo modo o in un altro. Siamo in una fase di
studio e di approfondimento ulteriore rispetto a quanto è già stato
fatto finora.
Dalle ore 17:13 assume la Presidenza il vicepresidente
Distort.
Distort (Presidente) -
Per la replica, la parola al
collega Cognetta.
Cognetta (MOUV') -
Replico all'interrogazione, che era al
punto 3, di cui ho ricevuto risposta dall'Assessore in questo
momento.
Io cosa avevo chiesto in quell'interrogazione, Assessore? Avevo
chiesto due cose, ovvero: quando è prevista la presentazione del
disegno di legge che riordina i servizi socio-assistenziali e
quando, invece, ci saranno delle regole che normano gli spostamenti
delle OSS che, dal lavoro fatto presso le strutture, finiscono
negli uffici. Entrambi questi discorsi sono richiamati all'interno
dell'interrogazione perché, per quanto riguarda la legge, è un atto
che io faccio risalire al gennaio 2018, quando l'allora assessore
Bertschy diceva che ormai la legge era quasi pronta e sarebbe stata
presentata. Da allora sono passati 19 mesi. Quando lei, assessore
Baccega, è stato sollecitato sulla data di presentazione, ci aveva
chiesto, tre mesi fa, due mesi. Adesso ce ne chiede altri due,
quindi è ovvio che tra tre mesi le richiederò quando finiscono
questi due mesi di cui ha bisogno. Altrimenti capisce che di due
mesi più altri tre, questa legge non arriva mai, mentre nel
frattempo le privatizzazioni continuano.
Lo ripeto per l'ennesima volta: per favore, presenti la legge.
Poi la sistemiamo in Commissione, anche noi, però ormai penso che
il tempo sia maturo. Ripeto, 24 gennaio 2018: "A fine anno siamo
arrivati con un primo progetto di legge, che oggi è all'attenzione
degli Uffici legali per l'inquadramento definitivo rispetto alle
norme giuridiche che lo regolano. Contiamo di presentarlo una volta
conclusa questa fase di analisi legale alla Commissione
competente". Era il 24 gennaio 2018. Stiamo ancora aspettando.
Mentre, per quanto riguarda i trasferimenti, è ovvio che non
dipendono da lei, ma quando una persona lavora sul campo e viene
presa e spostata negli uffici, mentre ce ne sono altre che non
riescono più a lavorare e che sono a rischio licenziamento, allora
chiedo a lei - come in precedenza ho chiesto ai colleghi che
occupavano la stessa poltrona che occupa lei oggi - se poi non è
lei il deputato a rispondere, ma il Personale, ovvero il Presidente
della Giunta, allora si alza il Presidente della Giunta e mi
risponde, ma il problema è sempre lo stesso: lì c'è una persona che
è stata presa e spostata, non per concorso, non per regola, ma
"così", e ce ne sono altre, invece, che continuano a fare il lavoro
da OSS pur avendo dei grossi difetti fisici, difetti dovuti al
lavoro che hanno fatto, che non riescono più a operare in maniera
corretta e che rischiano il posto di lavoro; mentre qualcun altro,
sano e tranquillo, va a lavorare negli uffici.
Allora io chiedo: se non è competenza sua, lo dice al
Presidente, vi concertate, magari vi mettete insieme anche
all'Assessore alle Finanze, quello all'Agricoltura, alla Cultura,
non lo so, vi mettete tutti insieme in una stanza, fate quello che
volete e date una risposta.
Anche su questo lei, Assessore Baccega, a dicembre dell'anno
scorso disse che "questo determinava una difficile qualità del
lavoro e della produzione all'interno della struttura stessa.
Personalmente le dico quello che mi viene più facile sottolineare:
se si riuscissero a predisporre ulteriori regole che favorissero e
migliorassero l'efficacia, l'efficienza e l'economicità, sarebbe
sicuramente meglio per tutti".
Bene, siccome è meglio per tutti, facciamolo. Perché sono
importanti i treni, sono importante le strade, è importante tutto
quello che affrontiamo in questo Consiglio, ma penso che
l'assistenza per gli anziani sia molto molto molto importante; per
non parlare delle preferenze tra diversi dipendenti, che non
andrebbero mai fatte.
Presidente -
C'è spazio anche per l'intervento di replica
da parte dell'altro proponente, collega Gerandin.
Gerandin (MOUV') -
Grazie, Assessore. L'ho ascoltata
attentamente e ci sono alcuni passaggi su cui vorrei
soffermarmi.
Il primo è che il quesito numero 2, in cui si chiede: "Che cosa
fare per ovviare al fatto che ogni volta necessiti un provvedimento
si debba fare formale istanza e inviarla via e-mail all'Ufficio
provvedimenti amministrativi, con tanto di motivazione e documento
d'identità", lei mi ha risposto in una maniera che avrei risposto
anch'io così, ma non era riferito al 116, era riferito a una parte
di questa lettera, a cui lei giustamente, non avendo, non ha potuto
rispondermi. Le dico solo che quello che è scritto qui è la trafila
che devono fare i responsabili dell'Unité per il settore anziani,
per avere accesso agli atti di dirigenti regionali.
Se hanno inventato la PEC, o qualcos'altro, evitiamo di fargli
fare questa trafila, dove devono inserire anche il documento
d'identità per aver accesso a una serie di documentazioni. Torno a
dire che non è colpa sua, perché era posto male il quesito, perché
era riferito a un passaggio della lettera a cui lei, non avendo la
lettera, obiettivamente non poteva rispondere.
Per quel che riguarda la problematica, nota e seria, sul
discorso del personale, che era il quesito numero 3, "per garantire
la continuità assistenziale", lei mi dice che i concorsi ci saranno
nel 2020. Io immagino che il 16 luglio, al previsto incontro con le
Unités e con i responsabili, le diranno t
out court
che il
concorso nel 2020 è fuori tempo massimo. Glielo dico già adesso,
così almeno si prepara, perché il 16 luglio le diranno: "Caro
Assessore, è fuori tempo massimo, perché noi chiudiamo le micro e
non garantiamo il servizio anziani".
Al più presto ovviare a una problematica del genere, ma non si
può dire che ci sarà un concorso nel 2020.
Per quanto riguarda le perplessità sulla proposta di legge,
presentata nel 2016 e poi annunciata, sono assolutamente d'accordo
con lei: con questa proposta di legge non solo non sono sufficienti
i 18 milioni di adesso, ma speriamo di aver accesso a qualche
codice della Banca d'Italia che stampi denaro! Basta che legga i
verbali delle Commissioni, quando è stata presentata in
Commissione. Già all'epoca io dissi che, dal punto di vista
economico, una proposta del genere era molto più costosa rispetto a
quella attuale. Assessore, non è una proposta nostra, è la proposta
di una larga fetta della sua maggioranza! Al di là di tutto, sono
assolutamente d'accordo con lei perché, se noi creiamo una
struttura in più, che ha un Consiglio di amministrazione, un
Presidente e un Direttore generale, probabilmente nessuno va lì; se
non troviamo qualche ex politico che non possa avere un incarico, o
qualche pensionato di buona volontà, è difficile che troviamo
qualcuno che vada a gestire una struttura del genere.
Era volutamente una provocazione questa, però vorrei concludere
dicendo che quella che le ho letto non è una sensazione di un
politico, che potrebbe essere di parte, è una sensazione di una
persona che comunque rappresenta un gruppo di persone, che da
almeno vent'anni gestiscono questo servizio e che in questo momento
si trovano con questi disagi.
Prendeteli come suggerimenti e, soprattutto, date delle
risposte, perché sono assolutamente dell'avviso che il 16 le
diranno esattamente quello che le ho detto prima: è fuori tempo
massimo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK