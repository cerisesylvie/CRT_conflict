Consiglio Regionale della Valle d'Aosta - Oggetto del Consiglio n. 1917 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1917 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1917/X Modalità di erogazione dei contributi per lo
sviluppo dell'attività di autotrasporto merci in c/o terzi per
l'anno 1995. (Interpellanza)
Interpellanza Tenuto conto che, nel febbraio 1996,
l'Associazione regionale autotrasportatori valdostani si lamentava
per iscritto delle modalità di ripartizione dei contributi previsti
dalla legge regionale 8 agosto 1989 n. 59 recante interventi per lo
sviluppo dell'attività di autotrasporto merci in conto terzi per
l'anno 1995 evidenziando l'esigenza di elargire a tutte le domande
ritenute finanziabili dalla Pubblica Amministrazione un'identica
percentuale di contributo regionale;
Considerato che l'istanza di cui sopra era giustificata anche
dal fatto che l'accoglimento di domande di finanziamento precludeva
poi l'accesso ad altre fonti di finanziamento pubblico;
il sottoscritto Consigliere regionale
Interpella
l'Assessore regionale all'Industria, Commercio e Artigianato per
conoscere perché:
1) abbia soddisfatto per intero le domande di contributo (nella
misura del 30 percento) per l'acquisto di un numero d'automezzi
rilevante (anche oltre 4 o 5 automezzi) così da ridurre tale
contributo al 17,2 percento a favore degli altri aventi
diritto;
2) non abbia fissato un termine entro il quale raccogliere tutte
le domande di finanziamento per l'anno 1995 così da vagliarle e
stimarle nella sua globalità senza corsie preferenziali;
3) non abbia garantito a tutte le domande di finanziamento
ritenute ammissibili un contributo massimo disponibile per il primo
automezzo finanziato, salvo, poi, ridurne la sua quantificazione in
parti uguali sugli ulteriori mezzi finanziabili; così da favorire
le imprese artigiane di dimensione più contenute e meno esigenti
nei confronti dell'Amministrazione regionale in un momento in cui
si registrava una rincorsa eccezionale a tale fonte di
finanziamento in fase di esaurimento.
F.to: Dujany
Presidente Ha chiesto la parola il Consigliere Dujany.
Dujany (PVA) Vorrei utilizzare l'opportunità di questa
interpellanza anzitutto per rivolgere una richiesta all'Assessore
Mafrica con riferimento ad una precedente interpellanza da me
presentata il 13 marzo 1996 e discussa in Consiglio, avente ad
oggetto i dipendenti della società Ilssa Viola in liquidazione e
attualmente in stato di cassa integrazione. In quella occasione
l'Assessore si era impegnato a farmi pervenire tutta la
documentazione che comprovasse le iniziative tuttora in corso per
questi cassaintegrati, nonché i documenti raccolti dall'Agenzia del
lavoro. Nonostante diverse sollecitazioni da parte mia ai suoi
uffici, nonché a lui direttamente in un primo momento, non sono
ancora riuscito, a quasi due mesi da questa discussione consiliare,
a pervenire a questa documentazione.
Ora, è in studio da parte della commissione competente la
regolamentazione per le modalità di esercizio del diritto di
accesso ai documenti amministrativi per il cittadino, e questo
progetto di legge prevede che entro 15 giorni al cittadino venga
data la possibilità di accedere alla documentazione. Quindi
chiederei che perlomeno per un consigliere regionale, che fa parte
di questo consesso, si possa tener conto di quei tempi che
abitualmente dovranno essere disposti a favore del cittadino. Non
aggiungo nient'altro, a meno che non vi siano iniziative ancora in
corso a favore dei cassaintegrati, i quali sappiamo bene che hanno
delle situazioni urgenti da soddisfare e fra l'altro la cassa
integrazione verrà meno con il 31 dicembre 1996. Non so come
interpretare questa difficoltà d'informazione di un consigliere a
circa due mesi dalla richiesta, quando lo stesso Assessore in
quest'Assemblea si era impegnato a farmi pervenire, immagino
celermente, questa documentazione.
Per quel che riguarda l'oggetto dell'interpellanza odierna, nel
merito del problema lascerò prima che l'Assessore esprima la sua
opinione. Mi limiterò, in questo primo intervento, soltanto a
rilevare il mio stupore per il linguaggio usato dal suo Assessorato
nel rapportarsi al cittadino, in particolare nel caso specifico
all'Associazione dei transporteurs valdôtains, che aveva, nel
febbraio 1996, messo in dubbio una modalità operativa di
elargizione di questi contributi. A questo esposto aveva fatto
seguito il 19 marzo 1996 una lettera dell'Assessore, in cui
sosteneva di non poter accogliere la tesi di quest'Associazione, e
questo mi può star bene, ma sono le modalità dello scritto che
preoccupano. Infatti, il linguaggio usato è simile a quei documenti
tipici dei ministeri romani, che ben distanti dal voler
salvaguardare un minimo di principio di trasparenza e di esigenza
di motivazione del cittadino, si limitano a dire - e leggo
esattamente - "che la richiesta non può essere accolta in quanto
sarebbe prassi consolidata - e anche questa terminologia è tipica
di un ministero - di questo Assessorato comportarsi in modo tale
per cui non si debba assolutamente fissare delle modalità di
contribuzione nella elargizione di questi contributi".
Mi chiedo, sotto questo profilo, cosa possa pensare il cittadino
e se possa ancora individuare un comportamento diverso, di
distinzione netta fra le risposte che provengono da un ministero
romano e le risposte che provengono da un assessore regionale.
Chiederei veramente che un certo linguaggio e un certo modo di
risposta al cittadino, che prescinde totalmente da una
esplicitazione chiara dei motivi di un diniego, venga sorretta da
altri presupposti.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Per ciò che riguarda la richiesta dei dati
relativi alla precedente interpellanza, mi riservo di verificare
con gli uffici come mai non sono stati ancora forniti. So che sono
in corso approvazioni di lavori socialmente utili, può darsi che si
attendesse di avere un quadro completo. Comunque mi riservo di
verificare e di far trasmettere quanto richiesto.
Sull'osservazione sul linguaggio non ho capito a quale frase si
riferisse, comunque posso condividere che non sempre il tenore
delle lettere sia così comprensibile per i cittadini. Indubbiamente
fra le tante cose che ci sono da fare per riformare la pubblica
amministrazione, uno sforzo credo che possa essere fatto anche in
questa direzione. Non è stata letta una frase completa, comunque
possiamo poi verificarlo successivamente; accolgo l'osservazione
per quanto mi è di competenza.
In merito al problema, invece, credo che si possa ricostruire
come effettivamente sono andate le cose. Con una legge regionale
dell'agosto 1995 si è stabilito che a partire dal 1° gennaio 1996
la legge regionale dell'8 agosto 1989 n. 9, che contiene interventi
per l'autotrasporto merci in conto terzi, non fosse più finanziata.
Già in precedenza, prima di questa decisione, c'era stato un
incontro dell'Assessore con le associazioni che si occupano degli
autotrasportatori e a fronte di uno stanziamento in bilancio per il
1995 di 800 milioni, si era valutato un possibile incremento di
domanda fino alla fine dell'anno di 1 miliardo. Con questa legge
finanziaria dell'agosto 1995 si è portato ad 1,8 miliardi la
disponibilità per questo tipo di intervento.
Nel corso dell'estate da ulteriori incontri con gli
autotrasportatori era emerso che forse questo incremento non era
sufficiente, gli autotrasportatori parlavano ancora di un'esigenza
di un ulteriore miliardo. Per maggiore tranquillità l'Assessorato
con la legge 15 novembre 1995, vale a dire la variazione di
bilancio, incrementava di ulteriori 2 miliardi il fondo, portandolo
complessivamente a 3,8 miliardi.
C'è da dire che le domande pervenute soprattutto nel corso del
mese di dicembre nelle ultime settimane di dicembre hanno superato
ogni possibile previsione fatta sia dall'Associazione che dagli
uffici, per cui si poneva il problema, avendo fondi insufficienti,
se soddisfare tutte le richieste pervenute, dando la percentuale
risultante dai fondi disponibili, oppure fermarsi ad un certo
punto, vale a dire a circa la metà delle domande presentate.
La valutazione fatta anche con una discussione in Giunta è stata
quella che era più opportuno soddisfare tutte le richieste, per cui
la percentuale che secondo la legge può arrivare fino al 30
percento è risultata del 17,2 percento.
Chiede l'interpellante se non poteva essere prevista una data
ultima entro la quale presentare le domande. La legge non prevede
termini, quindi secondo gli uffici poteva essere non considerato
legittimo stabilire un termine; ma soprattutto anche le
considerazioni fatte negli incontri con le associazioni non
facevano ritenere a priori che esistesse la necessità di anticipare
il termine rispetto alla scadenza dell'anno 1995.
In quanto alla richiesta presentata dall'Associazione di
finanziare soltanto il primo mezzo e non il complesso dei progetti
presentati, la legge che regola l'autotrasporto prevede che queste
imprese debbano presentare dei programmi; questi programmi sono
complessi, possono riferirsi ad autoveicoli, macchinari,
attrezzature, scorte, acquisizioni di aree, e vanno valutati
insieme. Non è possibile, cioè, scorporare nell'ambito di un
programma un mezzo dagli altri, quindi non è una questione di
prassi ma è una questione che a posteriori sarebbe stato arbitrario
prendere un provvedimento non coerente con la legge istitutiva e
con la necessità di esaminare i programmi presentati dalle aziende,
non le singole parti. Per questo motivo si è risposto
all'Associazione che non era possibile rivedere questa
modalità.
Per dare comunque una dimensione del problema al Consigliere
Dujany, nei cinque anni, dal 1989 al 1994, sono stati erogati 8
miliardi di contributi per investimenti di 26,7 miliardi; nel 1995
l'intervento è stato di 3,8 miliardi su oltre 15 miliardi di
interventi. Quindi c'è stata proprio una dimensione della
richiesta, per cui le ultime domande non erano prevedibili ed era
anche difficile discriminare fra le stesse.
Presidente Ha chiesto la parola il Consigliere Dujany.
Dujany (PVA) Mi rendo conto che il Governo regionale si è
trovato di fronte ad una situazione del tutto eccezionale, gli
operatori erano coscienti che questa legge veniva meno con l'anno
1995 ed evidentemente per quell'anno c'è stata una quantità di
domande enormi rispetto al passato. Sotto questo profilo capisco
l'eccezionalità della situazione.
Il problema che avevo posto era piuttosto quello della
discriminazione di comportamento della pubblica amministrazione fra
più domande, perché nel concreto qui c'è chi ha preso il 30
percento di contributo massimo solo perché è stato più veloce a
presentare queste domande, e chi invece ha presentato queste
domande nel corso dell'anno e si è ritrovato invece con un importo
decisamente inferiore.
E' vero che la legge non prevede dei termini entro i quali
presentare queste domande, ma si sarebbe forse dovuto immaginare la
presenza enorme di domande nel 1995, per fissare con un atto
amministrativo un termine, in modo tale da mettere tutti i
beneficiari nelle stesse condizioni e per non discriminarli
semplicemente sulla base di chi presentava per primo la domanda,
poiché anche questo criterio scelto non è un criterio previsto
dalla legge, e non è neanche un criterio previsto da una delibera
di Giunta.
Quindi è un criterio che si sono dati gli uffici, ma che non ha
un fondamento normativo. Ed era soprattutto questa discriminazione
che non è giustificata, a mio parere, e che volevo evidenziare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK