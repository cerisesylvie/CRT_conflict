Consiglio Regionale della Valle d'Aosta - Oggetto del Consiglio n. 1436 del 12 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 1436 del 12 luglio 2000 - Resoconto
OGGETTO N. 1436/XI Realizzazione del nuovo "Foyer de fond" a
Rhêmes-Notre-Dame. (Interrogazione)
Interrogazione Appreso che è in costruzione il nuovo "foyer
de fond" in Comune Rhêmes Notre Dame;
Rilevato che l’ubicazione e la tipologia
dell’impianto sono oggetto di polemiche alimentate
da valdostani e da turisti, che non condividono le discutibili
scelte operate;
Osservato che effettivamente l’opera appare
criticabile sia per il posizionamento, sia sotto il profilo
estetico-architettonico, rischiando di deturpare uno fra i paesaggi
più belli della nostra Regione;
Creduto necessario avere maggiori elementi di giudizio al
riguardo;
i sottoscritti Consiglieri regionali
Interrogano
la Giunta regionale per sapere:
1) chi sono il committente e il progettista
dell’opera, da chi e come la stessa è
finanziata;
2) se il progetto è stato sottoposto a procedimento di
Valutazione d’Impatto Ambientale (V.I.A) e al parere
della competente Sovraintendenza;
3) qual è il giudizio della Giunta sulle critiche che vengono
mosse all’ubicazione e alla tipologia
dell’opera.
F.to: Curtaz - Squarzino Secondina
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Il Consigliere Curtaz da una parte interroga,
però nelle premesse dell'interrogazione già esprime il giudizio,
perché il giudizio è che l'opera è criticabile sia per il
posizionamento che per gli aspetti estetici ed architettonici.
Personalmente non condivido questo giudizio, ma prima di entrare
nel dettaglio della risposta sugli aspetti architettonici inizierò
a rispondere ai quesiti che mi paiono abbastanza puntuali.
Sul primo quesito,
"chi sono il committente e il progettista
dell’opera, da chi e come la stessa è
finanziata"
, diciamo che il committente iniziale era il Comune
di Rhêmes, quindi è il Comune di Rhêmes che ha a suo tempo
incaricato il progettista per la realizzazione di questo
progetto.
Successivamente, con delibera del Consiglio del 1998 l'opera è
stata inserita nel programma regionale della legge n. 45 come opera
di interesse regionale, perché la legge n. 45 prevede opere di
interesse comunale dove l'Amministrazione regionale finanzia in
percentuale non superiore al 60 percento gli interventi, oppure
opere di interesse regionale che sono interamente finanziate
dall'Amministrazione regionale. Quindi la delibera n. 3092 del 2
aprile 1998 ha inserito questa opera fra le opere di interesse
regionale.
Quindi per quanto riguarda chi ha appaltato gli interventi e chi
li ha finanziati, sono stati appaltati dalla Regione e sono
finanziati interamente dalla Regione.
Il progettista a suo tempo incaricato dal Comune di Rhêmes è
l'arch. Lorenzetti Alessandro, che peraltro ha continuato le sue
prestazioni professionali anche per conto della Regione nel momento
in cui mi pare sia stato incaricato anche della direzione lavori,
essendo un incarico esterno, quindi è stato dato al progettista.
Comunque la scelta del progettista è stata fatta anche questa a suo
tempo dal comune.
Per quanto attiene il primo quesito mi pare di aver dato le
delucidazioni richieste.
Al secondo punto si chiede
"se il progetto è stato sottoposto
a procedimento di valutazione d’impatto ambientale
(V.I.A.) e al parere della competente Sovraintendenza"
; il
progetto non è stato sottoposto al procedimento di V.I.A. perché a
suo tempo, in base alla legge 4 marzo 1991, n. 6 che era in vigore
al momento dell'approvazione del progetto, la stessa prevedeva che
le opere da assoggettare a V.I.A. sono opere che hanno una
volumetria superiore a 5.000 metri cubi, mentre l'opera in
questione comporta una volumetria complessiva di 4.400 metri cubi,
di cui solo 3.100 metri cubi fuori terra. Questo è il motivo per
cui a suo tempo l'opera non è stata sottoposta a valutazione di
impatto ambientale.
Per quanto riguarda la posizione della Sovrintendenza, è chiaro
che la stessa ha espresso più pareri fin dall'avvio dei primi
progetti preliminari. Tralascerei pareri datati, firmati ancora dai
Presidenti della Giunta Bondaz e Lanivi, perché allora erano pareri
di competenza dell'Assessore, per soffermarmi agli ultimi pareri;
fra i più recenti, emessi al momento in cui è stato approvato il
progetto preliminare e poi dopo che è stata avviata la procedura
per la progettazione esecutiva, vi è un parere della Sovrintendenza
che esprime parere di massima favorevole in quanto il volume segna
una cesura fra luoghi antropizzati e non, istituendo una vera e
propria porta del parco, si richiede la presentazione del progetto
esecutivo per poter esprimere un parere definitivo. E questo è il
parere dato il 21 novembre 1996 dall'allora Assessore Agnesod, che
quindi rinviava un parere definitivo su un progetto esecutivo.
Vi sono i due pareri successivi che hanno dato il via libera
definitivo al progetto, a firma dell'allora Assessore Riccarand. Il
primo parere del 17 settembre 1997 dice:
"Per quanto di competenza, ai sensi delle leggi sopracitate,
ritiene che il progetto presentato preveda
- questo è un parere
interlocutorio rispetto al parere precedente -
delle modifiche
rispetto al progetto di massima autorizzato
- dal parere
Agnesod, tanto per intenderci -
da questo servizio, che
aumentano l'impatto visivo della costruzione, in particolare il
prospetto sud presenta un'eccessiva complessità di elementi e si
configura come opera edilizia, anziché costituire lato naturale
della porta del parco, e comunque il volume appare
sovradimensionato rispetto alle funzioni a cui è stato
destinato".
Successivamente è stato rimodulato il progetto in accordo con le
indicazioni della Sovrintendenza, vi è il parere definitivo del 16
ottobre 1997, dove si dice:
"Per quanto di competenza, ai sensi
delle leggi sopracitate, questo servizio vista la nuova soluzione
proposta esprime parere favorevole e richiede di concordare in sede
esecutiva i particolari".
Per rispondere al secondo quesito, non c'è stata la procedura di
V.I.A. perché non era a suo tempo richiesta in base alla tipologia
dell'intervento, invece c'è stato un carteggio molto attento,
ripetuto, approfondito da parte della Sovrintendenza per avere
l'autorizzazione necessaria.
Sul terzo quesito,
"qual è il giudizio della Giunta?"
,
penso che questo sia stato chiaramente manifestato nel momento in
cui la stessa ha deliberato di approvare la realizzazione
dell'opera e poi successivamente avviare le procedure
dell'appalto.
Se posso, in chiusura, dare un giudizio di tipo personale, ho
esaminato il progetto, che chiaramente deve essere valutato quando
lo stesso è ultimato; a me pare una soluzione molto attenta dal
punto di vista dell'impatto ambientale nell'inserimento
dell'ambiente. Questo non solo va a merito del progettista, ma
anche allo stretto raccordo che c'è stato in questi anni fra
progettista e le disposizioni della Sovrintendenza. Non si può
valutare un progetto in fase esecutiva; un progetto va valutato
quando l'opera è terminata, perché in quel momento il progetto avrà
proprio la sensazione di una porta del parco che fa da cerniera fra
la zona antropizzata, che è quella di Rhêmes, e il parco stesso.
Quindi crea anche, se vogliamo, una barriera ed è comprensibile
anche come scelta progettuale.
Ma l'aspetto importante è che la quasi totalità di questo
progetto verrà interrata e inerbita, solo una parte emergerà anche
perché ha una funzione di sovrapasso sulla strada, per poter meglio
usufruire dell'anello di fondo. I materiali usati sono dei
materiali che bene si inseriscono nell'ambiente naturale.
Quindi la mia opinione personale è che un buon intervento è
anche un intervento attento all'ambiente, è chiaro che va valutato
a intervento definito. Non possono essere accettate le proposte,
che io ritengo strumentali, avanzate in questo momento da parte di
alcuni consiglieri comunali di Rhêmes su un intervento che ha una
grande rilevanza dal punto di vista socio-economico per quella
località, e che sono quelle di chiedere la realizzazione di un
sottopasso. Sappiamo benissimo che l'utilizzo dei sottopassi per
fare dei percorsi di piste di sci sono una delle scelte più
negative perché si accumula la neve, non si possono pulire, la neve
va sempre riportata e quindi sono una soluzione estremamente
negativa.
Pertanto il mio giudizio personale, se l'opera sarà realizzata
come da progetto, è un giudizio positivo.
Président
La parole au Conseiller Curtaz.
Curtaz (PVA-cU)
In primo luogo ringrazio l'Assessore
perché mi ha fornito dei dati estremamente puntuali sulle domande
che erano state poste. Dissento però totalmente sulle sue
valutazioni, peraltro con la terza domanda non avevo chiesto qual
era il giudizio della Giunta sul progetto perché quello lo sapevo
già; chiedevo qual era il giudizio della Giunta sulle critiche che
stanno emergendo in maniera evidente a questo progetto, e qui
l'Assessore mi ha risposto in parte.
Non so se l'opera che si sta costruendo è una porta sul parco,
come è stato detto con definizione aulica. So che è una costruzione
a ponte, il "foyer de fond", un edificio a ponte che scavalca una
strada e sul cui tetto passerà una pista di fondo. È questo, un
ponte.
Rispetto a questo progetto ci sono delle prese di posizione
direi anche tardive: da una parte, ha ricordato l'Assessore, c'è la
minoranza comunale di Rhêmes, l'Union Valdôtaine, ci sono alcuni
abitanti della zona particolarmente sensibili, ci sono molti
turisti, e questo lo posso confermare anche personalmente perché
anche io sto ricevendo diverse segnalazioni di turisti che mi
telefonano da Milano, da Pavia, da Torino, per segnalare al
Consigliere Verde questa cosa, addirittura a Pavia c'è un turista
che sta raccogliendo delle firme a proposito di questa opera.
D'altra parte c'è l'Amministrazione di Rhêmes, sindaco in testa,
che sta difendendo la scelta. Credo che per esprimere un'opinione
su questa opera si debba in primo luogo riconoscere che un piccolo
"foyer de fond" a Rhêmes è necessario, perché completa dal punto di
vista dell'impiantistica sportiva una stazione che sembra per certi
versi votata allo sci e allo sci di fondo in particolare, ma sembra
votata alle piccole dimensioni, alle cose a misura d'uomo e di
paesaggio.
Posso anche capire che era difficile trovare una giusta
collocazione perché quest'opera va fatta in prossimità delle piste
e a Rhêmes non è facile edificare perché ci sono problemi di
valanghe, ci saranno problemi di piano regolatore, eccetera; però
la scelta fatta è totalmente criticabile.
Innanzitutto la scelta dell'ubicazione non è sicuramente felice,
perché a differenza di quello che ha sostenuto l'Assessore, questa
costruzione avrà un pesantissimo impatto ambientale. Ricordo che
per chiunque soggiornerà nel capoluogo di Rhêmes, sarà impedita la
vista verso l'alta Valle, verso la Granta Parey; invece di quella
vista appena fuori dall'abitato e a 100 metri dalla chiesetta, da
quel bellissimo nucleo storico della frazione, vedremo questo
megaponte a forma di edificio, o viceversa un edificio a forma di
ponte, sul quale passerà la pista di fondo. A me, francamente,
costruire un edificio a forma di ponte a Rhêmes sembra una
sciocchezza; poi capisco che dietro ogni scelta architettonica ci
possano essere dei gusti, ma a me sembra un sciocchezza!
Poteva essere fatto un sottopasso; l'Assessore diceva che questo
avrebbe comportato dei problemi, ma a me non sembra che i
sottopassi comportino dei grandi problemi! Intanto ce n'è già uno a
Rhêmes, a Chanavey, che non comporta nessun problema. Sulla pista
internazionale di Cogne di sottopassi ce ne sono due o tre, alcuni
anche particolarmente lunghi, sono sempre ben tenuti, ci passiamo
regolarmente tutti gli inverni, non ci sono problemi di sorta!
Credo invece che questa scelta rischi di guastare questa
località che si era mantenuta bene con quel paesaggio da cartolina
che tutti conosciamo, e rischi pertanto di allontanare dei turisti
che amavano frequentare la Valle di Rhêmes, perché il settore di
nicchia turistico che ama Rhêmes non è certo la fascia di utenza
che ama le opere faraoniche, penso che su questo possiamo essere
tutti d'accordo!
Quindi è una scelta che dal punto di vista architettonico e di
ubicazione non condividiamo. Non vorrei che fosse il primo passo di
un nuovo gigantismo nel campo delle opere pubbliche; ricordiamo
negli anni '80 i palazzetti dello sport con grossi problemi di
gestione e di impatto ambientale, negli anni '90 c'era stata
un'inversione di tendenza molto positiva, non vorrei che questo
fosse il primo passo, che si parta dal "foyer de fond" di Rhêmes e
si finisca al progetto demenziale di copertura di area megalitica
di Saint-Martin de Corléans!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK