Consiglio Regionale della Valle d'Aosta - Oggetto del Consiglio n. 1334 del 25 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1334 del 25 maggio 2005 - Resoconto
OGGETTO N. 1334/XII - Contributi ad un'impresa per la
realizzazione di un progetto di ricerca industriale.
(Interpellanza)
Interpellanza
Vista la Delibera di Giunta n. 1388 del 9 maggio 2005, con
cui in base alla legge regionale n. 84/93 viene concesso un
contributo all'Impresa Dora S.p.a. per la realizzazione di un
progetto di ricerca industriale, denominato "Ricerca di
dimostratori per la trasmissione di dati audio e video sulle linee
elettriche di bassa tensione";
Preso atto che con tale intervento si favoriscono l'avvio e
lo svolgimento di un progetto di ricerca che - come recita la
delibera - "si concretizza soltanto in un'attività industriale di
testaggio";
Considerato che rientra tra gli obiettivi della legge
regionale n. 84/93 che i contributi alla ricerca siano finalizzati
alla creazione in prospettiva di nuovi posti di lavoro, soprattutto
se qualificati;
Avendo appreso inoltre che la proprietà della Dora S.p.a. non
sarebbe più riconducibile alla Società Tecdis;
i sottoscritti Consiglieri regionali
Interpellano
l'Assessore competente per sapere:
1) chi sono attualmente i proprietari della Dora
S.p.a.;
2) quanti sono i soggetti occupati nel progetto di ricerca,
quali le loro professionalità, quale la loro provenienza e quanti
soggetti saranno coinvolti nell'attività di testaggio, con quali
professionalità e per quanto tempo;
3) quali sono le ricadute che tale progetto di ricerca si
pensa possa avere sul sistema produttivo della regione;
4) se nel progetto presentato dall'Impresa Dora S.p.a si
intravede un modello di intervento in ambito industriale, e se si
intende estendere e promuovere tale tipologia di intervento per le
future attività imprenditoriali da accogliere nell'ex area
Cogne.
F.to: Squarzino Secondina - Curtaz - Riccarand
Président - La parole à la Conseillère Squarzino Secondina.
Squarzino (Arc-VA) - La legge regionale n. 84/1993 e successive
modifiche, che finanzia iniziative per la ricerca in ambito
industriale, è una legge molto importante per lo sviluppo
dell'industria, e in prospettiva della Valle d'Aosta, e
recentemente leggiamo, da un'intervista dell'Assessore
all'industria, che con questa legge sono stati finora stanziati
oltre 18 milioni di euro in 5 anni per la ricerca. Una delle ultime
aziende finanziate è la società "Dora", che si vuole installare
nella "pépinière" di Aosta. È un progetto su cui si vorrebbe sapere
di più, perché diverse volte in Consiglio l'Assessore ha fatto
riferimento al progetto, al fatto che in questa futura area di
insediamento industriale si aspettano imprese ad alto valore
aggiunto che possano esprimere un modello di sviluppo industriale
per la nostra Regione. Scorrendo la deliberazione di Giunta con cui
viene approvato il finanziamento a questo progetto, vi sono alcuni
elementi che non mi sembrano chiari, ma forse lo sono una volta che
l'Assessore avrà spiegato l'insieme di tale operazione; intanto il
fatto che l'attività di ricerca che qui viene finanziata si
concretizza soltanto in un'attività industriale di testaggio, come
dire: "mentre la legge e la deliberazione regionale relativa
indicano che l'attività di ricerca deve andare in una direzione che
riguardi la Valle d'Aosta e che attivi risorse nuove, posti di
lavoro nuovi, attività nuove, qui sembra che si parli solo come
risultato di questa ricerca di un'attività industriale di
testaggio"; ancora si ribadisce questo concetto dicendo che
l'impiego dei risultati di una ricerca può essere considerato
l'attività industriale di testaggio, quindi un'ulteriore
dimostrazione del fatto che forse non è così diffusa l'attività di
testaggio come modalità di impiego dei risultati di una ricerca.
"Pur essendoci questi presupposti, possiamo considerare..."
- dice la deliberazione -
"... di interesse pubblico lo
svolgimento di questa ricerca"
. Credo che ogni ricerca abbia
una funzione pubblica, abbia ripercussioni sull'innovazione, sul
"know how", su possibili sviluppi; in questo caso parliamo di una
ricerca finanziata con fondi regionali, per cui si presume che tale
ricerca dovrebbe avere delle ricadute per quanto riguarda la nostra
Regione. Per questo vorremmo sapere se si sa già quanti sono i
soggetti occupati in questo progetto di ricerca, il loro tipo di
professionalità, la loro provenienza e i soggetti coinvolti
nell'attività di testaggio quanti saranno, con quale
professionalità e per quanto tempo durerà tale testaggio. La
ricerca sembra che duri 5 anni grosso modo, l'attività di testaggio
non si sa esattamente. Vorremmo poi sapere se è già possibile
conoscere dal progetto di ricerca le ricadute che tale progetto si
pensa possa avere sul sistema produttivo della Regione, se tale
modalità di intervento regionale con questo tipo di società possa
prefigurare un modello di intervento in ambito industriale. Vi è
poi una curiosità: chi sono i proprietari di questa società, in
modo da sapere chi viene finanziato.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Cercherò di soddisfare per quanto
possibile le curiosità della collega Squarzino, che parte da un
presupposto ampiamente condivisibile: quello dell'importanza della
ricerca, soprattutto in un momento in cui a livello regionale, e
non solo, ci si interroga sul ruolo dell'industria. La ricerca
rappresenta un punto di forza di un territorio, come è stato
recentemente ribadito dal Prof. Zich, rettore dell'Università di
Torino, che ha affermato che la capacità di competere dei territori
risiede nella capacità di attivare conoscenza e la ricerca è uno
dei punti focali da questo punto di vista. Ci troviamo in una
situazione in cui la ricerca viene fatta in alcuni territori e le
produzioni in altre per motivi legati al costo del lavoro e via
dicendo ma, venendo alle questioni poste dalla collega, parto
dall'ultima, cioè quali sono i proprietari della società
"Dora".
La società "Dora" (Drivers Onward Research Agency) aveva
iniziato l'attività nel 2000 con un capitale iniziale di 520.000
euro - sottoscritto per il 73% da "Tecdis" e per il restante 27% da
"Finaosta" - e con l'obiettivo di creare un centro di ricerca
microelettronica per la progettazione di "driver/controller" per
"display" o altri componenti microelettronici (circuiti integrati);
quindi nella sua fase di attività la "Dora" aveva lavorato in
stretto collegamento con la "Tecdis", era la società che sviluppava
i "prodotti Tecdis". In data 23 ottobre 2002 invece questa società
è stata acquistata dalla società "ST Microelectronics", che, come
sappiamo, è un gruppo a livello mondiale che si occupa della
produzione di semiconduttori e che detiene oggi il 100% del
capitale.
"Quanti sono i soggetti occupati nel progetto di ricerca,
quali le loro professionalità, quale la loro provenienza..."
,
il piano di ricerca di dimostratori per la trasmissione di dati
audio e video sulle linee elettriche a bassa tensione contempla un
periodo di 36 mesi: dal mese di maggio 2005 al mese di aprile 2008.
Nel piano presentato alla Regione il numero di risorse coinvolte
nel primo anno (maggio 2005 - aprile 2006) era pari a 14, per
passare a 22 unità nel secondo anno ed incrementarsi sino a 28
unità nel terzo anno. Da quanto indicato dal Responsabile del
centro di ricerca, le persone coinvolte nel progetto "Ricerca di
dimostratori per la trasmissione di dati audio e video sulle linee
elettriche di bassa tensione" sono attualmente 18 su un totale di
47 unità, che stanno lavorando all'interno della "pépinière", una
parte di queste è ad Aosta e una parte sta ultimando la fase di
"training" presso la "STM". Le professionalità coinvolte nella fase
di "start-up" del progetto sono: 11 "designer", 6 "application
engineer" e 1 "product engineer", quest'ultimo si occuperà
specificatamente dell'attività di "testing". Tenuto conto
dell'elevata professionalità richiesta per lo svolgimento di tale
attività, il "team" di ricerca è formato da persone provenienti da
differenti realtà e percorsi formativi: 6 persone dalla "STM", 3
persone dall'Università di Pisa, 1 persona dall'Università di
Padova, 3 persone dal Canavese, 1 persona da Torino e 4 persone
residenti in Valle. Nel prossimo anno è previsto l'inserimento di
ulteriori risorse di cui 5/6 locali. Il problema che abbiamo è
quello di reperire in loco personale qualificato e specializzato,
quindi "Dora" ha avviato una serie di iniziative - corsi
specialistici, "stages", tesi di laurea - con il Politecnico di
Torino - la sezione di Aosta - e con alcuni istituti tecnici
secondari, al fine di facilitare l'inserimento dei laureandi e
diplomati nel mondo dell'elettronica.
Quali sono le ricadute di tale progetto di ricerca? In
considerazione dell'evoluzione del mercato mondiale, in particolare
del comparto dell'elettronica, la tendenza era quella di una
delocalizzazione delle produzioni prevalentemente in Estremo
Oriente; non è quindi ipotizzabile che un centro di ricerca quale
quello di "Dora" possa determinare rilevanti ricadute produttive
interamente in ambito nazionale o a livello locale. Il centro
consente invece di attrarre elevate professionalità in Valle, in
modo da fare crescere le figure locali ed essere punto di
attrazione per altri operatori e il possibile avvio di ulteriori
attività sinergiche. Ricordo che quando era nata "Dora" aveva un
numero limitatissimo di dipendenti: erano 6 alla fine del 2002 e
oggi sono 47 ripartiti su 3 "team" di ricerca. La ricaduta
produttiva del progetto è ad oggi identificabile con la sola
attività di "testing". I promotori comunque ritengono sia possibile
ipotizzare la nascita e l'espansione di società locali che possano
fornire soluzioni basate su tale tecnologia e in grado di fornire
servizi legati alla comunicazione digitale a larga banda. Non
dimentichiamo come in Valle operi una società di gestione
dell'energia elettrica che potrebbe beneficiare di un immediato
vantaggio nell'applicazione di telemetria e telegestione mediante i
contatori elettronici.
Ultima questione:
"se nel progetto presentato dall'impresa
"Dora S.p.a." si intravede un modello di intervento in ambito
industriale..."
e se possa interessare l'"area Cogne". "Dora" -
dicevo - è un centro di ricerca i cui risultati si concretizzano in
"know-how", brevetti ed altri diritti di proprietà intellettuali
che devono necessariamente essere trasferiti a terzi per lo
sviluppo delle ulteriori fasi di pre-industrializzazione e
successivamente di produzione. Analogo modello d'intervento
potrebbe essere attuato qualora si presenti l'opportunità di
agevolare la nascita di altri centri di ricerca, anche perché
l'insediamento di strutture analoghe a "Dora" potrebbe generare un
polo tecnologico di ricerca, con l'eventuale coinvolgimento di
alcuni dipartimenti universitari in grado di attrarre in loco altre
iniziative imprenditoriali. L'obiettivo di "Dora" è quello di fare
in modo che anche la Regione sviluppi innanzitutto, come è successo
grazie alla legge n. 84, della ricerca, che veniva sviluppata
direttamente dalle imprese, e che vi sia la possibilità di
sviluppare dei centri di ricerca per il valore aggiunto che possono
offrire al territorio. È una scommessa non facile, ma credo vada
tentata.
Président - La parole à la Conseillère Squarzino Secondina.
Squarzino (Arc-VA) - Ringrazio delle informazioni, credo che
torneremo fra un anno per capire se le premesse che sono state oggi
presentate si realizzeranno oppure no. Le chiedo una copia del
testo, grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK