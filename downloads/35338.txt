Consiglio Regionale della Valle d'Aosta - Oggetto del Consiglio n. 2842 del 20 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2842 del 20 febbraio 2013 - Resoconto
OGGETTO N. 2842/XIII - Interpellanza: "Iniziative per una
corretta gestione del servizio di assistenza agli anziani nella
Comunità montana Grand Paradis".
Presidente
- Ha chiesto la parola il Consigliere Donzel
per l'illustrazione, ne ha la facoltà.
Donzel (PD)
- Grazie Presidente.
La questione, diciamo, è una questione non nuova, che ha una
doppia complessità: una che è certamente quella di un importante
servizio di assistenza agli anziani, che è stato messo in campo in
questi anni dall'Amministrazione regionale attraverso le Comunità
montane, gli enti locali e che - non possiamo negarlo - è un
servizio che è invidiato anche all'esterno, offre, ha una grande
qualità per le risorse enormi che sono messe in campo per far
fronte a dei servizi su un territorio difficile come quello della
Valle d'Aosta, in cui la popolazione è sparsa su un territorio
montano; quindi, da questo punto di vista, un aspetto sicuramente
importante.
L'altra questione è anche il fatto che molto si è investito, per
creare la qualità di questo servizio, sul personale: la qualità di
questo servizio non è data solo dalle strutture fisiche e
dall'impegno finanziario, ma dalla qualità delle persone che sono
impegnate direttamente in questi tipi di servizi. È chiaro allora
che, di fronte alle difficoltà economiche, in questo caso di un
ente locale, come la Comunità montana Grand Paradis, non possiamo
essere indifferenti e dire: "non esiste il problema della
difficoltà economica", ma dobbiamo aver ben chiaro che noi, da una
parte, dobbiamo garantire, seppure attraverso le forme di gestione
autonoma e territoriale, per quanto possibile, una qualità omogenea
- l'ho già detto prima: in un territorio come il nostro, noi
sappiamo che è inevitabile che nel fondovalle, o nella città di
Aosta e cintura la qualità del servizio sia migliore per ragioni
numeriche, per ragioni...però è sempre stato fatto uno sforzo
affinché anche il territorio avesse un trattamento di questo tipo
-, quindi, di fronte a queste difficoltà, bisogna riflettere sia
sul fatto che bisogna garantire, per quanto possibile, l'omogeneità
della qualità del servizio sul territorio; dall'altra, occorre
intervenire anche, naturalmente, sulle voci economiche per capire
come far fronte ad una difficile condizione economica, perché io
immagino che, se una Comunità montana di colpo parla di
esternalizzazione, lo faccia a fronte di dati economici di un certo
tipo e soprattutto se questo problema non lo pone solo così...non è
un problema improvvisato all'ultimo momento: è un tema che è sul
tappeto da anni, tant'è che c'era già stato un tentativo, non ho
capito bene...negli anni passati, di esternalizzare il servizio,
dopodiché in qualche modo c'è stato anche qui... È nella natura
anche di questa interpellanza, vogliamo capire bene che rapporti ci
sono tra la Regione e gli enti locali, perché, almeno dagli organi
di stampa, dalle informazioni che abbiamo noi, sappiamo che ci sono
degli incontri...ci sono stati negli anni passati degli incontri
col Presidente della Regione, dopodiché la Comunità montana ha
detto:
"ma no, abbiamo cambiato idea, non ha senso fare
l'esternalizzazione"
e l'anno dopo si è ritornati
all'esternalizzazione; c'è qualcosa che non va, c'è qualcosa che
non funziona in questa procedura! A chi spetta il ruolo di
decidere? Naturalmente non è una limitazione...adesso vedo che sta
seguendo lei l'interpellanza, Assessore, non è un rimprovero,
perché io l'avevo invece in passato sollecitata ad essere ben
vigilante sulle scelte degli enti locali con quella funzione di
controllo e direzione che deve avere l'assessorato, quindi non
voglio con questo richiamare...ma vorrei capire bene come si
innesca questa procedura, la mia domanda è: ma com'è possibile che
questi stessi servizi altrove riescano ad essere erogati a certi
costi (e parliamo sempre di Comunità montane)? Nella Grand Paradis
c'è qualcosa che non va, allora qual è l'elemento che non funziona
nella Grand Paradis? In che cosa è così diversa da altre Comunità
montane da non far fronte a questo tipo di gestione? La cosa poi
che mi sta più a cuore è che in qualsiasi processo di
razionalizzazione io vedo sempre che c'è - l'abbiamo fatto anche
noi politici, quindi non è un rimprovero che faccio agli
Amministratori della Grand Paradis: lo dico in generale - un po' un
atteggiamento in cui si parte sempre dal fondo, quindi si penalizza
il lavoratore, si penalizza l'utente e poi dopo magari, se ci
avanza del tempo, andiamo a vedere la struttura amministrativa,
burocratica, i vertici di chi gestisce queste strutture,
bisognerebbe anche magari un po' invertire le procedure, cioè
andare a vedere dov'è che si può intervenire per minimizzare tutti
i costi sulla parte burocratico-amministrativa e non scaricare sul
servizio e sul lavoratore, che ha fatto la qualità di quel
servizio, questi processi di razionalizzazione. Penso che
inevitabilmente dovranno essere fatti, ma dovranno essere fatti
garantendo l'utente, come primo obiettivo, e il lavoratore che fa
la qualità del servizio all'utenza.
Presidente
- Ha chiesto la parola l'Assessore Lanièce per
la risposta, ne ha facoltà.
Lanièce A.
- Grazie Presidente. Ringrazio anche il
Consigliere Donzel, perché questa è una problematica che ci vede
impegnati in queste settimane con la Grand Paradis per cercare di
chiarire anche alcuni aspetti che sono stati sollevati dalla sua
interpellanza.
Per quanto riguarda la prima domanda circa il chiarimento dei
ruoli, delle competenze fra Comunità montana e Regione, nella
vicenda relativa al progetto di esternalizzazione di parte dei
servizi per gli anziani in capo alla Comunità montana Grand
Paradis, questa Amministrazione ha aperto un confronto con l'ente
locale nel pieno rispetto dei ruoli che ciascun ente ha e ricopre
ai sensi della legge regionale n. 54 del 7 dicembre 1998 e della
collegata legge regionale n. 1 del 12 marzo 2002; in particolare,
nell'articolo 5 di quest'ultima legge si stabilisce che la Giunta
regionale non solo adotti atti di indirizzo e di coordinamento, ma
assuma altresì un ruolo di garante dell'omogeneità organizzativa e
dell'unitarietà degli obiettivi perseguiti da tutti i servizi
analoghi presenti sul territorio. In quest'ottica una revisione del
sistema di gestione dei servizi essenziali, come quelli erogati a
domicilio a favore degli anziani non autosufficienti, attraverso
l'operazione di esternalizzazione non può essere assunta
unilateralmente da un solo ente senza che sia promosso un
ripensamento dell'intero sistema su scala regionale, alla luce
naturalmente delle disponibilità finanziarie, ma, soprattutto,
anche a salvaguardia dei livelli occupazionali e di qualità delle
prestazioni erogate al cittadino.
Per quanto riguarda la seconda domanda: "quali soluzioni...",
ecco, noi siamo partiti dalla domanda che si è fatto lei, cioè
perché nella Comunità montana Grand Paradis sono emerse da un paio
d'anni queste problematiche di gestione e quindi, proprio per
questo motivo, si è istituito un gruppo di lavoro misto tra Regione
e Comunità montana atto ad individuare, in tempi ragionevolmente
brevi, una soluzione organizzativo-gestionale che permetta di
rispettare i limiti di legge stabiliti dalla legge 44/2012 e
31/2012, relativi al personale assunto a tempo determinato e,
contestualmente questo gruppo di lavoro che produca risparmi
sufficienti a pareggiare il bilancio dell'ente. Nel frattempo i
servizi erogati dalla Comunità montana non subiranno sostanziali
modificazioni del loro assetto gestionale; quindi siamo molto
attenti a quello che sta succedendo. Ribadisco: dobbiamo avere,
come assessorato, come Governo regionale, anche un ruolo di
garanzia, di gestione su tutto il territorio regionale della
qualità di un servizio, che - come è stato ricordato - è un
servizio importante anche in termini di qualità. Tra l'altro,
ricordo che sul personale socio-assistenziale abbiamo investito
tanto, abbiamo riqualificato più di 1.000 persone nella nostra
regione e questo sottolinea la volontà di come sul personale stiamo
investendo tanto e abbiamo investito tanto. È anche chiaro che,
nell'analisi che abbiamo fatto in questi ultimi anni, la nostra
regione ha dei servizi domiciliari e delle micro che hanno standard
doppi, come minimo, rispetto a quelli di altre regioni; Questi sono
standard importanti, ed è chiaro che costano, però hanno
l'obiettivo che ci siamo sempre posti, ovvero di garantire
un'assistenza la più alta possibile, soprattutto nei confronti
degli anziani non autosufficienti.
Per concludere, quindi dico: siamo molto attenti a questa
problematica e con questo gruppo di lavoro vogliamo capire in modo
molto attento e specifico quali sono le problematiche di gestione
della Grand Paradis e naturalmente poi poter arrivare a delle
soluzioni concrete per riuscire a superare questi aspetti di
difficoltà. Riteniamo chiaramente che l'attuale modello di
organizzazione, che prevede una gestione diretta degli enti locali
sul territorio, sia la gestione ottimale. È chiaro che un'eventuale
esternalizzazione alle cooperative dovrebbe essere un ragionamento
fatto in tutto il territorio, perché in questo modo vi sarebbe
un'uniformità di trattamento di tutto il personale. In questo
periodo stiamo concludendo questa fase, nella quale questo gruppo
di lavoro vede i tecnici che stanno sviscerando le problematiche
che sono state da lei segnalate. Grazie.
Presidente
- Ha chiesto la parola il Consigliere Donzel
per la replica, ne ha facoltà.
Donzel (PD)
- Grazie Assessore. Con assoluta franchezza
sarebbe stato più facile se mi avesse risposto il Presidente, ma
semplicemente perché è impegnato in prima linea in una campagna
elettorale...non appartengo a quelli che fanno dello sciacallaggio
politico: faccio politica di parte, schierata in modo duro magari,
ma non mi piace approfittare delle situazioni, quindi spero che si
capisca che questa risposta era un po' nelle mie corde ed era una
risposta che sarebbe stata rivolta al Presidente della Regione.
Intanto non può che essere apprezzato da parte mia il fatto che
la scelta di un'eventuale esternalizzazione non può essere fatta a
macchia di leopardo...o perlomeno a macchia di leopardo, ma in un
ragionamento regionale che proceda in un'ottica di armonizzazione
del servizio a livello regionale, perché altrimenti qui si perde
poi il riferimento di quella che è la qualità del servizio
all'utente e al lavoratore. Questa cosa quindi che c'è un interesse
a salvaguardare un'omogeneità del servizio sul territorio regionale
per questo tipo di utenza, eccetera, dal mio punto di vista, è
estremamente importante: un punto di partenza che va
riconosciuto.
La mia preoccupazione però, non la nascondo, è relativa al fatto
che...essendo il problema in essere da anni, che un gruppo di
lavoro stia studiando adesso queste questioni mi lascia molto
preoccupato, perché i tempi sono strettissimi e quindi una
soluzione, a mio avviso, deve arrivare in tempi rapidi, perché
chiaramente non...si è creata già una sorta di disagio nell'utenza,
cioè gli anziani sono preoccupati, il lavoratore è preoccupato e
anche perché poi, dalle parole che sono "uscite" da lei, mi pare
che si arrivi poi al nodo
clou
, che non è il ripensamento
della struttura burocratico-amministrativa, ma è: cosa ne facciamo
del personale a tempo determinato? Cioè che il nucleo sia sempre
lì, il ragionamento...io invece vorrei che fosse un ragionamento
più complessivo, perché, se il problema è esclusivamente come
gestire la questione del personale a tempo determinato, mi sembra
parziale come approccio, non nego che ci sia questo problema, ma mi
sembra parziale. A mio avviso, c'è un problema più strutturale e,
se non risolviamo quel problema strutturale, alla fine il risultato
sarà: lavoratori che dovranno accettare di avere - già non hanno
delle retribuzioni brillanti - una retribuzione più ridotta, perché
entreranno in una cooperativa, o cose di questo tipo. È un percorso
che mi preoccupa se affrontato unicamente in quest'ottica qui. A
mio avviso, devono esserci - perché è impossibile che in altre
realtà il sistema regga - delle altre modalità per affrontare tale
questione; proprio in un momento in cui il tema del lavoro è il
tema cardine della nostra questione regionale, noi non possiamo
scaricare tutti i costi della crisi sui lavoratori o attraverso
forme di disoccupazione, o comunque attraverso forme di
un'occupazione di minor qualità sia dal punto di vista del diritto
contrattuale, sia dal punto di vista della retribuzione; questa
cosa inevitabilmente genera un peggioramento della qualità
dell'offerta che noi offriamo.
Presidente -
Punto 17 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK