Consiglio Regionale della Valle d'Aosta - Oggetto del Consiglio n. 3252 del 23 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3252 del 23 gennaio 2008 - Resoconto
OGGETTO N. 3252/XII - Interpellanza: "Calo della produttività
nella Regione".
Interpellanza
Preso atto della pubblicazione da parte dell'ISTAT, in data 3
gennaio, dei dati relativi ai conti regionali, utili per
disaggregare e comprendere meglio il significato dell'aumento
dell'1,9% del Pil nazionale nel 2006 (solo +1,6% per la Valle
d'Aosta);
Considerando l'importanza del dato della produttività, ossia
il rapporto tra valore aggiunto e unità di lavoro assorbite
nell'anno del mercato, il cui aumento nel 2006 a livello nazionale
è stato nullo, a fronte di uno 0,4% di crescita nell'anno
precedente;
Constatato che disaggregando il dato per regioni, a fronte
del +0,9% delle Marche, del +0,8% della Campania, +0,7% del Friuli
Venezia Giulia, del +0,6% del Veneto e +0,5% di Trento e Bolzano,
la Valle d'Aosta ha visto un calo dello 0,5% della propria
produttività (già calata dell'1% nel 2005);
Rammentando che il calo di produttività in presenza del Pil
in crescita significa un aumento del numero degli addetti a fronte
di una minore produttività per addetto;
Tenuto conto
- che il monte dei salari pagati nel comparto pubblico è
compreso nel computo del Pil e contribuisce perciò alla sua
crescita secondo la normale dinamica contrattuale e sindacale,
indipendentemente dalla quantità e qualità di servizi
forniti;
- che gli immigrati extracomunitari con regolare permesso di
soggiorno contribuiscono al Pil in misura più che proporzionale al
loro peso sulla popolazione totale;
- che un'importante realtà industriale come la Cogne SpA ha
avuto risultati eccellenti nel 2006 sia sul piano dei risultati di
bilancio che della produttività;
- che il contributo al Pil e alla produttività regionale
della CVA SpA, stante la dinamica dei prezzi dei combustibili
fossili, è notevolmente cresciuto;
Sottolineato che tutti i fattori elencati nel punto
precedente hanno contribuito nel 2006 ad un aumento della
produttività regionale, facendo legittimamente presumere che altri
comparti soffrano cali di produttività talmente più gravi da
ribaltare il dato generale fino a renderlo negativo;
i sottoscritti Consiglieri regionali
Interpellano
l'Assessore delegato per conoscere:
1) quale sia il contributo al Pil del comparto pubblico
regionale, e quale sia stata la sua variazione nel 2006;
2) quale sia il contributo al Pil regionale delle società
controllate e partecipate, direttamente o indirettamente, dalla
Regione e dagli EE.LL, disaggregando CVA e Deval;
3) sulla base degli strumenti di osservazione, vigilanza e
monitoraggio dell'attività economica di cui l'Assessorato dispone,
quali comparti di debolezza si siano evidenziati, pubblici o
privati, nei quali la produttività sia calata al punto di rendere
negativo il dato generale;
4) quali siano le iniziative immediate e strategiche
ipotizzate e adottate dalla Giunta per invertire questa
preoccupante tendenza.
F.to: Ottoz - Frassy - Lattanzi
Presidente
- La parola al Consigliere Ottoz.
Ottoz (CdL)
- La situazione economica non è brillante,
abbiamo visto che, a fronte di una crescita del PIL nazionale nel
2006 dell'1,9, in Valle d'Aosta abbiamo avuto solo l'1,6, mentre
tutto il nord Italia faceva il 2,4. Questo lo sappiamo, però il PIL
ci dice poco; sono recentemente stati pubblicati i dati Regione per
Regione sulla produttività del lavoro per Regione.
Cos'è la produttività? È il rapporto fra la ricchezza creata per
unità di lavoro, cioè quanto viene prodotto per unità di lavoro. A
fronte di questo risultato già non brillante del PIL, risulta che
la produttività in Valle, già calata dell'1% nel 2005, è
ulteriormente calata dello 0,5% nel 2004, collocando la Regione al
17° o 18° posto - mancano i dati della Basilicata - in Italia,
partendo dalle Marche che hanno avuto una produttività maggiore
dello 0,9% fino alla Liguria che ha avuto un calo dell'1,4%, Molise
0,9%... la Valle d'Aosta con lo 0,5% è la 17° o 18° delle Regioni
italiane, ma... cos'è questo calcolo della produttività? È quanto
viene prodotto per unità di lavoro e se guardiamo da un lato il
PIL, che è cresciuto, e dall'altro il fatto che il monte salari
pagato dalla pubblica amministrazione fa parte del PIL, quindi
segue una dinamica sua che è comunque positiva... e quindi non è lì
che è calata la produttività, perché si intende che tutto quanto
viene pagato dalla pubblica amministrazione, pertanto anche gli
stipendi, è un acquisto di servizi e va interamente a rappresentare
PIL e quindi produttività collegata con il monte degli
stipendi.
Se teniamo poi conto che gli immigrati extracomunitari producono
di più in termini di PIL percentualmente del loro peso percentuale
sulla popolazione, se teniamo conto che realtà industriali
importanti come la "Cogne", come "CVA" e come "DEVAL", sono
attività che hanno aumentato la loro produttività, se ne deduce che
per capire come abbia fatto questa Regione, dove la produttività è
aumentata in tutte queste realtà importanti che rappresentano una
fetta pesantissima del nostro PIL, si deve pensare a qualche altro
punto dove il crollo della produttività è tale da sovracompensare
l'aumento del PIL e l'aumento di produttività dei settori che vanno
bene, nel senso che dal punto di vista della contabilità nazionale
vanno bene. Cosa succede se cala la produttività? Potrebbe essere
successo che è aumentato il personale, il PIL è cresciuto, ma è
aumentato anche il personale e parallelamente è diminuita la
produttività procapite in modo proporzionale al calo, oppure che a
personale stabile c'è stato un crollo della produzione e delle
vendite in alcuni comparti, tanto da supercompensare la crescita
degli altri settori che vanno bene.
La domanda che ci poniamo e che abbiamo posto all'Assessore è
intanto per capire quale sia la dimensione reale del danno della
parte di economia valdostana che sta soffrendo, e non a caso viene
evocata ogni tanto questa nuova povertà di una gran parte della
popolazione, e cioè quale sia intanto il contributo al PIL
regionale del comparto pubblico regionale, intendendo per tale
tutti gli stipendi pagati dalle varie amministrazioni che, a titolo
diverso, dipendono dalla Regione, quindi Regione, enti locali,
eccetera, e quale sia stata la sua variazione nel 2006, perché
siccome tutto quello che pagano come stipendi viene calcolato a
PIL, la dinamica degli stipendi, di fatto, è un fittizio aumento
del PIL... Quale sia stato poi il contributo a PIL regionale da
sommare a quello di prima, in termini di percentuale sul totale,
delle società controllate e partecipate direttamente o
indirettamente dalla Regione e dagli enti locali, disaggregando la
"CVA" e la "DEVAL" per capire quanto pesa sul sistema in effetti il
fenomeno fortemente positivo della "CVA". A questo punto dovremmo
poter isolare, togliendo queste parti e sapendo quale effetto
virtuoso hanno avuto sul sistema, capire dove in realtà le cose
stanno andando male, e noi siamo certi che l'Assessorato
dell'industria abbia tutte le informazioni disaggregate per dirci:
"lì si va bene... lì si va male... lì si va malissimo... lì si va
talmente male da compensare...", perché sappiamo che il Casinò non
va bene, ma da solo, per quanto non vada bene, non può essere il
Casinò che diventa la goccia d'acqua che ribalta in questo sistema,
malgrado l'importanza che ha!
Vorremmo quindi sapere, sulla base degli strumenti di
osservazione, vigilanza e monitoraggio che ha in piedi
l'Assessorato dell'industria e quello alle attività produttive,
quali siano i comparti di debolezza economica pubblici o privati
che siano, nei quali la produttività sia calata al punto da
mangiarsi e addirittura mandare in negativo quello che invece sul
piano del valore della ricchezza prodotta è l'aumento del PIL; come
fa il dato generale di produttività a diventare negativo, dove e
perché, e sicuramente l'Assessorato dell'industria avrà tutti gli
strumenti per dirci cosa succede, perché sono quelli sulla base dei
quali deciderà le politiche di intervento e di investimento.
A questo punto, saputo quali sono queste aree critiche, queste
aree di difficoltà, queste aree di sofferenza, queste aree
negative, quali siano le iniziative immediate e strategiche che
sono state ipotizzate o addirittura già implementate e adottate
dalla Giunta, per invertire questa preoccupante tendenza
dell'economia... perché non è solo quando si parla di economia
nazionale che la produttività è un problema, non siamo più bravi
degli altri; siamo autonomi, abbiamo grandi risorse, per fortuna la
nostra Regione può essere considerata una plaga che può permettersi
di vivere al di sopra della media nazionale e fra le più alte medie
europee, ma la tendenza è preoccupante perché... cosa significa
questo azzeramento della crescita? Intanto significa che
l'assorbimento di nuove unità di lavoro da parte del mercato
continua, ma è ulteriormente continuata la diminuzione di
produttività, tant'è che siamo al record minimo di disoccupazione
malgrado che la produttività sia calata; quindi cresce
l'occupazione, ma non aumenta la produzione, non aumenta pertanto
la ricchezza e non aumenta la possibilità di distribuire alle
famiglie attraverso i salari quello di cui hanno bisogno, perché il
tema dei salari, soprattutto per le fasce più basse è uno dei temi
all'attenzione della politica italiana.
Il problema è che alla maggiore occupazione ha fatto riscontro
una minore propensione ad accrescere il valore aggiunto in maniera
almeno proporzionale, il che manterrebbe l'aumento di produttività
a zero. Se ci mantenessimo a zero, aumenta il personale, la
produttività non aumenta, qui addirittura diminuiamo. Il fatto è
ancora più preoccupante, perché la differenza di produttività che
abbiamo accumulato negli anni - non dimentichiamo che non è il
primo anno che questo accade, il problema della produttività ce lo
tiriamo dietro anche noi, ormai abbiamo preso i vizi del sistema
nazionale - dovrebbe imporci dei tassi di crescita superiori a
quelli dell'aumento delle unità, cioè dovrebbe aumentare la
produttività per unità di lavoro... che il tema di un nuovo tipo di
contrattazione di cui si parla in questi giorni dopo la chiusura
del contratto dei metalmeccanici, che è il tema del fatto che
questo Paese... tra il fatto che la crescita si è fermata, che
l'imposizione fiscale è aumentata, che i tesoretti prodotti anziché
essere andati o a diminuire il debito o a stimolare l'attività
economica, sono solo stati distribuiti, porta ad una situazione in
cui non ci sono le premesse per portare avanti il Paese e far
crescere la ricchezza da poter trasferire sugli stipendi, per
difendere il potere di acquisto delle famiglie... che questo
problema si stia trasferendo, come dicono le statistiche, anche in
Valle, malgrado che per adesso la situazione sia solo di allarme,
siamo solo a livello di guardia, desta grande preoccupazione.
Vorremmo quindi sapere dall'Assessore all'industria quali sono i
settori identificati con precisione dalla Regione di sofferenza e
quali sono le politiche decise per combattere questa preoccupante
tendenza.
Si dà atto che, dalle ore 17,45, assume la presidenza il
Presidente Perron.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- L'interpellanza presentata dal
collega Ottoz è di grande stimolo e ci permette di fare una serie
di valutazioni. Ci sono 2 aspetti: c'è l'analisi del passato e ci
sono anche all'interno dell'interpellanza alcuni ragionamenti che
riguardano il futuro e riguardano delle azioni. Parlando di dati
statistici, ma parlando di indicatori che hanno una incertezza, non
voglio complicare il quadro, ma... la lettura delle Borse di questi
giorni si vede come può modificare il quadro e le aspettative di
crescita.
Per affrontare l'interpellanza, ho voluto preparare con i miei
collaboratori una premessa, perché nell'interpellanza si cita la
pubblicazione dei dati da parte dell'ISTAT il 3 gennaio; vorrei,
anche lì, intervenire entrando nel merito. La pubblicazione che è
stata disponibile il 3 gennaio sull'ente statistico nazionale
espone le più recenti stime su una serie ridotta di aggregati
economici a livello regionale; tali stime, come viene spiegato
nella sezione descrittiva e nelle note metodologiche dell'ISTAT,
sono l'espressione di un processo di raffinamento a livello di
precisione che riguarda più anni. In pratica, il 3 gennaio sono
stati pubblicati i primi dati stimati disponibili sul 2006, con un
grado di fattibilità più basso; contemporaneamente sono stati
aggiornati, sempre a livello di stima, i dati 2005 e 2004, quindi,
all'inizio del 2008, abbiamo i dati che sono ancora a livello di
stima del 2005 e 2004... voglio dire... prendiamoli per quelli che
sono. Questo determina, come avverte l'ente, l'impossibilità di
confrontare questa serie con le serie pubblicate in precedenza; noi
possiamo sempre farlo, ma non sono dati omogenei.
È pertanto necessario, prima di procedere con l'analisi dei
dati, mettere in rilievo l'alto grado di approssimazione delle
stime statistiche anche da parte dei più affidabili e autorevoli
enti interessati, soprattutto per l'ISTAT che, con piccoli numeri
come per la realtà valdostana, deve osservare un rigore
metodologico uniforme che vada bene per realtà che già in media
esprimono numeri di gran lunga maggiori, al fine di rispettare il
criterio di comparabilità anche a livello comunitario con Eurostat,
che rappresenta un presupposto istituzionale al tipo di
pubblicazione di cui trattasi. Voglio citare un estratto delle
stime di 3 istituti. Variazione percentuale 2005-2006 del PIL:
ISTAT 0,9, PROMETEIA 1,7, Banca d'Italia 1,8. Collega Ottoz,
abbiamo una variazione del PIL che, a seconda degli istituti, è il
100% di differenza! La variazione percentuale 2005-2006 sul valore
aggiunto totale - solo su ISTAT e PROMETEIA - è 0,7 e l'altro 1,7,
addirittura più del 100%! L'unico dato, scorporando, che coincide è
quello dell'agricoltura, dove c'è una diminuzione di meno 1,2, però
c'è l'industria che da un lato varia dell'1,8 su PROMETEIA 4% di
cui costruzioni 1,4 e 7,8, di cui i servizi 0,4 e 0,4. Questi
esempi inducono a riflettere sull'affidabilità di queste stime e
per la nostra realtà ci convincono che sia più affidabile un
sistema di rilevazione locale coordinato dalle strutture della
Regione. Le stime relative al confronto 2005-2006 riportate
nell'interpellanza, che mettono in risalto uno stridente contrasto
fra aumento del PIL regionale indicato nell'1,6 e riduzione della
produttiva dello 0,5, tanto da interpellare il Consiglio in
proposito, soffrono di debolezze. Infatti l'incremento del PIL
regionale nel 2006, esposto tanto nel commento iniziale quanto
nelle tavole allegate al rapporto in esame, la tavola 1, quella che
viene citata nell'interpellanza, viene stimato in un contenuto
+0,9%, dato molto più in linea da un punto di vista di logica
macroeconomica, con il dato della variazione del valore aggiunto
stimato in +0,7% (tavola 5) e con il calo di produttività
segnalato.
Certamente viene meno o si riduce fortemente l'analisi
semplificata, come espressa dagli interpellanti, di un anomalo
rapporto fra aumento del PIL e contemporanea diminuzione della
produttività che viene ricondotto fra le righe ad una automatica
correlazione del calo di produttività esclusivamente connesso ad un
aumento indiscriminato degli addetti solo nel comparto pubblico.
Infatti l'analisi dell'ISTAT su questi dati, a pagina 2, indica
come cause un calo di apporto al valore aggiunto regionale nei
settori dell'agricoltura e una riduzione ancora più ampia nei
servizi, ma anche nel settore dell'industria in senso stretto e in
misura minima nelle costruzioni le stime diffuse presentano dati al
di sotto della media nazionale. Queste stime disegnano quindi un
rallentamento generalizzato della crescita dell'economia valdostana
nel 2006. Sulle "performances" dei vari settori esporremo più
avanti, sulla base dei dati disponibili. Ancora: nell'ambito delle
premesse il quadro dei dati messi a disposizione nella medesima
pubblicazione dell'ISTAT per il 2006 non è esclusivamente negativo,
in quanto la Regione, con il 2° posto nella graduatoria nazionale
del PIL procapite, 32.635 euro, e minore disoccupazione (3%) mostra
in realtà una situazione macroeconomica con dei chiaroscuri
difficilmente compatibili con i dati negativi esposti.
Per quanto attiene la prima e la seconda domanda, nelle tavole
diffuse dall'ISTAT a corredo della pubblicazione del 3 gennaio
mancano le stime di alcuni sottoaggregati delle voci che compongono
il PIL regionale, fra cui spese per consumi finali delle
amministrazioni pubbliche per il 2006. Dai dati diffusi dalla Banca
d'Italia, basati sui conti pubblici territoriali (CPT) elaborati
dal Dipartimento per le politiche di sviluppo, Ministero dello
sviluppo economico per intenderci, la spesa pubblica desunta dai
bilanci consolidati delle amministrazioni locali valdostane ha
rappresentato, nella media degli anni 2003-2005, circa il 36% del
PIL regionale. In assenza di dati aggiornati non è possibile fare
previsioni attendibili sull'incidenza degli apporti delle
partecipate e controllate nel 2006; non è metodologicamente
corretto infatti scorporare dati di bilancio da dati
macroeconomici, rappresentati da stime statistiche. Da un'indagine
svolta da Bortolotti, Pellizzoli e Scarpa - c'è anche un'ANSA del
16 luglio riferita al 2005 - risulta che le aziende partecipate
pubbliche generano in Val d'Aosta il 6,74% del PIL regionale e
occupano il 2,34% dei lavoratori; confrontando il dato del PIL
generato dalle partecipate con l'occupazione emerge che nelle altre
Regioni, pur essendovi una percentuale di PIL generato inferiore,
le partecipate danno lavoro a un numero di lavoratori in
percentuale decisamente più alto. Per fare un paragone, la
percentuale del PIL partecipate in Valle è 6,74, la percentuale
della forza lavoro 2,34. La Liguria, che ha una percentuale di PIL
1,93, ha una percentuale forza lavoro 1,92; la Lombardia 1,51 e
forza lavoro 0,91; Lazio 1,5 forza lavoro 1,67; Trentino 1,42 forza
lavoro 1,01... poi le lascio la risposta, collega Ottoz. Non sono
nella condizione di poterle dare dei dati più specifici per la
mancanza di questi dati.
Il punto 3, l'analisi dei comparti e la produttività, in
premessa sulla produttività nella letteratura economica riferita ai
mercati del lavoro, la produttività del lavoro decresce
all'aumentare del numero degli occupati. In Val d'Aosta la
produttività del lavoro risulta contenuta poiché il tasso di
disoccupazione è contenuto (3%); inoltre, sempre dalla letteratura
economica risulta che il monte dei salari sia rigido verso il basso
come è in realtà, e questo influisce ulteriormente sul calo della
produttività. L'analisi del valore aggiunto proposta nella
pubblicazione ISTAT richiamata nell'interpellanza presenta in Valle
un incremento di valore aggiunto inferiore di 1 punto percentuale
(0,7) rispetto all'Italia (1,7); dall'analisi settoriale, oltre
all'apporto negativo del comparto agricolo (-1,2) che rimane
allineato però alla tendenza italiana, i servizi sono il settore in
cui si crea il maggior divario poiché, a fronte del dato valdostano
0,4, l'Italia si assesta ad un livello superiore: 1,6. Tuttavia
anche altri settori vengono stimati con una crescita al di sotto
della media italiana.
Per entrare negli elementi per settore, l'agricoltura, la
flessione del settore agricolo è congiunturale alla situazione
italiana: -1,2 in Valle, -3,1 in Italia. Per quanto attiene il
contributo alla formazione del valore aggiunto il settore in
questione, pur evidenziando una stima negativa, rimane contenuto se
confrontato con la stima della media italiana. Le cause del calo
indicato per la nostra Regione possono essere imputate sulla base
dei dati messi a disposizione da altre fonti, Banca d'Italia, in
una contrazione della componente di produzione legata alla
zootecnica e soprattutto nella prosecuzione della forte contrazione
del numero di aziende agricole (-8,8, variazione fra 2003 e 2005, e
-3,5 nel 2006).
I settori e servizi: il dato peggiore nella composizione del
valore aggiunto stimato dall'ISTAT è rappresentato da questo
settore, +0,4 in Valle contro 1,6 in Italia di variazione
2005-2006; purtroppo non sono disponibili dati stimati dei
sottoaggregati relativi ai servizi della stessa pubblicazione,
pertanto non è possibile ricavare quali siano i punti di debolezza
in questo settore con maggiore precisione dei dati ISTAT. Risulta
però quanto meno strano il contrasto con lo scenario tracciato da
un'autorevolissima fonte qual è la Banca d'Italia nell'ultimo
rapporto, dove l'economia della Regione nel 2006 è appena
pubblicata, e in questo rapporto in un quadro generale di ripresa,
sul settore dei servizi vengono descritte così le varie componenti:
commercio, vendite +1,4% nel 2006 (era 0,4 nel 2005), trasporti
fatturato +4,6% nel 2006, turismo 2006 arrivi e presenze +1,9%,
dato confermato dall'elaborazione dell'osservatorio sui dati
forniti dall'Assessorato del turismo; il numero degli occupati nel
settore dei servizi dopo un triennio di calo viene indicato nel
2006 in crescita, +3%, in misura uguale sia per i dipendenti che
per gli autonomi. Settore industria e costruzioni, l'apporto al
valore aggiunto totale viene stimato da Banca d'Italia e PROMETEIA
di valore nettamente superiore a quanto stimato nella pubblicazione
ISTAT come ho guardato nella tabella in premessa. Vede, noi abbiamo
una serie di dati, ma non abbiamo delle certezze, credo che le sue
suggestioni ci permettano di lavorare e io, da questo punto di
vista, avendo nell'Assessorato un osservatorio che deve raccordarsi
con quello degli altri Assessorati, cercherò di raccogliere i dati
per avere le valutazioni più precise possibili, però ritengo che
una valutazione così "lapidaria", per lei che ama questo termine,
sia forse prematura.
Per quanto attiene il punto 4, Banca d'Italia dice una cosa nel
settore agricolo, cioè un contributo positivo potrà derivare dal
piano di sviluppo rurale 2007-2013, che dovrà essere approvato
dall'UE; esso prevede interventi stimati in 182 milioni di euro,
pari al 60% del valore aggiunto del settore agricolo regionale e
mira al miglioramento dell'ambiente rurale, della competitività
delle aziende e della qualità della vita. Come potrete vedere dal
sorriso dell'Assessore all'agricoltura, abbiamo da poco avuto
notizia che il Piano di sviluppo rurale 2007-2013 è stato approvato
e questo credo possa permetterci di tirare un sospiro di sollievo.
Questa volta mi associo all'entusiasmo del Ministro Castro, al
lavoro fatto correttamente dall'Assessorato dell'agricoltura che ha
portato un grande risultato per l'agricoltura valdostana. Altri
settori, è necessario avere dati più affidabili da commentare, ma
non credo che siamo in presenza di una situazione allarmante.
Sembra, come dice Banca d'Italia, in base ai dati di fonte SVIMEZ
del 2006 il PIL è cresciuto in Val d'Aosta dell'1,8% dopo essere
calato dello 0,7% nel 2005, il miglioramento ha interessato i
settori produttivi; nell'industria l'incremento della domanda
interna ed estera ha sospinto la produzione e il grado di utilizzo
degli impianti e ha sostenuto l'attività di investimento, le
esportazioni sono cresciute a ritmi elevati principalmente per il
contributo fornito dall'industria siderurgica.
Non voglio leggere il rapporto di Banca d'Italia, ma un
autorevole studio che è l'organo di vigilanza, ci evidenzia delle
debolezze e delle criticità, ma non ci pone in una situazione in
cui l'unico apporto al PIL è rappresentato dal comparto pubblico.
Ci sono aspetti positivi, anche negli altri settori, nella stessa
industria, quindi nell'attesa di conoscere una serie di dati,
continuando questa attività - potremo anche dedicare una giornata a
questa analisi in una commissione con i vari responsabili -, credo
si possa fare un buon lavoro.
Presidente
- la parola al Consigliere Ottoz.
Ottoz (CdL)
- L'Assessore ha "sparato" una valanga di
dati e di istituti... avrei gradito che avesse nominato anche
"Nomisma", dato che è di famiglia del Presidente del Consiglio
Prodi, ma in realtà non ha detto niente, e... non possiamo
dichiararci soddisfatti. Perché non ha detto nulla? È pur vero che
esistono una serie di metodologie diverse o con livelli di
sofisticazione diversi per i calcoli macroeconomici e per il loro
rapporto con i dati disaggregati man mano che si scende sul
territorio, lo sanno tutti, non è che Banca Italia sia cretina e
invece l'ISTAT... ecco, hanno metodologie diverse che illustrano
con grande precisione nelle loro pubblicazioni, perché questo
fornisca gli strumenti di comparazione fra i vari studi...
(interruzione dell'Assessore Marguerettaz, fuori
microfono)
... lei è quello per i valori negativi, perché lei non ha mai
contestato lo 0,4% di calo in produttività, ha solo detto che il
PIL non è 1,9 ma 0,7... è lei che ha preso quelli peggiori! Io
avevo 1,6 come PIL... Allora, il problema intanto è che risponde
lei anziché l'Assessore La Torre, che dovrebbe essere quello che fa
le politiche sul territorio per decidere con la Giunta dove
intervenire per gli investimenti. Lei, invece, si occupa della
parte numerica dell'interpellanza, ma non della parte politica, che
invece spetta all'Assessore La Torre, e anche per questo non siamo
per niente soddisfatti.
La tragedia è sulla risposta al punto 3... sulla base di
strumenti di osservazione, vigilanza e monitoraggio, che mi sembra
di aver capito non esistono, i comparti di debolezza sono
l'agricoltura, e l'agricoltura sappiamo tutti che dà un contributo
modesto al PIL, ma che è fondamentale per la nostra Regione per i
motivi che sappiamo. Fra le iniziative mi dice che c'è il Piano di
sviluppo rurale, appena approvato dalla CE, che porterà 100 e oltre
milioni di euro, piano 2007-2013, che ci permetterà di fare...
nulla! E questo perché incide su quel 2% del PIL!
Il problema che rimane è che... a fronte di un aumento del PIL,
che a seconda degli istituti può variare e poi potremmo parlare di
PIL reale, di PIL monetario, potremmo vedere come i consumi di
materiali da parte dell'Amministrazione dovrebbero essere compresi
nell'acquisto di servizi e quindi non fanno parte del PIL, perché i
sistemi di contabilizzazione sono sofisticati... rimane il fatto
che i 2 numeri sono: il PIL cresce perché il 36% del PIL è
costituito dalla pubblica amministrazione e si misura sugli
stipendi, qui gli stipendi crescono comunque, ma la produttività
non incide lì, perché si prende per buono il valore del PIL e si
intendono tutte ore lavorate e non c'è incidenza sulla
produttività. Tutto quel calo di produttività va a picchiare sul
restante 66, da cui dobbiamo togliere le varie partecipate,
eccetera, che non fanno che peggiorare la situazione, cioè riducono
ulteriormente la finestra sulla quale soffrono e che serve da sola
a portare tutto il sistema in negativo. Parlo di produttività,
perché il PIL totale... è il "famoso pollo" per cui se mangio un
pollo, fra me e lui abbiamo mangiato mezzo pollo per uno, rimane
statisticamente preciso... solo che lui muore di fame e io muoio di
gotta!
Il suo ragionamento sull'apporto sulle partecipate nella
comparazione fra Liguria, Lombardia, Val d'Aosta, Lazio e Trentino,
per cui noi faremmo il 6,74 con 2,34%, è evidente che gli altri
fanno meno, perché gli altri...
Marguerettaz
(fuori microfono) - ... hanno più
dipendenti...
Ottoz (CdL)
- ... bravo e... perché? Hanno più dipendenti
perché le altre Regioni si occupano di incidere sui settori
economici necessari dal punto di vista sociale, su cui non esiste
interesse per il mercato e allora subentra la Regione. Invece, il
fatto che andiamo ad occuparci di settori che dovrebbero essere
lasciati al libero mercato, rende ancora più vera quell'ipotesi che
qui ci sia il Socialismo reale. La Regione si occupa anche di cose
che sarebbero più utilmente lasciate a disposizione con le ovvie
regole del mercato, perché si possa sviluppare quel processo di
tendenza finalmente all'eccellenza e alla specializzazione che in
Valle manca perché ci pensa "mamma Regione"!
Dire che in Liguria fanno 1,93 contro 1,92, e noi facciamo 6,74
contro 2,34 di risorse umane non fa altro che confermare, non che
non andiamo bene in queste aziende, a parte che potremmo
discutere... lei ride, ma non parlo del Casinò, parlo degli
impianti di risalita e se vuole dico un sacco di cose, ma non è
questo il problema... il problema è che la Regione si occupa di
cose di cui non dovrebbe occuparsi! A fortiori questo è dimostrato
dal ragionamento che ha fatto proprio lei; poi, dire che decresce
la produttività con l'aumentare del numero degli occupati è come
scrivere in un altro modo quello che ha detto Keynes nel 1927 o che
il monte salari è diretto verso il basso, tutte cose belle,
tecniche, ma che non interessano a nessuno! Sta di fatto che in
questa Regione il PIL aumenta e la produttività diminuisce, ma
siccome questo non è a carico di tutta una parte importantissima
dell'economia che è quella pubblica, che è asfissiante e
preponderante, il risultato è che l'altra soffre proporzionalmente
molto di più, altrimenti non si spiegherebbe come la produttività
del sistema stia calando in modo preoccupante.
Il fatto che abbiamo il PIL procapite fra i più alti d'Italia,
non vuol dire nulla; dobbiamo vedere da dove veniamo e dove stiamo
andando, non "cosa siamo" oggi! Oggi potremmo avere il 4° PIL
d'Italia e lo scorso anno avere avuto il 1° avere il 18° d'Europa e
lo scorso anno aver avuto il 9°; non è che stiamo andando bene con
questo ragionamento, perché facciamo la foto ad oggi e noi, oggi,
con 31mila - o quello che è - non siamo poveri e va tutto bene, nel
senso che... abbiamo un PIL elevato sia su base italiana che
europea? No, bisogna capire dove stiamo andando e da dove
veniamo... la situazione sta migliorando o sta peggiorando? Sta
migliorando leggermente o decisamente o... sta peggiorando
leggermente o decisamente? Dobbiamo poter programmare.
Lei non mi ha né detto quali sono i settori che soffrono, perché
sull'agricoltura in questa Regione spendiamo cifre rilevanti,
sappiamo l'importanza che ha, ma sul resto silenzio totale, né mi
ha detto quali siano le iniziative. Mi ha detto che il Piano di
sviluppo rurale ricade di nuovo sull'agricoltura e ripicchia di
nuovo su quel settore che produce il 2% del PIL! Sì, ci sono anche
le costruzioni... ha fatto lo stesso ragionamento su tutto, ma non
arrivano a giustificare neppure lontanamente un calo di
produttività così violentemente discostato dall'aumento del PIL.
Lei stesso ha parlato di "rallentamento generalizzato" quando ha
citato agricoltura, servizi e costruzioni, è preoccupante che abbia
dovuto inserire i servizi perché... il settore dei servizi qual è?
Allora, la Regione non ha problemi, che griglia avete per dire:
"qui andiamo male e qui interveniamo"? Mi sembra che si navighi a
vista, ma i dati non si capiscono, si dice, la statistica non
funziona... Ripeto e concludo: i dati non è che sono le 10 tavole
della legge, ma sono i dati su cui si basano la CE e la Banca
centrale europea per fare le proprie politiche, non sono dati messi
giù a caso i dati dell'ISTAT, sono raccolti e trattati con una
metodologia diversa da quella di Banca Italia. La ringrazio di
avermi letto il volumetto di Banca Italia che tengo sul comodino,
anzi ne ho 2: uno perché ci scrivo gli appunti, e l'altro lo tengo
nuovo, ma non ci legga le cose che abbiamo letto in primavera,
dello scorso anno, che ci hanno dato all'Università della Valle
d'Aosta, la ringrazio, ma... non annoiamo la gente!
Quello che chiedeva l'interpellanza era: dov'è che le cose vanno
male, cosa stiamo facendo lì, e... la risposta non c'è stata!
Soprattutto non c'è stata la risposta ad un'osservazione sui quali
siano gli strumenti di osservazione, vigilanza e monitoraggio
dell'attività economica nei vari comparti, perché la risposta è che
non c'è e quindi le politiche vengono fatte così. E vorrei che
l'Assessore La Torre, a cui era diretta quanto meno metà, se non
2/3 di questa interpellanza, dicesse con quali strumenti viene
monitorata l'attività economica e industriale della Valle, perché
dai risultati delle aziende che si insediano in Valle non si
direbbe che questo avvenga. Non possiamo quindi assolutamente
dichiararci soddisfatti delle risposte dell'Assessore Marguerettaz,
che ringrazio solo per la documentazione che ci farà avere e che
completerà la noiosa sequela di dati che vi ho dato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK