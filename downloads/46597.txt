Consiglio Regionale della Valle d'Aosta - Oggetto del Consiglio n. 3005 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3005 del 23 novembre 2023 - Resoconto
OGGETTO N. 3005/XVI - Interpellanza: "Lettera aperta sul
futuro del Vallone di Cime Bianche".
Bertin (Presidente) -
Punto n. 74. Ha chiesto la parola
la consigliera Minelli, ne ha facoltà.
Minelli (PCP) -
Il 29 ottobre scorso sulle pagine
regionali del quotidiano "La Stampa" è comparsa la lettera aperta
sul futuro del Vallone delle Cime Bianche che l'ex Deputato e
assessore regionale Roberto Nicco - ho guardato se mi era stato
messo qualche omissis ma ho visto di no - ha inviato al presidente
della Regione Testolin, al vicepresidente Bertschy e agli assessori
Grosjacques e Sapinet. L'ex Deputato e Assessore nella sua lunga
missiva, dopo una premessa generale sul sistema degli impianti a
fune nella nostra Regione sulla rete delle aree protette, descrive
il rilevante pregio ambientale e paesaggistico del Vallone di Cime
Bianche e sottolinea la necessità della sua salvaguardia. Ricorda
poi che già in passato, a metà degli anni Ottanta - ne abbiamo
parlato anche ieri - cito quello che scrive: "La Valle d'Aosta è
stata sfregiata dalla costruzione del Superphénix, con i suoi
tralicci alti tra i 40 e i 75 metri con braccia di 20, ha devastato
alcuni tra i siti ambientali di maggior pregio della Valle
d'Aosta..." e li cita. "Allora non abbiamo saputo o voluto
impedirlo e vani sono stati i tentativi di porvi rimedio". Poi
l'onorevole Nicco scrive: "Oggi tutto dipende da noi, la
responsabilità è interamente nostra. Tra l'altro, cosa potrebbe
aggiungere all'offerta turistica della Valle d'Aosta il progettato
collegamento tra Cervinia ed Ayas attraverso il Vallone delle Cime
Bianche? Forse l'inserimento nel Guinness dei Primati come il
Luna-park più esteso al mondo; è questo che serve alla Valle
d'Aosta? Impossibile immaginare che il Vallone delle Cime Bianche
possa essere deturpato dai piloni di un impianto funiviario e dalle
connesse infrastrutture". La lettera continua poi con un'ulteriore
osservazione: "Vi è, a mio parere, una questione di principio da
cui non possiamo sfuggire. Il territorio non ci appartiene, ne
siamo gli amministratori
pro-tempore
, abbiamo il dovere
morale di trasmetterne alle generazioni future almeno alcune parti
senza ulteriori ferite irreversibili e il Vallone delle Cime
Bianche è tra queste". Da queste considerazioni discende poi
l'invito ai quattro Amministratori regionali destinatari della
lettera a non lasciare che nei libri di storia il Governo
regionale, di cui fanno parte, sia associato a una scelta così
devastante. Ecco, si tratta di una presa di posizione che, come ho
detto, ha assunto carattere e rilevanza pubblici: è una lettera
aperta, quindi richiede una risposta pubblica ed è il motivo per
cui chiediamo al Presidente del Governo regionale se è stata data
risposta alla lettera e all'appello dell'ex Deputato e assessore
Roberto Nicco, in che data e quali sono i contenuti di questa
risposta. Inoltre che cosa si intende fare per recepire le
preoccupazioni espresse nella lettera riguardo al futuro del
Vallone delle Cime Bianche.
Presidente -
Risponde il Presidente della Regione.
Testolin (UV) -
La lettera dell'onorevole Roberto Nicco,
peraltro trasmessaci in maniera strettamente riservata, non fa
chiaramente parte delle ordinarie dinamiche consistenti in domande
e risposte alle quali è necessario rendere conto nell'ambito
dell'esercizio dell'attività amministrativa e non può dunque essere
riconducibile, in maniera peraltro riduttiva, a un botta e
risposta. Al contrario tale nota, molto ben scritta e dai toni
pacati e, per certi versi, costruttivi, è parte di una più ampia
interlocuzione nell'ambito della quale Roberto Nicco esplicita le
proprie riflessioni legittime, come legittimo è ogni punto di vista
riguardante la questione, a patto che sia sincero e non
preconfezionato, in merito ad argomenti che necessitano sicuramente
di una grande attenzione. Si tratta di temi, quelli evocati nella
lettera, molto complessi, che vanno valutati alla luce di più punti
di vista, tra i quali senza ombra di dubbio annoverato quello
dell'onorevole Nicco, così come quelli che la pensano in maniera
diversa dalla sua. Affrontando tali temi talvolta si rischia però
di cadere in scelte di principio, quando invece è più opportuno
affrontare la tematica in senso più pragmatico e realistico,
cercando di adattarla alle reali esigenze del territorio e delle
comunità che lo popolano. In ogni caso è obbligatorio evidenziare
come le istanze, o come dice la Consigliera interpellante le
preoccupazioni sollevate dalla nota, sono già state seriamente
prese in considerazione e le analisi su che cosa fare contemplano
senza ombra di dubbio le indispensabili e imprescindibili
valutazioni di carattere ambientale, a valle delle quali si potrà
verificare il determinarsi di una contemperanza fra la tutela del
territorio e le altrettanto legittime istanze di sviluppo
socio-economico rappresentate dalla comunità di riferimento che
nello stesso vivono e che ne rappresentano il presidio e la
sostenibilità.
Presidente -
La parola alla consigliera Minelli.
Minelli (PCP) -
È molto curiosa questa sua risposta, lei
dice: "La lettera è stata trasmessa in materia riservata e non è
tra quelle che richiedono un botta e risposta", ma io ho qui
l'articolo de "La Stampa", che ha un titolo: "Il territorio non è
nostro, imparate da errori passati", i titoli li fanno le redazioni
e poi c'è scritto: "Lettera aperta di Roberto Nicco a Testolin,
Bertschy, Sapinet, Grosjacques, lasciate stare Cime Bianche,
ricordatevi dell'elettrodotto Superphénix". Io prendo atto che voi
avete ricevuto una lettera in forma riservata, noi l'abbiamo vista
dai giornali, non è che qualcuno ci ha fatto avere questa lettera,
è classificata come una lettera aperta... andiamo avanti... Quello
che però rilevo è che non si dà una risposta, però questa è una
lettera aperta e di solito, quando c'è una lettera aperta, si
presume che ci sia anche una risposta pubblica. Non posso fare a
meno di chiedermi se ci sia da parte vostra più imbarazzo o più
arroganza nel non rispondere alle domande e alle sollecitazioni
dell'onorevole Nicco, come di altre poi che c'erano state da parte
di altri soggetti. Non credo che l'onorevole Nicco possa essere
annoverato tra quelli che
à tour de rôle
vengono descritti
come degli estremisti ambientalisti, come dei terroristi
ecologisti, non so se l'onorevole Nicco è iscritto al CAI, allora
questo sì forse potrebbe collocarlo in cattiva luce. Certo, lei ha
rilevato il carattere pacato e la bella forma di questa lettera,
non siete arrivati a lanciargli accuse di strumentalizzare la
situazione e meno male, sicuramente credo che l'onorevole Nicco sia
un autonomista, una persona legata alla sua terra, che non ha
aderito a pericolosi movimenti ambientalisti o ad associazioni
politiche che hanno questa matrice. Io rilevo comunque che è
curioso che non venga data una risposta pubblica e mi sembra anche
una cosa scortese. Di certo il silenzio che c'è stato di fronte a
questa lettera aperta pubblicata sul giornale è un silenzio
eloquente e sintomatico dell'atteggiamento che avete dimostrato più
e più volte nei confronti di tutti coloro che si oppongono a questo
ipotizzato devastante intervento, che sicuramente, se realizzato,
potrebbe portare, come ha ben evidenziato anche l'onorevole Nicco,
alla perdita di un patrimonio di inestimabile valore. Infine lei
dice: "Le preoccupazioni sono state seriamente prese in
considerazione", bene, vedremo che cosa discenderà da questa seria
presa in carico delle preoccupazioni, intanto noi abbiamo visto
soltanto una pagina del DEFR che va in una direzione ben
precisa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK