Consiglio Regionale della Valle d'Aosta - Oggetto del Consiglio n. 477 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 477 del 11 marzo 2014 - Resoconto
OGGETTO N. 477/XIV - Interpellanza: "Problematiche relative
alla situazione economica e gestionale delle Terme di
Saint-Vincent".
Président
- La parole au collègue Rosset.
Rosset (UVP) -
Merci Madame la Présidente.
Come purtroppo accade troppo spesso in questa legislatura, mi
trovo, mio malgrado, ancora una volta, a dover porre l'attenzione
di questo Consiglio su temi già trattati, per i quali le risposte
non furono già, a suo tempo, esaustive e, come dimostra questa
interpellanza, nemmeno gli interventi o le azioni che ne sono
conseguite.
Il dossier delle Terme di Saint-Vincent è evidentemente,
Assessori, troppo complesso per essere eseguito, come meriterebbe,
dall'Amministrazione comunale di Saint-Vincent, ma spiace
constatare che è troppo poco interessante anche per i due
Assessorati regionali da cui la struttura termale dipende: quello
del turismo, per le implicazioni Wellness, e quello della sanità,
per le cure a base di acque minerali idropiniche e inalatorie, che
vengono somministrate nello stabilimento e che sono convenzionate
con l'USL...non so se l'Assessore alla sanità segue...mi auguro di
sì. Ora non so se, per quanto attiene questo aspetto, l'Assessore
Fosson ritiene che somministrare cure inalatorie presso l'Ospedale
regionale acquistando l'acqua sia economicamente più vantaggioso
che utilizzare quella che sgorga gratuitamente da una fonte
valdostana...sarà poca, ma sarà sempre comunque gratuitamente...del
resto, la spending review riguarda sempre e soltanto quello che ci
fa comodo...
Ma torniamo sul tema specifico dell'interpellanza, una struttura
termale di prestigio affidata con un
project financing
dal
Comune di Saint-Vincent alla Bonatti S.p.A. di Parma, la cui
gestione, affidata alla società Le Fonti Group di Forlì, si è
rivelata un bagno di sangue. Ora, grazie alle iniziative intraprese
dalla sezione UVP di Saint-Vincent, l'autunno scorso, il
malcontento generalizzato per l'inadeguatezza dei servizi offerti
dalla struttura, nonché per il moltiplicarsi dei debiti contratti
dalla stessa, avevano avuto l'esito di far convocare dal Comune di
Saint-Vincent un Consiglio comunale monotematico. Ebbene, in quella
sede, la popolazione ha avuto la contezza della scelta scellerata
dell'Amministrazione di stravolgere, con una semplice delibera di
Giunta, i contenuti del
project financing
stipulato all'atto
dell'aggiudicazione, al fine di venire incontro ai ritardi della
società di gestione nell'adempiere ai propri impegni in
particolare, ma non solo, per quanto riguarda anche la
realizzazione del II° e del III° lotto dell'opera, cioè le vecchie
Terme e l'hotel Source. In quella sede la società di gestione,
totalmente appoggiata dalla maggioranza comunale, aveva presentato
dati ridicoli sull'affluenza ed era inoltre stato proposto alla
popolazione un piano di investimenti di breve periodo, che avrebbe
consentito, secondo l'amministrazione delle gestioni termali,
nonché il rappresentante della Bonatti e l'allora Direttore, di
attrarre migliaia di turisti già per Sant'Ambrogio. Bene, siamo
metà marzo, inizio di marzo inoltrato, e la situazione alle Terme
di Saint-Vincent è sempre più disastrosa.
Abbiamo addirittura avuto notizia e di questo chiederei
conferma, Assessore...adesso mi rivolgo a lei, Assessore al
turismo...di scelte gestionali che hanno portato la struttura
termale non solo ad uscire dalla Federterme, ma addirittura di
iscriversi ad ADAVA. Tra l'altro - notizia di questi giorni -
sembra che sia intervenuto un cambio nella composizione della
società di gestione per cui al socio di Forlì sia subentrato un
altro partner, che, sempre secondo quanto ci è stato
riportato...quindi chiedo delucidazioni a lei...dovrebbe essere in
qualche modo coinvolto nella gestione di un albergo termale ad
Acqui Terme. Allora, Assessore, la situazione è grave, in un paese
che già soffre per il declino della Casa da gioco.
Per questo vogliamo sapere da voi, Assessori interessati, se e
come pensate di intervenire, intervenire nei confronti del Comune,
che ha difficoltà di gestire il
project financing
, e nei
confronti del gestore, che, vorrei ricordare, ha ricevuto un mutuo
regionale di più di 7 milioni di euro e che è convenzionato,
Assessore Fosson, con l'USL per le erogazioni delle cure
idropiniche e inalatorie. Grazie.
Président -
Pour la réponse, la parole à l'Assesseur
Marguerettaz.
Marguerettaz (UV) -
Grazie Presidente.
Credo che il collega Rosset abbia già ben inquadrato, dal punto
di vista della competenza, questo dossier, perché è, abbastanza
evidente anche dalla presentazione che il
project financing
è completamente sotto la responsabilità del Comune di
Saint-Vincent.
Ora, al di là delle questioni di competenza formali, ci siamo
ovviamente attivati al fine di dare una risposta compiuta e,
rispetto a quanto già comunicato nel mese di ottobre, in Consiglio
comunale, si era parlato del primo stralcio e del secondo stralcio
nell'ambito del progetto. L'ampliamento del primo stralcio è stato
consegnato a settembre, nel mese di febbraio ha avuto il parere
definitivo da parte dell'USL, e lunedì 10 marzo, ovvero ieri, è
stato approvato dalla Giunta comunale; quindi la Giunta comunale di
Saint-Vincent, nella seduta di ieri, ha autorizzato l'avvio dei
lavori che dovrebbero effettuarsi nei 90 giorni (questo è il tempo
di esecuzione), pertanto il primo stralcio fa parte
dell'ampliamento. Per il secondo stralcio, che è la
Fons
Salutis
, il progetto di ristrutturazione è stato consegnato a
gennaio del 2014 e l'Amministrazione comunale ha chiesto alcune
integrazioni; dopo che verranno date queste integrazioni si
procederà ad approvare la progettazione definitiva. Il
cronoprogramma sottoscritto nel giugno 2013 prevede che, una volta
approvata la progettazione definitiva, entro 30 giorni venga
consegnata la progettazione esecutiva ed entro 60 giorni
dall'approvazione vengano iniziati i lavori. Al momento,
l'investimento complessivo fatto dal concessionario ammonta a circa
10 milioni di euro.
La seconda domanda:
"quali iniziative si intendano
intraprendere per garantire un'adeguata offerta termale nella
cittadina"
. È chiaro che, com'è stato detto, essendo una
governance
completamente sotto la responsabilità del Comune
di Saint-Vincent, noi cerchiamo di fare delle azioni che siano
facilitatrici. Nello specifico l'Assessorato del turismo,
nell'ambito della propria attività promozionale, dà ampio spazio
all'offerta benessere che viene proposta quale importante
completamento della vacanza in Valle d'Aosta. In questa ottica la
visita alle Terme di Saint-Vincent è sempre inserita nei viaggi
educational per stampa e operatori turistici sia italiani, che
stranieri, chiaramente sia a Saint-Vincent che a Pré-Saint-Didier,
perché queste offerte sono delle offerte complementari, quindi
cerchiamo di dare una visibilità a questo comparto. È chiaro che
poi la capacità imprenditoriale - credo che posso convenire con il
collega Rosset - sia abbastanza sotto gli occhi di tutti: abbiamo
una situazione particolarmente performante nelle Terme di
Pré-Saint-Didier e sicuramente, per usare un eufemismo, ampi spazi
di miglioramento nelle Terme di Saint-Vincent. L'Assessorato,
inoltre, ha sostenuto il progetto di eccellenza "Come andare e
dove", che è un progetto cofinanziato dallo Stato a sostegno -
durante questa stagione invernale - di un servizio di navetta
gratuito dalle località sciistiche della Valtournenche, della Valle
d'Ayas, della Valle del Lys, di Pila e di Cogne verso le Terme di
Saint-Vincent, nella logica dell'
après-ski
. Questo per quel
che è la nostra attività.
Per quel che è del Comune, si comunica che per il 2014
l'apertura delle attività per le cure idropiniche inalatorie è
prevista a partire dal mese di aprile e fino a ottobre contro
l'attività degli anni 2012 e 2013 che si era svolta nei soli mesi
estivi, da giugno a settembre, quindi proprio per cercare di dare
un migliore servizio, allungare il periodo. Poi l'Amministrazione
comunale cercherà di sensibilizzare gli attori di competenza per
incrementare l'attività di dialisi turistica che ha già dato buoni
risultati nell'estate del 2013. Ovviamente molto dipende dalla
disponibilità dell'USL ad accogliere le richieste dei dializzati
extraregione che produrrebbero introiti per l'Azienda. È stato poi
da poco inserito, all'interno della struttura termale, un operatore
di un'agenzia viaggi di Aosta con il compito di vendere soggiorni
abbinati alle Terme. Nel periodo del 10 gennaio - giorno di inizio
dell'attività - al 28 febbraio sono stati venduti 105 soggiorni più
Terme, e quindi credo che anche questo vada nella direzione di
rivitalizzare e di dare un impulso. Quello che mi chiede: "se è a
mia conoscenza un trasferimento", ad oggi non abbiamo nessun tipo
di comunicazione ufficiale, ma abbiamo delle informazioni
esattamente come le ha lei e, rispetto a questo, attendiamo delle
comunicazioni ufficiali.
Per quel che è del mutuo regionale, perché questo poi è un
aspetto direi molto importante, come avrà modo di vedere nella
delibera del dicembre 2011, l'impresa Saint-Vincent Terme S.r.l. ha
avuto un mutuo decennale di 7 milioni 230 mila euro, come mi è
stato rappresentato qua. Il contratto di mutuo è stato
sottoscritto, ma dal punto di vista delle garanzie questa
erogazione è coperta da una fideiussione bancaria rilasciata da
primario istituto per l'importo di euro 7 milioni e 9, cioè il 110
percento dell'importo del mutuo, quindi diciamo che con una
fideiussione bancaria del 110 percento del mutuo noi abbiamo una
garanzia che è certa. Ad oggi, non è stato erogato tutto il mutuo,
perché ovviamente il mutuo viene erogato sulla base degli
stanziamenti lavori, quindi c'è ovviamente spazio ancora per le
ulteriori erogazioni, quindi quando verranno documentate
..."Il
Comune di Saint-Vincent comunica che il mutuo a tasso agevolato
viene regolarmente restituito ed è coperto da fideiussione
bancaria"
.
Quarta:
"se l'Amministrazione regionale sia a conoscenza
della fuoriuscita dal complesso termale di Saint-Vincent..."
;
dalle informazioni che abbiamo reperito non risulta nessuna
richiesta di adesione all'ADAVA e risulta, al contrario, che il
complesso termale continua ad essere affiliato a Federterme. Queste
sono le informazioni che abbiamo raccolto noi: da un lato,
rivolgendoci ad ADAVA, al nostro direttore della promozione non
risulta quindi nessuna richiesta e, dall'altra, ci confermano
ancora l'iscrizione a Federterme.
Président -
Pour la réplique, la parole au collègue
Rosset.
Rosset (UVP) -
Grazie Assessore.
Prendo atto delle risposte e valuteremo nel prosieguo del
tempo.
Lei pone una responsabilità del Comune...sicuramente è un dato
di fatto, ma io vorrei evidenziare anche il pressapochismo che
contraddistingue l'azione del Governo regionale; per i problemi
della città termale, per le vicende di una città che ha già i suoi
problemi con la Casa da gioco, ritengo che sia estremamente
importante una maggiore attenzione da parte degli Assessorati
regionali. Lei mi parla di "garanzia", che con una fideiussione
risolviamo il tutto...sono d'accordo, ma rimane un problema di
prospettiva, cioè un problema di prospettiva nell'ottica che
Saint-Vincent e la Valle d'Aosta hanno bisogno come l'ossigeno di
serie attività imprenditoriali nel settore non solo del benessere,
ma anche del turismo sanitario, è fondamentale...e che permetta che
un'occasione come quelle delle terme venga sprecata per
un'incapacità gestionale e connivenza politica è un atto, secondo
noi, di una gravità estrema! Ed è questo che non dobbiamo
permettere, al di là di tutte le garanzie, di fideiussione, di
sostegno e di proseguimento degli appalti che...attenzione, lei,
questi ampliamenti sul primo e sul secondo stralcio me li aveva
posti già nella precedente interpellanza.
Quindi quel che è certo è che l'UVP, sia come gruppo consiliare,
sia come gruppo di Saint-Vincent, continuerà ad occuparsi del
dossier, in quanto lo riteniamo appunto un settore nevralgico
fondamentale, non soltanto per Saint-Vincent, ma per l'intera
Valle, e per due settori, non soltanto quello del benessere, ma
anche quello del turismo sanitario...che dia quindi quei
risultati...o che altrimenti ponga, se questo non avverrà, ad
ognuno le proprie responsabilità. Grazie.
Président -
On peut passer au point 29 à l'ordre du jour,
qui sera discuté avec le point 5 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK