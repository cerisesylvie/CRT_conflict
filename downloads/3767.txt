Consiglio Regionale della Valle d'Aosta - Oggetto del Consiglio n. 17 del 14 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 17 del 14 gennaio 1981 - Resoconto
OGGETTO N. 17/81 - PROPOSTA DI LEGGE CONCERNENTE:
"REGOLAMENTAZIONE DELLO SVERSAMENTO E DELL'ABBANDONO DEI RIFIUTI E
RESIDUI SOLIDI".
Presidente -
Questo provvedimento è già venuto in
Consiglio alcune volte ed è stato rinviato sia su richiesta
dell'Assessore, sia su richiesta dei proponenti. La Commissione
permanente per l'Assetto del Territorio e la Tutela dell'Ambiente
ha espresso, il 7 gennaio, un parere articolato: i Consiglieri
Baiocco, Nebbia e Tonino hanno espresso parere favorevole; i
Consiglieri Lanièce e Faval si sono riservati di esprimere il
parere in Aula.
Pertanto il Consiglio è chiamato ad esaminare il
provvedimento.
La parola al Consigliere Nebbia, che è uno dei presentatori, per
la relazione.
Nebbia (PSI)
- Questo provvedimento affronta aspetti
parziali del più ampio problema dello smaltimento dei rifiuti, che
è un problema tipico della società moderna; aspetti parziali,
perché sappiamo benissimo che il problema è molto ampio e che, per
molti aspetti non è ancora perfettamente conosciuto. Si sa che dai
rifiuti, che costituiscono una miniera, in senso letterale, di
risorse, è possibile ricavare materiale ed energia. Le forme di
utilizzazione, però, non sono ancora sufficientemente sperimentate
e ciascuna di quelle sino ad oggi utilizzate, oltre ad una notevole
serie di vantaggi, ha dimostrato anche di possedere alcuni
svantaggi. Mi riferisco, ad esempio, alla diossina, che, è stato
dimostrato, è il risultato dei fumi degli inceneritori; mi
riferisco all'inquinamento aereo o delle falde idriche, oppure a
tutta un'altra serie di aspetti secondari e negativi che oggi
vengono man mano meglio conosciuti.
Si pensa, però, che nell'arco di qualche anno ci sarà la
possibilità di affrontare globalmente il problema e di recuperare
proprio da questa quantità di rifiuti, che oggi ammonta a circa un
chilogrammo per persona al giorno, tutta una serie di prodotti e
una quantità di energia che in questo momento noi sprechiamo.
Per poter affrontare il problema quando la soluzione ottimale
sarà stata trovata, è opportuno però che la Regione nel suo
complesso si prepari, sia dal punto di vista organizzativo, sia per
quanto concerne l'educazione dei cittadini, poiché oggi vediamo e
sappiamo tutti come i rifiuti vengano abbandonati: ne sono esempio
la collina che si sta formando, uscendo da Aosta, subito prima
della stazione dell'autostrada ed i vari depositi che vengono
scaricati in diversi Comuni che ospitano rifiuti di altri Comuni. È
opportuna una forma di organizzazione in modo tale che quando si
conosca con precisione quali possibilità e forme di recupero ci
siano, non ci si trovi di fronte a montagne di rifiuti
indifferenziati, marciti o deperiti, ma si sia già operata una
cernita preventiva di questi materiali. Mi riferisco, ad esempio,
al vetro, per il quale basti ricordare che nelle città della vicina
Svizzera la sua raccolta viene effettuata addirittura separando il
colore dello stesso. Mi riferisco alla raccolta di materiali
metallici, alla raccolta delle materie plastiche e della carta,
alla raccolta di tutti quei materiali che sono bio-degradabili,
come i residui alimentari e simili. Quindi è importante una cernita
preventiva dei rifiuti non solo all'atto della discarica, ma
all'atto della raccolta, attraverso sistemi differenziati di
raccolta e per l'educazione della popolazione alla cernita
preventiva dei materiali.
Altro aspetto che la legge tocca, sempre sul piano
dell'educazione della popolazione, è quello dell'abbandono
incontrollato dei rifiuti effettuato sul territorio non solo dagli
abitanti della regione, ma anche dalla massa dei turisti. Basta
girare un pochino per prati, per boschi o per pascoli per vedere
che i rifiuti dei pic-nic o delle merende sono dispersi un po'
dappertutto, in particolare nelle località a più alta
concentrazione turistica, dove sarebbe opportuna invece una
maggiore pulizia. Mi riferisco ad esempio alla zona di Valnontey
nel Parco Nazionale del Gran Paradiso, che è il punto dove arrivano
tutti, si fermano e lasciano il loro ricordo. È quindi opportuna
una regolamentazione anche di questo aspetto, e una campagna di
educazione da parte della Regione e dei Comuni, che eviti, ad
esempio, che durante le famose giornate ecologiche effettuate in
molti Comuni, che forse recentemente non sono più state molto
frequenti, si trovino tonnellate di rifiuti, per cui si debba fare
gli spazzini per conto terzi.
Il significato della legge è questo: è un significato direi
limitato, è un intervento parziale in attesa di migliori e
ulteriori definizioni del problema, che potranno venire in
futuro
Presidente
- È aperta la discussione generale sulla
proposta di legge n. 213. C'è qualcuno che intende prendere la
parola?
La parola all'Assessore alla Sanità e Assistenza Sociale
Rollandin.
Rollandin (UV)
- Già partecipando ai lavori della
Commissione sull'Assetto del Territorio avevo avuto modo di dire
qual'era la nostra posizione, e di illustrare qual'era il lavoro
della Commissione che, da quasi due anni, sta studiando il problema
dello smaltimento dei rifiuti solidi per cercare di trovare, da una
parte, la soluzione più idonea in relazione alle caratteristiche
della nostra regione, dall'altra quelle che sono le tecniche più
aggiornate, più all'avanguardia, per il recupero di quell'energia
che, senza dubbio, è contenuta nei rifiuti, concordando in questo
con quanto detto dal Consigliere Nebbia.
Fin ora una delle più grosse difficoltà incontrate dalla
Commissione è stata quella di avere dei supporti tecnici validi
sulle tecnologie più avanzate e sulle metodologie che stanno
attuandosi in diversi Paesi, senza avere quei raffronti e quella
possibilità di confronto indispensabili per proporre soluzioni
definitive per la nostra regione.
Non sto qui, in quanto dovrebbe essere oggetto poi della
discussione generale in Aula quando si parlerà della soluzione
definitiva, ad accennare alle varie metodologie, ad alcune delle
quali ha già accennato il Consigliere Nebbia.
La Commissione ha preso in esame praticamente tutti i sistemi di
recupero attualmente esistenti, e si è fatta premura, fra l'altro,
di valutare, a livello economico, quali possono essere i risvolti
di questi trattamenti. Per fare un esempio, il famoso procedimento
Rossi, dal quale con un sistema di pirolisi frazionata, si
ottengono i derivati del petrolio, con un procedimento che sulla
carta era definito come simile a quello avvenuto in natura nel
corso di millenni, fatto in modo accelerato con delle macchine, per
cui si ottiene dal trattamento dei rifiuti fino al 30% di petrolio
rispetto al peso dei rifiuti utilizzati.
Non sto qui a fare delle considerazioni in merito, comunque è
chiaro che l'esame di questo procedimento ha impegnato la
Commissione per molto tempo. Per ottenere dei ragguagli è stato
interessato il CNR, che ha un progetto finalizzato allo smaltimento
dei rifiuti, e che ci sembrava l'organo nazionale più idoneo a dare
dei chiarimenti su questo problema.
Proprio da questo organismo non c'è stata data garanzia su
questo procedimento, al di là di quello che succede alla periferia
di Milano, dove un impianto del genere è funzionante, però riguarda
essenzialmente lo smaltimento di rifiuti industriali e in
particolare di pneumatici di auto, che, come sappiamo, sono già
derivati del petrolio, per cui è logico che il ricavo possa essere
più alto.
Gli altri tipi di smaltimento lasciano ancora il fianco a delle
critiche, e quindi non ci è stato possibile arrivare a una
soluzione.
Uno dei problemi che era stato posto all'attenzione della
Commissione era quello della raccolta differenziata; esiste in
materia una legge che detta norme di comportamento specificando gli
impegni della Regione e dei Comuni e la competenza a fornire
indirizzi in materia. Quindi la raccolta differenziata è stata
presa in considerazione ed è senz'altro una via da percorrere,
tenuto conto che i problemi di educazione sono alla base
dell'intera questione. Anche qui concordo con quanto detto dal
Consigliere Nebbia, che va fatto un grosso sforzo per
sensibilizzare e coinvolgere non solo la nostra popolazione, ma in
questo caso anche coloro che poi sono i fruitori delle nostre
bellezze, cioè i turisti, che troppe volte vediamo dare degli
esempi piuttosto negativi di comportamento, in quanto lasciano
dappertutto le immondizie sparse sul terreno, per cui noi
diventiamo gli spazzini dei turisti.
Per questi motivi noi concordiamo sullo spirito di questo
provvedimento che, come è stato detto dai proponenti, non è
senz'altro la soluzione al problema dello smaltimento dei rifiuti,
ma riprende in parte una normativa che già alcuni Comuni hanno
adottato; infatti laddove si fa la raccolta dei rifiuti in zone
delimitate, già esiste una regolamentazione concernente la raccolta
e i punti di deposito per il successivo trasporto in una delle
varie discariche. Queste, purtroppo, nonostante si chiamino aree
controllate, sono incontrollate, perché tutte le norme che
dovrebbero essere osservate, finora non sono state applicate.
Infatti, sia le norme di ricoprire continuamente gli strati di
deposito, che di ripristinare le discariche, non sono purtroppo
osservate, nonostante i ripetuti solleciti. Questo ha portato
pericoli effettivi di epidemie, oltre che ad esempio l'invasione di
ratti e altro. Cose che non sto a ricordare, perché abbiamo degli
esempi eclatanti non solo all'uscita dell'autostrada, come si
diceva prima, ma anche ad Arnad, dove la discarica è al limite del
controllo, ed è comunque un problema di tutta una parte della bassa
Valle, che francamente deve trovare una soluzione.
Dicevo che concordiamo con questo provvedimento, che è
essenzialmente una regolamentazione e che prevede sanzioni che
possono essere applicate nel caso di inosservanza; però, ripeto,
come anche in Commissione era stato detto, il provvedimento poteva
essere un'appendice a quella regolamentazione che potrà essere data
al momento della soluzione, o almeno dell'indicazione regionale per
lo smaltimento rifiuti: il precederla non preclude nulla. È chiaro
che è e rimane una normativa, e quindi, come tale, prevede delle
indicazioni essenzialmente repressive sulla questione in esame.
Resta, lo ripeto, l'importantissimo problema di educazione e di
rispetto della natura, che va al di là di quelle che possono essere
le norme repressive; è indispensabile che ci sia un comportamento
di collaborazione da parte sia della popolazione che in questo caso
è la meno responsabile, sia di chi viene nella nostra Valle, perché
senza questa collaborazione non risolveremo senz'altro il problema
apponendo nei punti più disparati determinate tabelle. In certe
zone infatti queste esistono già, e ciò nonostante non succeda
nulla, anzi, abbiamo degli esempi esattamente contrari.
Voteremo questo provvedimento con la precisazione che si tratta
di una regolamentazione e come tale va intesa. Il problema dei
rifiuti dovrà essere rivisto e indirizzato appena la Commissione si
troverà nelle condizioni di fornire le proprie indicazioni,
speriamo al più presto, a una soluzione idonea.
Avevo detto anche in Commissione che uno dei problemi è quello
di non sprecare a priori questo potenziale energetico che è nei
rifiuti; se troviamo la soluzione che possa, diciamo così,
mantenere congelato, senza il pericolo di contaminare l'ambiente,
un potenziale energetico valido, questa può essere utile in attesa
che le ricerche, che impegnano abbastanza seriamente tutte le
nazioni per trovare la soluzione ottimale, diano quei risultati che
speriamo possano venire al più presto, e che possano permettere
anche a noi, senza avventurarci in investimenti che sono al di là
delle nostre capacità - perché dovremmo spendere 5-6 miliardi per
un impianto senza sapere, tenuto conto delle previsioni dei tempi,
se al momento in cui potrà funzionare sarà sorpassato già da
tecniche nuove, soprattutto perché determinate procedure sono in
fase avanzata di studio - possano permettere, dicevo, anche a noi,
di risolvere questo problema.
Con questo, ripeto, noi voteremo a favore di questo
provvedimento.
Presidente
- È iscritto a parlare il Consigliere Tonino,
ne ha facoltà.
Tonino (PCI)
- Il valore che noi diamo alla proposta di
legge presentata dal Consigliere Nebbia è soprattutto quello di
sollevare il problema dello sversamento dei rifiuti da un punto di
vista di conservazione del paesaggio e di tutela dell'ambiente.
È senza dubbio vero che le soluzioni per il riciclaggio dei
rifiuti, le soluzioni per il recupero energetico dai rifiuti, le
sperimentazioni, le ricerche che la Regione deve fare
sollecitamente, sono importanti e in tal senso sta lavorando quel
gruppo di studio di cui faccio parte, e occorrerà che al più presto
si arrivi a una scelta e a una definizione. In quel momento potremo
dare indicazioni più precise ai Comuni e alle Comunità Montane per
un utilizzo, nel vero senso del termine, dei rifiuti.
L'aspetto principale di questa proposta di legge, sta invece nel
dare subito una indicazione ai Comuni che non lo abbiano già fatto
- perché alcuni Comuni si sono dati già una autoregolamentazione,
ma è necessario che sia generalizzata - sulla necessità di
scaricare in aree controllate e ben determinate, e di fare in modo
che lo scarico sia fatto prevedendo uno sversamento differenziato
dei vari rifiuti; perciò una sollecitazione ad una educazione sia
nella raccolta che nello sversamento.
Questi sono gli aspetti che ci sembrano più importanti di questo
progetto di legge, che, è vero, è oggi limitato, non è completo, e
vedremo di completarlo non appena ci sarà un pronunciamento del
Consiglio sulle tecniche di utilizzo dei rifiuti.
Tuttavia la sua importanza sta in questo: è opportuno anche con
delle sanzioni che colpiscono chi trasgredisce, cominciare a dare
una indicazione precisa da parte del Consiglio regionale a tutti
gli Enti locali, a tutti i cittadini della Valle d'Aosta, e non
solo della Valle d'Aosta.
Presidente
- Ha chiesto di parlare il Consigliere Tamone,
ne ha facoltà.
Tamone (UV)
- Brevemente, perché ho sentito l'Assessore
Rollandin che parlava di un processo, che mi pare sia il processo
Rossi. Sul n. 2 di "Famiglia Cristiana" di quest'anno, 1981, c'è
appunto un articolo che concerne questa questione, articolo che io
consiglierei di leggere all'Assessore Rollandin. L'inventore di
questo processo dice tra l'altro di mettere a disposizione di
un'autorità pubblica qualunque, non importa se Stato o Regione,
comunque non un privato, questa apparecchiatura. E dichiara
pubblicamente, sfidando lo Stato in pratica - perché si tratta di
una sfida allo Stato - che se questa non funzionasse, lui
ripagherebbe le spese. Forse sarebbe il caso che l'Assessore desse
un'occhiata a questo articolo, così per informazione!
Presidente
- È iscritto a parlare il Consigliere
Lustrissy, ne ha facoltà.
Lustrissy (DP)
- Solo per esprimere il nostro consenso a
questa proposta di legge che, in attesa della definizione del
problema generale dello smaltimento dei rifiuti del quale la
Commissione si sta occupando, può costituire un modo per
regolamentare meglio la situazione attuale, per evitare di agire
solo con divieti, ed agire invece in termini propositivi, in modo
da organizzare meglio la raccolta e il deposito di questo materiale
da smaltire.
Per quanto riguarda il problema in generale ed il lavoro già
svolto dalla Commissione speciale la relazione è già stata fatta
dall'Assessore; la Commissione ha trovato delle grandi difficoltà,
esaminando tutte le situazioni possibili e immaginabili, e ancora
non ha intravisto una soluzione propositiva definitiva da portare
in discussione al Consiglio regionale.
Mi permetterei solo di dire, per quanto riguarda il problema
sollevato dal collega Tamone, che la Commissione ha già avuto degli
incontri con questo professore di filosofia Rossi, da non
confondere con l'altro Rossi, filosofo e politico. Purtroppo dai
dati forniti e dalle informazioni avute in quelle occasioni,
esaminando anche gli elaborati che ci erano stati presentati,
abbiamo avuto la sensazione che si trattasse di una cosa che andava
bene come riciclo di rifiuti all'interno di un certo tipo di
azienda industriale, ad alta produzione di materia organica, dalla
quale si poteva ricavare una serie di prodotti che potevano essere
riciclati e riutilizzati all'interno dell'azienda; però niente era
dato di conoscere in modo preciso sulla pratica utilità di questo
procedimento esteso allo smaltimento dei rifiuti solidi urbani.
Anche perché il procedimento, a quanto pare, è molto segreto, e non
è possibile neanche esaminarlo sotto il profilo tecnico in quanto
c'è il segreto dell'invenzione, per cui nessuna valutazione
positiva, secondo me, la Commissione ha potuto fare di questa
proposta.
È chiaro che questo signore propaganda un suo prodotto, e a
diverse riprese - abbiamo una collezione di articoli di stampa
pubblicati dal "Corriere della Sera", e da altre pubblicazioni
specializzate, ove lo stesso ripropone la sua offerta; le sue
avances sono continue nei confronti delle Amministrazioni che sanno
di avere questi problemi, allo scopo di commerciare un prodotto che
egli ritiene utile. Però al momento non c'è ancora nessuna
realizzazione pratica di questo brevetto, se non un tentativo fatto
nello Stato di Washington che però è ancora da definire; in pratica
si trattava solo di una commessa che è ancora in fase di studio e
di progettazione, e che non si sa bene se verrà realizzata. Cioè,
al di fuori delle aziende industriali, di esempi concreti di questo
tipo di procedimento utilizzati dalle Pubbliche Amministrazioni,
non è ancora dato di conoscere.
Pertanto credo che valga la pena, in attesa di definire meglio
tutta questa problematica, di accettare questa proposta di legge,
in modo da regolamentare meglio tutta questa situazione.
Presidente
- Ci sono altri colleghi che intendono
prendere la parola? Possiamo considerare chiusa la discussione
generale? Allora, è chiusa la discussione generale.
La parola all'Assessore alla Sanità e Assistenza Sociale
Rollandin.
Rollandin (UV)
- Volevo solo fare una precisazione
riguardo all'art. 1, per un problema che a mio avviso doveva essere
visto anche con i Comuni, perché questo li impegnerà in modo non
indifferente. Al 3° comma si dice: "Le aree o attrezzature, devono
prevedere lo sversamento differenziato"; allora sorge un problema,
perché se la raccolta a monte non è differenziata, il mezzo di
trasporto porterà nelle aree attrezzate quello che trova. Io
ritengo che questo punto avrebbe dovuto essere oggetto di
chiarimento, perché francamente metterà in difficoltà i Comuni, i
quali attualmente non possono prevedere questo tipo di
impostazione, se noi non diamo delle indicazioni in materia. Avevo
dato anche al Consigliere Nebbia i testi delle leggi vigenti in
materia che prevedono per Comuni al di sotto di 50.000 abitanti, la
proposta di raccolta differenziata che, se accettata, acquista
carattere impositivo.
Una formulazione del genere può creare disorientamento tra i
Comuni per l'applicazione della legge, poiché non si può esigere in
assoluto la discarica differenziata, finché chi si occupa della
raccolta dei rifiuti non sarà nelle condizioni di trovarli
preventivamente separati.
Me ne ero dimenticato prima, ma francamente questo è un punto
che dovremmo chiarire meglio; oppure trovare un'altra formulazione;
perché non mi risulta che la proposta di legge sia stata esaminata
da parte dei Comuni, né che sia stata sentita l'Associazione Comuni
- che avrebbe, penso, avuto modo di esprimersi in materia ma
sarebbe stato opportuno verificarlo meglio, perché potrebbe
effettivamente prestarsi a delle interpretazioni che potrebbero
mettere in difficoltà i Comuni.
Per quanto riguarda il sistema Rossi, Lustrissy ha già detto che
avevamo invitato ufficialmente il suo ideatore, oltre ad aver preso
attraverso il CNR tutti i ragguagli in merito; avevamo chiesto
addirittura, in un primo momento, di poter sperimentare questo
metodo, cioè di prendere i nostri rifiuti e provare che cosa
succedeva. Ci hanno risposto che questo avrebbe comportato una
perdita secca per l'industria perché avrebbe significato bloccare
l'apparecchiatura per un certo numero di giorni, in quanto è
comprensibile che quel sistema di cilindri, con i vari meccanismi
di triturazione e quindi di procedimento per arrivare al prodotto
definitivo, avrebbe dovuto essere bloccato e svuotato
completamente.
C'è inoltre il rebus degli additivi, sulla cui formulazione
chimica nessuno sa niente, che è l'altro punto non chiaro.
Presidente
- Passiamo all'esame dell'articolato.
Visto che sono state date alcune informazioni, la Presidenza ne
dà un'altra, rapidissima, a chi si interessa di questo
problema.
Nei giorni dal 10 al 13 marzo avrà luogo a Roma un convegno
organizzato dal Consiglio dell'Europa, dall'Agence Technique des
Cités Unies e da alcune grandi città - Roma, Parigi, Amburgo,
Sofia, Fez, cioè città europee dei Paesi occidentali e socialisti e
città dell'Africa - sul problema della raccolta, del trasporto e
dell'utilizzazione dei rifiuti solidi urbani. L'originalità di
questo incontro-convegno, articolato in quattro giorni, è di
prevedere confronti ed esami delle situazioni nelle grandi città e
in certe aree turistiche: un giorno di dibattito fra
amministratori; un giorno di dibattito fra tecnici, esperti,
studiosi in materia; e un giorno - questa è l'originalità - di
dibattito e confronto, a fianco di una esposizione di materiali,
anche con i produttori, le imprese che producono i forni, i mezzi
di trasporto e di riciclaggio.
Ho dato questa informazione perché i colleghi che seguono questo
problema riceveranno in seguito la documentazione, ed eventualmente
le modalità di partecipazione.
Presidente
- Do lettura dell'art. 1.
Art. 1
Ai fini sia di una migliore conservazione del paesaggio e del
patrimonio naturale sia della salvaguardia della salute degli
abitanti della Regione, come del riciclaggio delle materie più
pregiate, lo sversamento di rifiuti e residui solidi è consentito
nelle sole aree o attrezzature a ciò autorizzate, chiaramente
indicate sul terreno mediante apposite tabelle di
segnalazione.
Le aree, o attrezzature, sono individuate, entro nove mesi
dalla entrata in vigore della presente legge, da Comuni singoli, o
associati per l'individuazione di aree comprensoriali, mentre le
tabelle saranno apposte dai singoli Comuni interessati, su parere
conforme degli Assessorati regionali all'Agricoltura, alla Sanità
ed al Turismo, per quanto di competenza.
La non comunicazione del suddetto parere entro sessanta
giorni dalla richiesta equivale a parere positivo.
Le aree, o attrezzature, devono prevedere lo sversamento
differenziato dei rifiuti, o residui solidi, a seconda se si tratti
di macerie e materiali inerti vari, carcasse di automobili e di
elettrodomestici, rifiuti organici, vetro, materiali metallici
ferrosi e non ferrosi, carta e materie plastiche in genere.
Presidente
- Ha chiesto di parlare il Consigliere Nebbia,
ne ha facoltà.
Nebbia (PSI)
- Per quanto riguarda l'argomento che ha
sollevato l'Assessore Rollandin, mi rendo benissimo conto che
esiste quel problema, ma direi che scopo della legge è di provocare
anche la raccolta differenziata; cioè è evidente che lo sversamento
differenziato non può avvenire se non avviene la raccolta
differenziata, che, ripeto, in altre località della vicina Svizzera
avviene, perché vengono raccolti separatamente, per esempio, i
giornali, cioè la carta, dai rifiuti organici. Quindi noi dobbiamo
fare in modo, prevedendo una maniera indiretta di educare, quella
di cui parlavo in precedenza, che tutti i cittadini si rendano
conto del valore dei rifiuti, cosicché già all'origine ne facciano
la cernita.
So che ci sono degli impianti di cernita anche in sede di
raccolta generale, che però hanno dei costi elevati, evidentemente,
e non credo che questa soluzione sia possibile. Penso che sia molto
più semplice, con il tempo, fare in modo che i Comuni raccolgano
separatamente, o meglio, che la gente selezioni i diversi rifiuti.
È chiaro che la cosa non può avvenire da un giorno all'altro, però
scopo della legge, e in senso educativo in questa materia, sarebbe
proprio quello di fare in modo che questa scelta sia fatta
all'origine.
Presidente
- Vi sono altri che intendono parlare
sull'art. 1?
Ha chiesto di parlare l'Assessore alla Sanità e Assistenza
Sociale Rollandin, ne ha facoltà.
Rollandin (UV)
- Vorrei solo chiedere se fosse possibile
precisare, e a questo punto mettere una formula per cui si preveda
la raccolta differenziata a monte, perché altrimenti questo
problema sarà irrisolvibile.
Potremmo dire, specificando: "Qualora entri in funzione la
raccolta differenziata nei singoli contenitori previsti dai Comuni,
le aree o le attrezzature devono ..." o un'altra formula che sia
soddisfacente.
Io sono aperto a qualsiasi soluzione, ma ripeto, questo punto
deve essere formulato con precisione.
Presidente
- Ha chiesto di parlare il Consigliere De
Grandis, ne ha facoltà.
De Grandis (PRI)
- Credo che senza penalizzare quello che
è lo spirito dell'articolo, che vuole educare e favorire la
raccolta differenziata per mettere in evidenza l'importanza di
questo tipo di raccolta dei rifiuti, e viste le difficoltà reali
che ci sono, specialmente per i piccoli Comuni, nell'organizzazione
di una raccolta di questo tipo,si potrebbe, al 3° comma, dopo le
parole:
"Le aree, o attrezzature, devono prevedere"
aggiungere le parole:
"ove possibile"
, cioè:
"Le aree, o
attrezzature, devono prevedere, ove possibile, lo sversamento
differenziato dei rifiuti ..."
. Questa piccola aggiunta
lascerebbe già lo spazio a coloro che non hanno potuto organizzare
ancora la raccolta differenziata, e evidentemente non possono
procedere allo sversamento in zone differenziate.
Presidente
- Ha chiesto di parlare l'Assessore alla
Sanità ed Assistenza Sociale, ne ha facoltà.
Rollandin (UV)
- Non per essere troppo minuzioso, ma
vorrei precisare che con la legislazione attuale - a parte che
esiste un progetto di legge, il 1044, che da anni si discute a
livello nazionale, ed è uno dei tanti che non va a buon fine - i
singoli Comuni possono, se vogliono, proporre un provvedimento del
genere, cioè possono proporre la raccolta differenziata dei rifiuti
a scopo educativo, come norma di comportamento, ecc., ma non
possono obbligare ad attenervisi. Avevo anche dato copia della
legislazione in materia al Consigliere Nebbia perché potesse
vederla; si può solo proporre, perché al momento attuale dovrebbe
esserci l'approvazione addirittura del Ministero degli Interni per
un tipo di impostazione del genere, per i Comuni al di sotto dei
50.000 abitanti.
Quindi sta bene anche
"ove possibile"
, però è la classica
formula all'italiana, per cui rimarrà tutto come prima. Cioè, o
intendiamo andare avanti, e quindi far nostra una proposta del
genere, chiedendo che in tutti i Comuni, dopo aver sentito il loro
parere, questo venga proposto in modo organico e definitivo,
oppure, in questa fase, inserire l'
"ove possibile"
, però
avendo chiaro che tutto rimarrà come prima.
Presidente
- Io sommessamente mi permetto di far presente
ai colleghi che la Presidenza non intende sollevare eccezioni se il
Consiglio all'unanimità intende derogare al Regolamento. Ricordo
che gli emendamenti devono essere presentati prima della chiusura
della discussione generale, e che io ho ben precisato che la
discussione generale era chiusa prima delle conclusioni
dell'Assessore Rollandin. Tuttavia, se questa formulazione che
corregge l'art. 1 può servire a migliorare non solo la legge, ma
eventualmente, in futuro, a facilitarne l'applicazione, io credo
che il Consiglio vorrà confortarmi con il suo parere unanime sulla
deroga, anche perché non trattasi di emendamento che stravolge o
modifica sostanzialmente l'articolo.
Era mio dovere farvi presente che ci troviamo di fronte a questa
difficoltà procedurale. Se il Consiglio è d'accordo di superare la
difficoltà procedurale e concorda sulle due parole
"ove
possibile"
, non ci sono obiezioni particolari da parte della
Presidenza.
Ha chiesto di parlare il Consigliere Nebbia, ne ha facoltà.
Nebbia (PSI)
- Per quanto riguarda quanto ha detto il
Presidente, io sono d'accordo, cioè sono disponibile anche a un
emendamento in questa fase. Vorrei solo far notare che forse la
lettura precisa del testo, con il verbo
"prevedere"
- che
vorrebbe dire:
"vedere prima quello che si potrà fare in
futuro"
- potrebbe rendere superflua qualsiasi precisazione.
Chiedo al Presidente se dal punto di vista giuridico questa
interpretazione sarebbe possibile. Se no, mi va bene
"ove
possibile"
, o anche, non so: "
Le aree, o attrezzature,
devono rendere possibile pervenire anche a un non immediato
sversamento differenziato"
: è un po' troppo complesso, ma
renderebbe chiare le cose.
Comunque, lasciamo
"ove possibile",
se siamo
d'accordo.
Presidente
- Vorrei l'unanimità del Consiglio ad
accettare, data la limitatezza dell'emendamento e il fatto che il
medesimo è, diciamo così, non sostanziale, di derogare al
Regolamento e di presentarlo, discuterlo e concordarlo in sede di
esame di articolato e non in sede di discussione generale.
Allora, il Consiglio deroga per questo caso particolare, in via
eccezionale, alla presentazione degli emendamenti in sede di
discussione generale.
Presidente
- Metto in approvazione l'emendamento del
Consigliere De Grandis al 3° comma dell'art. 1.
Presenti, votanti e favorevoli: 31
Il Consiglio approva all'unanimità.
Presidente
- Do lettura dell'art. 1 nel testo che ha
recepito l'emendamento.
Art. 1
Ai fini sia di una migliore conservazione del paesaggio e del
patrimonio naturale sia della salvaguardia della salute degli
abitanti della Regione, come del riciclaggio delle materie più
pregiate, lo sversamento di rifiuti e residui solidi è consentito
nelle sole aree o attrezzature a ciò autorizzate, chiaramente
indicate sul terreno mediante apposite tabelle di
segnalazione.
Le aree, o attrezzature, sono individuate, entro nove mesi
dall'entrata in vigore della presente legge, da Comuni singoli o
associati per l'individuazione di aree comprensoriali, mentre le
tabelle saranno apposte dai singoli Comuni interessati, su parere
conforme degli Assessorati regionali all'Agricoltura, alla Sanità
ed al Turismo, per quanto di competenza. La non comunicazione del
suddetto parere entro sessanta giorni dalla richiesta equivale a
parere positivo.
Le aree, o attrezzature, devono prevedere, ove possibile, lo
sversamento differenziato dei rifiuti, o servizi solidi, a seconda
se si tratti di macerie e materiali inerti vari, carcasse di
automobili e di elettrodomestici, rifiuti organici, vetro,
materiali metallici ferrosi e non ferrosi, carta e materie
plastiche in genere.
Presidente
- Metto in approvazione l'art. 1.
Presenti, votanti e favorevoli: 31
Il Consiglio approva all'unanimità.
Presidente
- Do lettura dell'art. 2.
Art. 2
Sono incaricati della sorveglianza e dell'applicazione della
presente legge gli agenti del Corpo Forestale Valdostano, gli
organi di polizia locale e gli organi di pubblica
sicurezza.
Presidente
- Metto in approvazione l'art. 2.
Presenti, votanti e favorevoli: 31
Il Consiglio approva all'unanimità.
Presidente
- Do lettura dell'art. 3.
Art. 3
Per la violazione alle disposizioni della presente legge
mediante il getto, lo sversamento o l'abbandono di rifiuti e
residui solidi di qualunque genere effettuato al di fuori delle
aree e delle attrezzature, a ciò appositamente destinate, si
applicano le seguenti le seguenti sanzioni amministrative:
a) da £. 20.000 a £. 60.000 per oggetti singoli, o per un
complesso di oggetti anche racchiusi in contenitore, il cui
trasporto sia agevolmente effettuabile a mano;
b) da £. 80.000 a £. 240.000 per oggetti singoli o per loro
complessi per il cui trasporto si reputi necessario o sia stato
accertato l'uso di un mezzo a trazione animale, ovvero di un mezzo
motorizzato a tre ruote destinato al trasporto di cose, ovvero di
un mezzo motorizzato a tre o quattro ruote destinato al trasporto
di persone, ovvero per l'abbandono di carcasse di automobili,
motociclette od altri mezzi di locomozione;
c) da £. 200.000 a £. 600.000 per oggetti singoli o per loro
complessi per il cui trasporto si reputi necessario o sia stato
accertato l'uso di un mezzo motorizzato a quattro o più ruote
destinato al trasporto di cose.
Le sanzioni amministrative di cui sopra sono ridotte della
metà qualora il trasgressore provveda, all'atto della contestazione
dei fatti, al recupero di quanto gettato o lasciato.
Le sanzioni amministrative previste sono altresì raddoppiate
quando la violazione sia effettuata da un'ora dopo il tramonto a
un'ora prima del levar del sole.
Presidente
- Metto in approvazione l'art. 3.
Presenti, votanti e favorevoli: 31
Il Consiglio approva all'unanimità.
Presidente
- Do lettura dell'art. 4.
Art. 4
Per l'accertamento delle infrazioni delle relative sanzioni,
si applicano le disposizioni della legge statale 24 dicembre 1975,
n. 706.
I proventi delle sanzioni amministrative sono introitati dai
Comuni qualora l'accertamento dell'infrazione sia avvenuto ad opera
di agenti comunali e, negli altri casi, dalla Regione.
Presidente
- Metto in approvazione l'art. 4.
Presenti, votanti e favorevoli: 31
Il Consiglio approva all'unanimità.
Presidente
- Do lettura dell'art. 5.
Art. 5
I comuni sono tenuti a rendere nota, mediante manifesti, la
localizzazione delle aree e delle attrezzature, specificando
inoltre le modalità per lo sversamento differenziato dei
rifiuti.
Presidente
- Metto in approvazione l'art. 5.
Presenti, votanti e favorevoli: 31
Il Consiglio approva all'unanimità.
Presidente
- Do lettura dell'art. 6.
Art. 6
I proventi delle sanzioni amministrative di spettanza
regionale saranno introitati al Capitolo 7700 "Proventi pene
pecuniarie per contravvenzioni" della parte Entrata del Bilancio di
previsione della Regione per l'anno 1980 ed ai corrispondenti
capitoli di Bilancio per gli anni successivi.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 6.
Presenti, votanti e favorevoli: 31
Il Consiglio approva all'unanimità.
Presidente
- Non ci sono dichiarazioni di voto.
Il Consiglio è chiamato a pronunciarsi per votazione segreta
sulla proposta di legge n. 213.
Votazione segreta
Esito della votazione:
Presenti e votanti: 30
Favorevoli: 28
Contrari: 2
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK