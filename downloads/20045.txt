Consiglio Regionale della Valle d'Aosta - Oggetto del Consiglio n. 30 del 23 luglio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 30 del 23 luglio 2003 - Resoconto
OGGETTO N. 30/XII - Fallimento dell'azienda Elelys in Comune di
Hône. (Interrogazione)
Interrogazione
Appreso del fallimento dell'Elelys di Hône
I sottoscritti Consiglieri regionali
Interrogano
Il Presidente della Regione e l'Assessore delegato per
sapere:
1) se l'Amministrazione regionale fosse al corrente della
gravità della situazione aziendale;
2) se la Regione o Finaosta o comunque aziende a prevalente
capitale regionale vantino crediti nei confronti della Elelys e -
in caso affermativo - quale sia l'entità degli stessi e le
eventuali garanzie;
1) quali prospettive occupazionali vi siano per i 70
lavoratori dell'azienda.
F.to: Frassy - Tibaldi - Lattanzi
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - La "Elelys", come è noto, opera
nell'indotto del settore dell'auto e dell'elettronica, settori che,
come tutti sappiamo, sono caratterizzati da una crisi che dura
quasi da tre anni; tutti abbiamo letto i dati relativi alla
diminuzione della produzione industriale nel nostro Paese che è
arrivata, negli ultimi mesi, anche a meno 7%.
L'azienda, d'altra parte, si trovava in una situazione di
difficoltà economico-finanziarie che avevano indotto la proprietà a
mettere in campo diversi tentativi per cederla, tentativi che però
non hanno avuto esito positivo. A questa situazione, già difficile,
si è aggiunta l'alluvione dell'autunno 2000 che ha ulteriormente
complicato la situazione finanziaria dell'azienda. Infatti,
l'azienda aveva presentato all'Amministrazione regionale una
richiesta di risarcimento danni per 4.126.000 euro; ne sono stati
ammessi 1.767.000 e, di questi, è stato dato da parte
dell'Amministrazione regionale un contributo in conto capitale di
547.000 euro, mentre per la restante parte (809.000 euro) l'azienda
avrebbe potuto beneficiare di un finanziamento in conto interessi a
tasso agevolato, a cui non ha mai dato seguito.
Per quanto riguarda la questione relativa a crediti da parte
della Regione nei confronti di "Elelys" la situazione è questa: per
quanto riguarda la "questione locazioni", la "Eleys" deve alla
Regione, fino alla data del 6 maggio 2003, applicando la legge n.
1/1998, 66.639 euro per i canoni di locazione. I canoni sono canoni
trimestrali anticipati e il prossimo canone, 6 maggio-6 agosto, non
è ancora stato conteggiato in attesa di definire la data per la
cessazione della locazione. Si tenga conto del fatto che l'impresa
è fallita il 4 luglio.
Per quanto concerne invece i crediti nei confronti di Finaosta,
nel 1989 era stata sottoscritta una convenzione fra
l'Amministrazione regionale e la società "Lysfusion" relativamente
all'insediamento di questa società nel Comune di Hône che prevedeva
la costituzione di una società di capitale fra "Lysfusion S.p.A." e
"Elleprint", la sottoscrizione di un prestito obbligazionario a
valere sulla gestione speciale di 1 miliardo di lire per l'acquisto
delle scorte, e la concessione di un mutuo, sempre a valere sulla
gestione speciale, di 3.400.000.000 lire per l'acquisto di beni
strumentali. La situazione per quanto riguarda la restituzione è
questa: il prestito obbligazionario di 1 miliardo di lire
sottoscritto nel 1989 è stato interamente rimborsato dall'azienda;
per quanto riguarda, invece, il contratto di mutuo di 3,4 miliardi,
questo è stato stipulato il 18 dicembre 1989, garantito da una
lettera di patronage sottoscritta il 4 dicembre 1989 dalla società
"Lysfusion" e "Elleprint". Con una deliberazione del 1994 la Giunta
ha autorizzato Finaosta a posticipare al 1996 il pagamento delle
semestralità in scadenza nel corso degli anni 1994-1995
relativamente ai mutui contratti dall'azienda, e questo riguardava
tutte le ditte operanti nei comuni colpiti dall'alluvione del
settembre 1993.
Relativamente alle rate posticipate, che ammontavano a 975
milioni di lire, sono state sommate al capitale residuo di
1.935.000.000 di lire; è stato conseguentemente modificato il piano
di ammortamento mantenendo comunque la scadenza originaria del
mutuo, prevista per il 1° gennaio 2000. Le semestralità del mutuo
sono state regolarmente corrisposte dalla società, fatta eccezione
per le rate con scadenza 1° luglio 1999 di 185.000 euro e 1°
gennaio 2000, pari a 185.000 euro. Alla data del fallimento il
credito vantato da Finaosta ammonta quindi a 408.920 euro, di cui
370.618 legati alle rate insolute e 38.302 euro interessi di mora.
Il mancato pagamento delle due rate di mutuo si è reso difficoltoso
da parte dell'azienda anche in conseguenza degli eventi alluvionali
che si sono verificati nel 2000, la seconda volta per quanto
riguarda l'azienda.
Per quanto concerne le questioni legate alle prospettive
occupazionali, i lavoratori che sono in forza a "Elelys" sono 61.
Lunedì 21 è stato raggiunto un accordo fra il consulente del
fallimento della "Elelys" e le organizzazioni sindacali che porterà
alla richiesta di intervento di cassa integrazione speciale per 12
mesi per 61 lavoratori a decorrere dal 7 luglio 2003. Vi è anche la
disponibilità da parte del curatore fallimentare a trasformare la
cassa integrazione in mobilità, vista la più favorevole possibilità
di ricollocazione dei lavoratori determinata dalla collocazione in
mobilità.
Per quanto riguarda le prospettive, vi sono due aziende operanti
nel settore della produzione di articoli tecnici in materie
plastiche che hanno manifestato il loro interesse all'affitto
dell'azienda, allo scopo di procedere all'acquisizione della stessa
e di proseguirne l'attività; da questo punto di vista, ritengo che
vi siano ragionevoli possibilità di continuazione dell'attività
produttiva e, conseguentemente, dell'occupazione inerente la
"Elelys". Tali questioni sono all'esame del curatore fallimentare e
l'Assessorato le sta seguendo con particolare attenzione.
Président - La parole au Conseiller Frassy.
Frassy (CdL) - Prendiamo atto dei dati che l'Assessore ci ha
fornito; esprimiamo però alcune perplessità.
Ho annotato le cifre da lei enucleate e devo dire che non
corrispondono - in parte - alle cifre che ho peraltro acquisito
dall'Amministrazione: mi riferisco ai canoni di locazione che, se
non ho capito male, sono stimati in un debito di 66.000 euro. I
dati forniti dall'Amministrazione danno una cifra molto più
importante e ben superiore, di 537.000 euro! Lei sa, Assessore, che
sulla questione degli affitti già nella scorsa legislatura vi era
stato più di un approfondimento da parte nostra; il fatto che, a
distanza di oltre sei mesi da quei primi approfondimenti, vi siano
ancora dati che non collimano, ci crea non poche perplessità sulla
capacità di recuperare il bandolo di questa matassa di affitti non
riscossi!
I dati che abbiamo dicono che l'ultimo pagamento è stato fatto
l'11 marzo 1997 e il totale dei canoni non pagati dovrebbe
ammontare a 537.000 euro. La invitiamo pertanto a raffrontare i
dati in suo possesso con quelli che le ho enunciato - dati che sono
stati peraltro forniti dal Dipartimento legale -, affinché venga
verificata l'effettiva esposizione dell'Amministrazione regionale,
anche ai fini dell'insinuazione nel passivo del fallimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK