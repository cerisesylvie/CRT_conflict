Consiglio Regionale della Valle d'Aosta - Oggetto del Consiglio n. 3075 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3075 del 5 dicembre 2017 - Resoconto
OGGETTO N. 3075/XIV - Interpellanze: "Interventi per
garantire i livelli occupazionali dell'azienda Self Italia sita in
Comune di Quart" e "Interventi per risolvere la crisi occupazionale
presso la filiale dell'azienda Self Italia sita nel Comune di
Quart".
Rosset (Presidente) -
Facciamo un passo indietro,
considerati i rientri, quindi ripartiamo dai punti abbinati n. 19 e
n. 31. Per l'illustrazione, ha chiesto la parola il consigliere
Chatrian. Ne ha facoltà.
Chatrian (ALPE) -
Avremo modo sicuramente, fra due
settimane, di affrontare con il collega Guichardaz in Finanziaria
tutta una serie di azioni, di misure che si possono e si devono
mettere. Noi pensiamo che sia un po' la prima necessità di un
modello, di un sistema quella di creare lavoro, creare occupazione
e creare le condizioni, in modo che un sistema regga e soprattutto
possa affrontare le sfide del domani.
Puntualmente abbiamo voluto, come gruppo, predisporre questa
iniziativa per conoscere e per sapere cosa l'Assessore competente,
il Governo tutto, hanno messo in campo in queste settimane, anche
perché l'azienda
Self Italia
lo scorso 3 novembre 2017 ha
proposto un concordato preventivo. Queste sono informazioni che noi
abbiamo, ma ascolteremo attentamente le risposte del competente
Assessore. Situazione difficile, situazione che vede comunque una
nuova sede, inaugurata pochi mesi fa (due anni fa) e la
preoccupazione indubbiamente è alta, sia dei lavoratori che del
comparto in generale.
La nostra iniziativa va a richiedere al competente Assessore "se
ha già provveduto ad incontrare il datore di lavoro e i lavoratori
o i loro rappresentanti - ma soprattutto (la parte più in
prospettiva - o quali azioni ulteriori ha già intrapreso e quali
intenda porre in essere per garantire i livelli occupazionali
attuali dell'azienda di cui in premessa". Seconda domanda: "se
intenda adottare misure finalizzate a contrastare il fallimento di
investimenti privati e pubblici e le conseguenti ricadute negative
sull'occupazione e sul territorio" dal punto di vista generale.
Io penso che questa sia la sfida della prossima Finanziaria.
Abbiamo avuto modo d'iniziare a confrontarci sul documento che ci
avete scaricato e probabilmente lì c'è spazio per intervenire, c'è
spazio per poter aggredire, c'è spazio per poter mettere delle
misure non
spot
(non dei tacconi), ma c'è spazio
probabilmente per una programmazione, pianificazione legata al
discorso occupazionale e legata al discorso di natura privata,
legata al discorso comunque di natura più performante, viste e
considerate le difficoltà nel sistema e nel "modello Valle
d'Aosta".
Quindi ascolteremo attentamente le risposte dell'Assessore
competente su questa questione. Le due domande che abbiamo posto
come gruppo ALPE richiedono al governo un perimetro più ampio in
modo da avere contezza non solo su
Self Italia
nel comune di
Quart, ma avere una contezza di carattere generale.
Presidente -
Per l'illustrazione, ha chiesto la parola il
collega Padovani. Ne ha facoltà.
Padovani (GM) -
Direi che solo il fatto che ci sono due
iniziative su questo tema pone un po' l'accento sull'importanza che
ha questa situazione e anche sulla gravità. Situazione che
s'inserisce - lo diceva già prima il collega Chatrian - nella
questione più generale del lavoro e della crisi che il lavoro sta
affrontando anche nella nostra Valle.
Si parla in questo caso di un'azienda che sta conoscendo una
situazione di crisi nazionale. Situazione che riguarda anche la sua
filiale valdostana, sita nel comune di Quart, che vede una ventina
circa di dipendenti e di lavoratori. Dipendenti che, se questa
azienda dovesse dichiarare fallimento e chiudere, perderebbero il
posto di lavoro.
La mia iniziativa va nel senso di chiedere all'Assessore se
s'intendono prevedere azioni per risolvere questa situazione, che
si andrebbe ad aggiungere alle già tante aziende e attività
commerciali che in questi anni di crisi hanno chiuso e rischiano di
chiudere nella nostra Valle, andando ad aumentare uno dei fenomeni
negativi dei nostri tempi: la disoccupazione. Quindi la mia domanda
è se l'Assessore ha preventivato azioni, e quali, per provare anche
soltanto a risolvere questa situazione.
Presidente -
Per la risposta, ha chiesto la parola
l'assessore Guichardaz. Ne ha facoltà.
Guichardaz (PD-SIN.VDA) -
Come ho avuto modo di spiegare
ai
media
, che mi hanno interpellato in merito alla
situazione del punto vendita della
Self
sita nel comune di
Quart, il caso è all'attenzione di questo Assessorato sin dai primi
campanelli d'allarme. In data 3 novembre 2017, come noto, la
società
Self Italia S.r.l.
, che - ricordo - è una società
diffusa a livello nazionale, (possiede diciotto sedi operative sul
territorio nazionale, per un totale di 725 addetti), ha depositato
presso il tribunale di Torino il ricorso per l'ammissione alla
procedura di concordato preventivo ex articolo 161, comma 6 della
legge fallimentare, il cosiddetto "concordato in bianco". Per
informazione, l'articolo 161 della legge fallimentare consente
all'imprenditore di depositare il ricorso per l'ammissione al
concordato preventivo con l'unico supporto documentale dei bilanci
degli ultimi tre esercizi e dell'elenco nominativo dei creditori,
con l'indicazione dei rispettivi crediti, riservandosi di
presentare in un secondo momento la proposta ai creditori, il piano
concordatario, l'attestazione della veridicità dei dati aziendali e
sulla fattibilità del piano, nonché l'ulteriore documentazione
prescritta proprio dall'articolo 161 della legge fallimentare.
Sostanzialmente, questa procedura permette al debitore (in
questo caso, la
Self Italia S.r.l.
) di beneficiare in
anticipo della protezione che consegue alla procedura concorsuale,
evitando che il proprio patrimonio (il patrimonio del debitore
Self Italia
) possa essere aggredito dai creditori nel
periodo necessario a redigere l'ulteriore documentazione.
Per capirsi,
Self Italia
dalla data di pubblicazione del
ricorso nel Registro delle imprese, si "blinda" temporaneamente
dalle eventuali azioni esecutive o cautelari sul proprio patrimonio
da parte dei debitori, che presumo siano fornitori, manutentori,
prestatori d'opera e altre categorie.
Dalla data del 3 novembre quindi, il tribunale fissa un termine,
che non può essere inferiore a sessanta giorni e superiore a
centoventi. per procedere all'integrazione con la presentazione del
piano e della proposta. Dopo di che, dopo i centoventi giorni, il
tribunale, se ritiene che non vi siano le condizioni, dichiara il
ricorso inammissibile. Ma solo in quel caso. Noi siamo in questa
fase di attesa: nella fase tra la manifestazione dello stato di
crisi della
Self Italia
S.r.l.
e la decisione, da
parte del tribunale, dei termini entro i quali il debitore (
Self
Italia
) dovrà presentare le proprie proposte ai creditori e i
propri piani di risanamento. Li chiamo così, un po' per
semplificare.
Certo, questa procedura tutela in qualche modo
Self
Italia
ma anche i creditori, infatti se da un lato il debitore
può paralizzare ogni possibile azione esecutiva nei suoi confronti
e soprattutto mantenere l'amministrazione dell'impresa, sia pure
con determinati limiti e quindi di fatto l'operatività delle
imprese, della catena e dei livelli occupazionali; i creditori dal
canto loro possono, con questa procedura, evitare l'attesa dei
tempi lunghi necessari per portare avanti la più complessa
procedura di fallimentare e conseguire così in tempi relativamente
brevi il soddisfacimento, quantomeno parziale, del proprio
credito.
Faccio questa considerazione, che appare forse superflua ai fini
dell'interpellanza, per dire che quando subentra uno stato di crisi
in una specifica azienda, a farne le spese sono tutti gli attori
della catena: i lavoratori direttamente impiegati nell'impresa
interessata, sui quali avete focalizzato il
focus
, ma anche
l'indotto fatto di fornitori, di prestatori d'opera (anch'essi
lavoratori o datori di lavoro). Quindi soggetti fisici, persone che
si vedono private delle loro spettanze, o di parte di esse. Quando
un'attività va in crisi, vi sono soggetti collaterali a contorno -
centinaia in questo caso - che patiscono le conseguenze di questa
crisi, quindi non bisogna mai immaginarsi solo ed esclusivamente i
lavoratori singoli.
Dicevo che oggi siamo in una fase di attesa delle decisioni del
tribunale. Decisioni che permetteranno a
Self Italia
S.r.l.
di presentare un piano concordatario, che speriamo
mantenga i livelli occupazionali di tutte e diciotto le sedi
presenti sul territorio nazionale e, al contempo, riesca a
soddisfare le legittime richieste dei creditori.
Per informazione - non ho ancora fornito dati puntuali, che
forse possono servire i colleghi (e a chi ci ascolta) a
circoscrivere la situazione - la sede operativa di Quart risulta
occupare ventisette addetti di età variabile dai venticinque ai
cinquantaquattro anni, sono tredici donne e quattordici uomini. Una
realtà considerevole, a suo modo, visti i valori medi di occupati
nelle imprese valdostane, che sono in larga parte delle
microimprese con poche unità di personale.
Altra informazione - che spero sia utile al dibattito, che credo
abbia come finalità di addivenire a soluzioni utili a garantire, o
quantomeno ad affrontare in modo consapevole la problematica - è
che alla data di oggi al dipartimento Politiche del lavoro e della
formazione, che fa parte dell'Assessorato, il nostro, non è
pervenuta alcuna comunicazione relativamente né alla procedura di
CIGS (cassa integrativa guadagni straordinari), né a licenziamento
collettivo.
Se volete, ai fini della discussione dico qualcosa sulle
procedure che ho evocato, perché è importante anche circoscrivere
queste. La CIGS e la procedura di licenziamento collettivo. I
colleghi interpellanti credo siano adeguatamente informati su
queste procedure, ma forse chi ci ascolta necessita di qualche
notizia in più. La Cassa Integrazione Guadagni Straordinari è
attualmente regolamentata dall'articolo 21 del decreto legislativo
n. 148/2015 alla voce "Causale di intervento". Il comma 1, lettera
b) stabilisce la possibilità di accedere alla CIGS, quando la
sospensione o riduzione dell'attività sia determinata da crisi
aziendale ad esclusione dei casi di cessazione (che non è il caso
in esame) dell'attività produttiva dell'azienda o di un ramo di
essa.
Quindi
Self Italia
potrebbe rientrare nella possibilità
di chiedere la CIGS. Nel caso specifico del concordato con
continuità aziendale, è prevista la prosecuzione dell'attività
d'impresa da parte del debitore o la cessazione dell'azienda o il
suo conferimento in una o più società di nuova costituzione;
qualora l'impresa presenti un programma di crisi aziendale, in cui
il piano di risanamento è volto alla concreta e rapida cessione
dell'azienda, o di parte di essa, con il trasferimento dei
lavoratori e il concordato sia omologato - questa è la condizione -
in quel caso la stessa può accedere alla CIGS. Questa precisazione
è contenuta in una recente circolare del Ministero del lavoro e
delle politiche sociali. Prima non era così, o quantomeno le
interpretazioni erano molteplici.
Come i colleghi interpellanti sicuramente sanno, per accedere
alla CIGS, l'azienda deve presentare una domanda di esame congiunto
sulla situazione aziendale, la quale viene trasmessa, ai fini della
convocazione delle parti, al dipartimento Politiche del lavoro e
della formazione, questo qualora l'intervento richiesto riguardi,
però, unità produttive ubicate in Valle d'Aosta, o più diffusamente
al Ministero del lavoro e delle politiche sociali, qualora
l'intervento riguardi unità produttive ubicate in più regioni, che
credo sia un po' il caso che si attagli di più alla
Self
Italia
, perché non mi risulta, o comunque non risulta ad ora
che mireranno l'intervento (se lo mireranno) solo ed esclusivamente
su una sede operativa.
Riguardo invece alla procedura di licenziamento collettivo,
procedura ormai nota a questo Consiglio, avendola trattata
lungamente per situazione di crisi di aziende a partecipazione
regionale (mi riferisco, nello specifico, al Casinò). A tale
proposito all'inizio ho omesso di dire (e questa è importante come
informazione) che il nostro Assessorato non ha erogato nessun tipo
di provvidenza, né contributi sulle leggi di competenza riguardo
alla sede operativa del
Self
di Quart. Questo probabilmente
vi può interessare come dato. È bene precisarlo, in quanto è
opportuno sapere che non vi è mai stato alcun tipo di rapporto, né
finanziario né operativo, tra il nostro Assessorato e l'azienda di
Quart. Lo dico, perché - e questo è bene ribadirlo ed è bene
precisarlo - ogni decisione, in merito all'apertura della sede di
Quart e all'assunzione del personale, è stata assunta in totale
autonomia dalla
Self Italia
, che presumo (e spero) abbia
fatto dei piani di
marketing
e delle sue valutazioni
sull'opportunità di costituire la filiale proprio in quella zona e
con quelle dimensioni, con quel carico di personale; come
d'altronde credo faccia ogni azienda privata, quando decide
d'investire dei capitali propri. In questo caso, sono proprio
capitali in pancia alla
Self Italia
.
Dicevo che riguardo alla procedura di licenziamento collettivo,
che non è mai stata evocata per quanto ne sappiamo (noi e anche le
organizzazioni sindacali), vi è una fase sindacale che si apre con
la comunicazione scritta alle organizzazioni sindacali, in cui
l'azienda relaziona sui motivi che hanno determinato gli esuberi,
il numero di lavoratori eccedenti e le misure ritenute necessarie
per fronteggiare le conseguenze, sia sul piano sociale, che su
altri tipi di piano e dell'attuazione del piano. Entro sette giorni
dal ricevimento della comunicazione, le organizzazioni sindacali
possono poi - come sappiamo tutti, perché la questione dei
licenziamenti collettivi l'abbiamo discussa in più sedi -
richiedere all'azienda un esame congiunto allo scopo di valutare le
cause delle eccedenze e le possibilità di riassorbire il personale,
utilizzando eventualmente contratti di solidarietà o forme di
flessibilità, per esempio, dei contratti e della gestione spicciola
del lavoro. Le consultazioni in questo caso possono protrarsi per
quarantacinque giorni.
Conclusa la consultazione sindacale, inizia la fase
amministrativa che presuppone l'obbligo da parte del datore di
lavoro di comunicare alla Regione l'esito della consultazione. In
caso di mancato accordo, inizia quindi la fase negoziale tra le
parti, della durata di trenta giorni. Durante questo periodo il
nostro Dipartimento convoca le parti per effettuare un ulteriore
esame congiunto e formulare nuove proposte, per realizzare un
eventuale accordo e per individuare soluzioni utili per il
reimpiego degli eventuali lavoratori eccedenti. Naturalmente
esaurita la procedura prevista per la fase amministrativa, anche se
non è stato raggiunto alcun accordo, il datore di lavoro può
legittimamente intimare il recesso dei lavoratori eccedenti (può
sostanzialmente licenziarli).
Ho rappresentato i percorsi possibili per dare i giusti e
opportuni elementi all'aula, non certo per dare per scontato un
iter, che spero vivamente possa percorrere altre strade,
salvaguardando i lavoratori interni, ma anche i fornitori e proprio
l'economia stessa del territorio. Credo che la rappresentazione che
ho fatto in questi dieci minuti, dica di un'attenzione particolare
del nostro Assessorato nei confronti di questa realtà commerciale.
Non è un'attività produttiva, quindi noi siamo coinvolti
marginalmente con le nostre strutture, soprattutto per quanto
riguarda la fase di conciliazione, di arbitrato sulle misure
alternative e sugli ammortizzatori, ma con il collega Marguerettaz
noi ci confrontiamo continuamente sulla tematica e anche lui
assicura, essendo un'attività commerciale, la massima attenzione al
problema e la massima disponibilità anche del suo Assessorato.
Certo, la fase è ancora prodromica. Addirittura le
organizzazioni sindacali nazionali non ne sanno nulla, tanto che il
29 novembre scorso le categorie di CGIL, CISL e UIL nazionali hanno
inviato una richiesta di incontro diritto di informazione (il 29
novembre) proprio alla
Self S.r.l.
con sede in Bologna, con
la quale chiedono un incontro urgente. Tra l'altro, incontro che
loro propongono per il 20 dicembre presso la sede della FISASCAT
nazionale a Roma. Scrivono: "In considerazione d'informazioni non
ufficiali - parliamo delle organizzazioni sindacali nazionali,
quindi CGIL nazionale, UIL nazionale e CISL nazionale - delle quali
siamo venuti a conoscenza e riferite a presunte difficoltà che la
vostra azienda sta attraversando e che stanno destando grande
preoccupazione tra le lavoratrici e i lavoratori".
Ho sentito personalmente il livello nazionale - con il quale ho
ancora alcuni rapporti derivanti dalla mia precedente esperienza di
sindacalista - e anche quello regionale, e tutti mi confermano che
la fase è preventiva a ogni tipo d'intervento e decisione, quindi
che non si può ancora immaginare né una "
exit strategy
", né,
al momento, alcun tipo d'intervento fattivo. Al Sindaco di Quart,
che mi ha chiesto un incontro l'11 novembre - che voi avete evocato
nelle vostre interpellanze - ho spiegato la situazione,
invitandolo, per quanto nelle sue funzioni, competenze e
attribuzioni, a mantenere alta anche da parte sua l'attenzione.
Le azioni, quindi, che possiamo percorrere, come ho cercato di
spiegare, vanno intanto nella direzione del monitoraggio ai fini
della consapevolezza della dimensione del fenomeno (la situazione
di
Self
tra l'altro è replicabile anche in altre attività -
lo sanno bene i colleghi - e in altri ambiti) e poi dell'intervento
tecnico-istituzionale nell'eventuale fase conciliativa o arbitrale,
come ho spiegato prima, infine, nell'adozione di politiche di
rilancio anche attraverso il ripristino e il potenziamento degli
incentivi all'occupazione e agli insediamenti. Voce prevista e
potenziata nella prossima Finanziaria regionale, di cui - come
avete accennato voi - parleremo sicuramente nel corso della
discussione, che si terrà nella seduta dedicata. Certo, con la
consapevolezza che l'intervento pubblico, nella pianificazione
delle singole attività commerciali, debba essere il più possibile
rispettoso dei percorsi e dell'autonomia imprenditoriale e delle
dinamiche di sviluppo delle aziende e imprese che insistono sul
nostro territorio. Nel caso specifico trattato oggi, spero davvero
che le valutazioni - che non hanno coinvolto in alcun modo il
nostro Assessorato, lo ribadisco - sull'insediamento della sede di
Quart siano state fatte da
Self Italia
con la necessaria
attenzione; che vi sia stato alla base di tutto un piano di
marketing
razionale, consapevole dell'esistenza di una
concorrenza solida e storicamente insediata a poche centinaia di
metri dalla sede della
Self
. E soprattutto che vi sia stata
la consapevolezza del fatto che l'ubicazione di un certo tipo, può
avere effetti più o meno negativi sull'afflusso della
clientela.
Riguardo alla richiesta dei colleghi Chatrian e Roscio, "se si è
già provveduto ad incontrare i lavoratori e datori di lavoro",
posso dire che personalmente - ma credo di parlare anche per
l'Assessore Marguerettaz - sono disponibile ad ascoltare e ad
incontrare i lavoratori e i datori di lavoro, se ciò mi verrà
richiesto da loro; ma nel rispetto dei ruoli, delle priorità e
soprattutto quando la situazione sarà chiarita quantomeno alle
organizzazioni sindacali, visto che al momento si parla di
indiscrezioni, di sentito dire e che non viene fuori pure un piano
concordatario di rilancio.
Il collega Chatrian ha più volte richiamato, per le partecipate
regionali, la necessità che la politica stia al suo posto, che non
entri a gamba tesa nel governo delle singole imprese, nemmeno di
quelle pubbliche. Io sono d'accordo e credo che questo valga ancora
di più per tutte quelle attività imprenditoriali, nelle quali la
politica non è mai fortunatamente intervenuta, neanche attraverso
le proprie strutture o con incentivi, finanziamenti e
contributi.
Capisco che i colleghi si preoccupino di sapere (il collega
Roscio anche con la sua interpellanza), se io intendo adottare
misure finalizzate a contrastare il fallimento d'investimenti
privati e pubblici. Devo dirle - collega Roscio - che io sono lì da
meno di due mesi, in questo periodo ho cercato di fare il
possibile, compatibilmente con i tempi e le risorse umane e
finanziarie a disposizione, per far sì che il tessuto
imprenditoriale trovi sempre migliori condizioni d'insediamento;
che ci sia un'ulteriore semplificazione della burocrazia - anche
attraverso la
Chambre
, che sta lavorando con impegno proprio
nella direzione della semplificazione e della digitalizzazione
delle imprese - e che il personale continui ad essere adeguatamente
formato per un inserimento immediato nel mondo del lavoro e alle
migliori condizioni. Lei sa bene che per gli addetti vendita
vengono fatti da
Projet Formation
dei corsi di tremila ore,
che dovrebbero evitare l'assunzione di queste persone come
apprendisti o come tirocinanti. Non ho visto nei
dossier
che
ho raccolto al mio arrivo iniziative così risolutive fatte dai
colleghi della precedente maggioranza. Ma le assicuro, collega
Roscio, che sarebbe stata mia premura, nel caso avessi trovato
soluzioni innovative e intelligenti messe in campo da lei, quando
era al mio posto, di raccoglierle e di portarle a compimento.
Oggi voi mi chiedete se ho pensato a misure atte ad evitare il
fallimento d'investimenti pubblici e privati, lasciando intendere
che la politica continui, in una logica paternalistica, ad
accompagnare per mano gli imprenditori privati, anche quelli che
intendono camminare da soli - questo è un po' il paradosso - nelle
difficili e tortuose vie dell'imprenditoria. Io non credo
assolutamente che la politica debba accompagnare per mano gli
imprenditori. Deve sicuramente creare migliori condizioni affinché
questi si insedino, affinché ci sia un bacino di lavoratori
adeguati, specializzati, competenti, istruiti, affinché tra l'altro
ci siano anche le adeguate offerte formative, affinché un
imprenditore possa arrivare in Valle, non perché possa speculare o
perché gli si dia un capannone o dei contributi a fondo perduto, ma
perché qui si lavora bene, perché si può produrre senza zeppe
burocratiche, amministrative e soprattutto - e questo lo voglio
dire -  senza nessun tipo di polemica, senza che la politica
gli stia con il fiato sul collo per dirgli ciò che deve fare o,
peggio, a chi rendere conto.
Aspettiamo, quindi, di sapere cosa intende fare
Self
Italia
nazionale, restando all'erta a livello regionale. Io
evito in questo momento visite all'azienda: le classiche "visite
pastorali", che servono solo ad infastidire le maestranze; questo
mi è stato proprio detto da parte di alcuni lavoratori: evitare di
venire a fare un giro, fin quando la situazione non è chiara e non
è possibile risolvere concretamente i problemi.
Presidente -
Per la replica, ha chiesto la parola il
consigliere Chatrian. Ne ha facoltà.
Chatrian (ALPE) -
Abbiamo ascoltato attentamente,
devo dire che ho riempito qualche foglio bianco ascoltando la
replica dell'Assessore competente. Devo dire che sono molto
disorientato, perché "non c'è stato nessun contributo pubblico e
quindi noi stiamo fuori da questa criticità". Lei sta fuori da
questa criticità. Mi sembra che lei abbia voluto fare il notaio,
nel senso che "c'è la criticità, noi stiamo a guardare, non
facciamo nulla e poi vedremo".
Ci ha elencato i cinque, sei, sette scenari possibili
immaginabili. Mi chiedo, ci chiediamo: cosa ci stiamo a fare? Ci ha
citato le società partecipate, ma la politica non c'entra nulla!
Stiamo parlando di un'azienda privata che è in difficoltà, che il 3
novembre ha proposto un concordato preventivo, e ci sono ventisette
addetti che rischiano di perdere un posto di lavoro! Dall'altra
parte, c'è una difficoltà nei confronti dei creditori, quindi tutta
una parte d'indotto diretto o indiretto. È una brutta situazione,
in un perimetro largo, impattante che va oltre le ventisette
persone che rischiano in maniera pesante di perdere il posto di
lavoro.
Noi le abbiamo fatte due domande puntuali e lei ha deciso di non
rispondere né alla prima, né alla seconda, dicendo che
politicamente lei, il Governo, sta fuori da questa criticità, che
non c'è la volontà di prendere in mano nulla, che non vuole
incontrare
Self
, le organizzazioni sindacali e i lavoratori,
tantomeno i potenziali creditori.
Sono veramente, disorientato tanto, sbalordito ancora di più e
preoccupato per la terza considerazione che lei ci ha messo sul
tavolo: "non abbiamo dato i contributi, quindi sto fuori, sto a
guardare". Questo Governo sta a guardare.
Noi fra qualche giorno affronteremo il bilancio regionale sulla
crisi occupazionale, sulle misure da mettere in campo, su delle
azioni da mettere in campo, perché ci sono più risorse, ma solo per
il 2018 poi calano di nuovo per il 2019. Ma dato che abbiamo
sentito tanti
slogan
in questi giorni, avrei quasi preferito
sentirle dire che quantomeno aveste provato ad ascoltare le
criticità. Lei no, in maniera robusta e pesante, ci dice di voler
stare fuori da questa operazione: "Noi non vogliamo affrontare
minimamente queste criticità. Noi guardiamo e fra qualche mese vi
diremo lo stato dell'arte", ma allora ci chiediamo veramente cosa
ci facciamo noi?! Noi eravamo certi che lei il 3 novembre avesse
sentito, ascoltato, incontrato; con questa iniziativa non le
chiedevamo tutte le misure che ha messo in campo o che pensava di
mettere in campo, ma quantomeno di avere uno stato dell'arte molto
aggiornato.
Non vado neanche sulla domanda numero due, che è quella di più
largo respiro, "quali sono le misure finalizzate a contrastare il
fallimento d'investimenti privati", lo sapevamo - collega
Guichardaz - che l'investimento è privato; sapevamo che non ha
avuto aiuti pubblici, e quindi la politica non deve interessarsi a
un'azienda che non ha avuto aiuti pubblici, un'azienda che non ha
avuto contributi? Questo è "il nuovo che avanza"! Questo è il nuovo
Governo, che ha deciso di modificare il sistema per quanto riguarda
la principale criticità, che è quella dell'occupazione.
Nell'illustrare l'iniziativa, sapevamo che non esiste la
bacchetta magica in una situazione così delicata e difficile, ma
proprio lavarsi le mani e stare fuori assolutamente, "perché questa
cosa non è di nostra competenza"!
Poi lei ha fatto un passaggio, che faccio mio, perché mi ha
citato: "lei ha sempre detto, Chatrian, che la politica deve stare
fuori dalle società partecipate", ma le società partecipate, però,
sono finanziate con denaro pubblico, qui stiamo parlando di
un'azienda privata in difficoltà, dove decine di persone rischiano
il posto di lavoro e i debitori rischiano di non avere il rientro
delle loro forniture.
Termino, non sono preoccupato, avremo modo fra due settimane di
affrontare nel merito il bilancio regionale, nel merito le azioni
per quanto riguarda il contrasto alla disoccupazione e il creare
delle misure e delle azioni di larghe vedute e di un certo
perimetro, ma sinceramente siamo veramente molto disorientati
dall'assenza della buona politica.
Presidente -
Per la replica, ha chiesto la parola il
consigliere Padovani. Ne ha facoltà.
Padovani (GM) -
Mi permetta una battuta, Assessore
Guichardaz, non pensavo di beccarmi una
lectio magistralis
su Diritto del lavoro e Diritto commerciale. Sinceramente non sono
soddisfattissimo della risposta.
Tra le tante cose che lei ha detto, l'unica positiva, secondo
me, è che quantomeno ha sentito le organizzazioni sindacali
regionali. Almeno così mi sembra di aver capito. Io ero a
conoscenza del fatto, che non le aveva ancora sentite,
probabilmente le ha sentite dopo che abbiamo presentato le
iniziative. Non lo so, però almeno questo lo ha fatto.
Sul resto, ha già detto tutto il collega Chatrian. Non è
accettabile che lei dica: "è un'azienda che non ha ricevuto
contributi pubblici, quindi a noi non interessa". Almeno sentire
l'azienda, i sindacati, il Sindaco del paese sul quale è situata,
giusto per capire la situazione. Almeno questo. Adesso capiamo che
- come diceva prima il collega Chatrian - non c'è la bacchetta
magica su queste situazioni, però almeno capire quello che sta
succedendo. Niente di più.
Presidente -
Non c'è replica, chiuso l'argomento. Non c'è
replica, non esiste. C'è un Regolamento, mi dispiace.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK