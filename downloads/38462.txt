Consiglio Regionale della Valle d'Aosta - Oggetto del Consiglio n. 1990 del 6 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1990 del 6 aprile 2016 - Resoconto
OGGETTO N. 1990/XIV - Interpellanza: "Problematiche relative
all'applicazione delle nuove tariffe per i bambini frequentanti gli
asili nido".
Rosset (Presidente) -
Punto 42 dell'ordine del giorno.
Chiede la parola il consigliere Gerandin, ne ha facoltà.
Gerandin (UVP) -
Quest'iniziativa che abbiamo voluto
condividere con il collega Bertschy e con la collega Morelli non ha
l'intenzione di ripercorrere tutto quel cammino lungo che ci ha
visti avere delle contrapposizioni e delle posizioni assolutamente
diverse sul discorso degli asili nido. Detto questo, non è un
argomento che abbandoneremo, perché dimostreremo in una prossima
iniziativa come i dati che hanno determinato queste tariffe in
effetti vengano smentiti regolarmente dai fatti.
Voglio attenermi al contenuto dell'interpellanza, che nasce dal
fatto che un congruo numero di genitori, mettendo mano al
portafoglio, ha fatto un ricorso al Tar della Valle d'Aosta in
merito al discorso della tariffa, soprattutto per quel che riguarda
la retroattività, perché nella delibera di Giunta n. 1565 del 30
ottobre 2015 viene detto che queste tariffe vengono cambiate a
partire dal 1° gennaio 2016, quando i genitori hanno fatto delle
valutazioni di carattere economico all'atto dell'iscrizione che era
chiaramente riferita al periodo di iscrizione 2015. Noi già avevamo
evidenziato che non ci pareva il caso di intervenire sulla
retroattività del provvedimento, il Tar accetta questa sospensiva e
la prima domanda è capire quante di queste Unités des Communes
hanno adottato la retroattività, vale a dire l'applicazione dal 1°
gennaio e non dal 1° settembre 2016. L'atto conseguente a questa
sentenza da parte dell'Unité Mont-Rose è di dire: "questa sentenza
per noi è applicabile a tutte le famiglie che hanno fatto
l'iscrizione al nido per quello che riguarda la Mont-Rose". Nel
mentre noi sentiamo le dichiarazioni da parte della Regione, per la
quale la sentenza ha esclusivamente valore per i genitori che hanno
fatto ricorso. La nostra richiesta - io non penso sia il caso di
esasperare ancora di più gli animi dopo quello che è successo, non
è nostra intenzione - è proprio di applicare il buon senso ed
evitare che dei genitori valdostani debbano mettere mano al
portafoglio e fare un altro ricorso al Tar, per sentirsi dire che
effettivamente l'applicabilità delle nuove tariffe è a partire dal
1° settembre 2016 e non dal 1° gennaio. Mi pare veramente un gesto
di buon senso questo, perché viceversa obbligare dei cittadini
valdostani a ricorrere al Tribunale amministrativo, pagando tutte
le spese conseguenti su un qualcosa per cui il Tar si è già
espresso, sarebbe veramente un discorso vessatorio verso tutti i
cittadini valdostani.
Presidente
- Per la risposta, chiede la parola
l'assessore Fosson, ne ha facoltà.
Fosson (UV) -
Da parte nostra non c'è l'intenzione di
ripercorrere tutto il percorso, anche perché i dati sono iniziali e
quindi non potremmo essere precisi. La premessa però mi sembra da
sottolineare, perché il Consigliere Gerandin l'ha molto chiara, ma
altri forse no. Il Tar si è espresso con una sospensiva solo per
dare applicazione alle tariffe applicate dal 1° gennaio invece del
1° settembre, quindi sulla data di applicazione delle
tariffe...
(interruzione di un Consigliere, fuori microfono)
...sto dicendo cosa ha detto il Tar, ho detto una cosa
sbagliata? Il Tar però specifica che è solo per quelli che hanno
ricorso (17), che sono quelli che con le nuove tariffe, avendo un
Isee superiore ai 33 mila euro si trovavano ad avere un aumento da
650 a 720 euro. Il problema è quando far scattare la nuova tariffa.
Essendo questa una misura di conciliazione, quindi non legata ad un
anno scolastico, ma ad un anno socio-educativo, l'interpretazione
dell'anno socio-educativo resta un'interpretazione dal punto di
vista tecnico, in base alla quale "l'anno socio-educativo è il
riferimento temporale per stabilire il decorrere delle modifiche
che ha valore solo in uscita dal nido, prevista non al compimento
del terzo anno ma all'inizio della scuola dell'infanzia". A noi e
ai nostri tecnici sembra che sia un problema ancora aperto su
questo, anche perché le entrate al nido, come lei sa, non sono
delle entrate che avvengono solo nel periodo di settembre, ma, per
esempio, la Comunità montana in questione faceva degli inserimenti
all'inizio del mese di gennaio.
Per quanto riguarda la domanda: "quante e quali siano le
Unités
che hanno applicato le nuove tariffe degli asili nido
a partire dal 1° gennaio anziché dal 1° settembre, modificando così
le rette previste...", si comunica che hanno applicato le
indicazioni della Giunta a partire dal 1° gennaio otto enti:
l'Unité Grand Combin, Gressoney, l'
Unité des Communes
Mont-Rose, il Consorzio dell'
Envers
, l'Unité Grand Paradis,
Morgex, Antey-Saint-André e Verrayes. Tre enti hanno parzialmente
applicato nuove tariffe, quali Aosta, a decorrere dal 1° gennaio
solo per le quote a tempo pieno, La Thuile, Courmayeur. Due enti
non hanno applicato ancora le nuove tariffe, quali l'Unité Monte
Emilius e il Comune di Châtillon e due enti applicheranno le nuove
tariffe dal 1° aprile: i Comuni di La Salle e Valtournenche.
Lei sa, Consigliere Gerandin, perché si è battuto a lungo in
passato per questo, quanto sia difficile uniformare le tariffe
degli asili nido e quanto anche con le vecchie tariffe questo fosse
difficile da fare. Mi permetto di dire due cose però, non vorrei
allargarmi, ma una considerazione è doverosa. Le nuove tariffe
prevedono una riduzione della quota per la fascia che va dai 6 mila
euro fino ai 33 mila euro. Chi ha applicato le nuove tariffe ha dei
contribuenti, degli utenti che pagano di meno: questo è un dato di
fatto. Anche alcuni asili nido e alcuni Sindaci sono venuti a
dirci, sempre in via preliminare, che se applicano le nuove
tariffe, hanno un'entrata inferiore del 10 percento. Le nuove
tariffe quindi prevedono un aumento di contribuzione per l'Isee
iniziale da 5 a 6 mila e da 33 mila in poi, mentre per tutta la
fascia centrale l'utenza paga di meno, quindi c'è una riduzione. Le
altre cose ci dicono - ma sono dati solo iniziali e ci torneremo
perché è una fase sperimentale - che non siano tutte così negative,
nel senso che molto di più di quanto si pensava ci sono dei bambini
di sei mesi che entrano, rispetto alla fase della flessibilità che
è in fase di applicazione.
Lei mi chiede se è giusto obbligare dei genitori. Certo, non è
giusto, ma mi permetto di dire - e il Consigliere Gerandin lo sa
benissimo - che questo succedeva già in passato, ma non avvenivano
queste denunce. C'era una Comunità montana che già con le vecchie
tariffe faceva pagare di più quelli che avevano un Isee più alto,
ma questi allora non fecero alcuna iniziativa legale, come anche
quando io avevo i bambini all'asilo, ci chiedevano degli aumenti;
tutto ciò per ribadire che è cambiato anche il sistema.
Lei mi chiede se con una nostra delibera potremmo far partire le
nuove tariffe dal 1° settembre. Sicuramente c'è una differenza di
applicazione tra le varie Unités e questo porterà ad un trattamento
non equo, però se cambiassimo le tariffe e le facessimo entrare per
tutti dal 1° settembre, chiaramente questa fascia che paga di meno
- che è diversa, questo è vero - e può essere più numerosa, questi
potrebbero a loro volta fare ricorso, perché le nuove tariffe
prevedevano una tariffa minore per loro rispetto invece a quelli
che avevano più di 17 mila euro, quindi danneggeremmo questi.
Inoltre, secondo me, è brutto che ci sia una sospensiva e il
giudizio arrivi dopo due o tre mesi, e questo fatto, dal punto di
vista amministrativo, non è certo una cosa semplice. Il Tar
potrebbe dire che invece dovevano pagarla dal 1° gennaio. Io quindi
penso che mancano solo due mesi e che, dal punto di vista
amministrativo, una nostra circolare, che magari non sarebbe poi
interpretata e utilizzata da tutti, creerebbe ancora più confusione
e disequità, soprattutto per quelli che pagano di meno. Mancano due
mesi, quando ci sarà questo giudizio, faremo tutte le
considerazioni corrette su un dato preciso.
Presidente -
Per la replica, chiede la parola il
Consigliere Gerandin, ne ha facoltà.
Gerandin (UVP) -
Vede, Assessore, io non sono voluto
entrare nel merito delle tariffe, perché le ho detto che c'è stata
una grossa discussione, ma se lei mi obbliga, dirò quello che penso
anche sulle tariffe. Assessore, che adesso mi venga a dire che
pagano meno... lo vada a dire a chi ha 6 mila euro di Isee. Da una
parte lei non può dirmi: "poi gli enti gestori con questa
rimodulazione incasseranno meno" e, dall'altra, dirmi: "no,
entreremo in difficoltà". Io penso che quello che le è stato
proposto sia un discorso di buon senso, perché lei non può venire a
dire, da una parte, pagano meno, quando sappiamo che la qualità del
servizio è scesa, perché il rapporto è modificato, che lei cerchi
di mascherare questo è una difesa d'ufficio ma non è la realtà!
Io non voglio più entrare nel merito delle tariffe, glielo ho
detto. Lei mi ha chiamato e io le ho solo risposto. Guardi,
Assessore, è vero che la sentenza definitiva è fissata per il 14
giugno, allora io le chiedo se questa darà ragione a queste
persone, la Giunta regionale farà un provvedimento in cui si
impegna a rimborsare tutti i cittadini valdostani della differenza?
Questa è la mia richiesta, perché se c'è un pronunciamento
definitivo, vuole aspettare il 14 giugno? Lo aspetti. Ma se il 14
giugno qualcuno metterà fine dicendo che l'applicabilità parte da
settembre, bene, che ci sia un impegno del Governo a restituire
quanto ha prelevato, anche se non c'è un ricorso. Evitiamo che le
famiglie valdostane debbano rivolgersi al tribunale per avere una
giustizia sancita dal tribunale, con 17 famiglie che hanno messo
mano al portafoglio. Questo è l'impegno che le chiedo e chiedo al
Governo regionale. Volete aspettare giugno? Aspettatelo, però se la
sentenza definitiva sarà questa, che ci sia un provvedimento che
rimborsa tutte le famiglie. Perché giustamente ci sono degli
inserimenti che vengono fatti in maniera scaglionata, ma le scelte
come famiglia io le faccio all'inizio dell'anno e i
budget
finanziari li faccio quando decido questo tipo di inserimento, per
cui mi pare di essere stato chiaro, non volete decidere adesso? Ma
se la sentenza sarà questa, che ci sia l'impegno del Governo a
restituire a tutte le famiglie valdostane indipendentemente che
abbiano fatto ricorso al tribunale. Grazie. Lascio la parola alla
collega.
Presidente
- Ha chiesto la parola la Consigliera Morelli,
ne ha facoltà.
Morelli (ALPE) -
Non ho voluto intervenire
nell'illustrazione perché era talmente chiara l'illustrazione fatta
dal collega Gerandin... e anche adesso ho poco da aggiungere
rispetto a quanto ha replicato. Volevo semplicemente rinforzare il
concetto che viene riconosciuto dal Tar secondo cui è quanto mai
scorretto cambiare le regole in corsa. Non si possono cambiare le
regole durante il periodo che viene interessato dal servizio,
perché giustamente le famiglie aderiscono o meno ad un servizio
anche in funzione di quanto costa loro, quindi cambiare le tariffe
durante il corso è assolutamente scorretto.
Vogliamo, tra l'altro, ricordare che oggettivamente la qualità
del servizio è calata nonostante l'impegno delle operatrici di cui
siamo certi, ma il fatto di aver cambiato il rapporto
operatori/bambini determina sicuramente un abbassamento della
qualità. Assessore, quindi il nostro invito è quello di essere più
accorti, più attenti anche a dare magari qualche linea di indirizzo
un po' a tutte le
Unités
in modo che sul territorio
regionale i cittadini possano accedere allo stesso modo ai servizi,
in modo equo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK