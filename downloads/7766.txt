Consiglio Regionale della Valle d'Aosta - Oggetto del Consiglio n. 2146 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2146 del 9 luglio 1986 - Resoconto
OGGETTO N. 2146/VIII - COSTITUZIONE DI UNA SOCIETÀ PER LA
COSTRUZIONE DELLA RETE SECONDARIA DEL METANODOTTO.
(Interpellanza).
PRESIDENTE
: Do lettura dell'interpellanza in oggetto
presentata dai Consiglieri Millet e Bajocco:
INTERPELLANZA
CONSTATATO
che finora, nonostante gli impegni assunti
ripetutamente in Consiglio regionale da parte dell'Assessore
regionale competente, non risultano prese decisioni concrete in
merito alla costituzione di una società mista ed unitaria, tra i
Comuni interessati, per la gestione della costruzione della rete
secondaria del metanodotto e la distribuzione del metano;
i sottoscritti Consiglieri regionali
INTERPELLANO
l'Assessore competente per conoscere:
1)
a che punto si trova la costituzione della società
mista per una gestione unitaria, tra i comuni interessati, della
costruzione della rete secondaria del metanodotto e la
distribuzione del metano;
2)
quali sono gli intendimenti della Giunta regionale
per accelerare le iniziative inerenti alla costituzione di detta
società mista, in modo che i cittadini valdostani possano, al più
presto, utilizzare il metano che arriverà prossimamente in Valle
d'Aosta.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Su questo problema siamo già intervenuti
diverse volte e questa è la quarta interpellanza. Nell'ottobre del
1984 avevamo presentato una mozione nella quale chiedevamo un
impegno sulla gestione della rete secondaria e sulla intera
gestione del metano in Valle d'Aosta. Questa interpellanza ha lo
scopo di avere notizie certe e precise, perché le voci che
circolano abbondano, sul come sarà gestita tutta questa
vicenda.
Noi avevamo proposto una gestione unitaria tra i Comuni
interessati e su quella proposta mi era sembrato che si fosse
trovata una qualche possibilità di accordo. Un certo ritardo è
stato causato dalla indecisione nelle scelte del Comune di Aosta.
Comunque noi avevamo detto che, anche al di là della lentezza del
Comune di Aosta nell'assumere decisioni, si sarebbero dovute tenere
nel debito conto le esigenze degli altri Comuni e, pertanto,
sollecitavamo la Regione, che finanziava il progetto e che quindi
avrebbe potuto condizionare, di fatto, certe scelte, ad agire con
tempestività per evitare il rischio che il metano, pur arrivando in
Valle d'Aosta, dovesse rimanere nel tubo della condotta principale.
Percorrendo la Valle si vede infatti che le condotte principali
sono ormai stese e, in alcuni punti, devono solo essere
interrate.
Chiediamo quindi se l'impegno di consegnare l'impianto entro
l'autunno prossimo sarà rispettato oppure se dovrà slittare di
qualche mese. Io penso però che il metano arriverà, ma che i
valdostani non potranno utilizzarlo subito.
Con questa interpellanza, quindi, noi vorremmo sollecitare la
Giunta a muovere i passi necessari e nel contempo vorremmo chiedere
se si è ancora orientati verso la costituzione di una società
mista, con prevalente capitale pubblico. Chiediamo inoltre quali
sono i passi in avanti che sono stati compiuti, visto che ci era
stato detto che si sarebbero compiuti dei passi concreti nel mese
di aprile. Infine vorremmo sapere se tutti i Comuni hanno risposto
alle richieste concernenti la "zonizzazione" dei rispettivi
territori e soprattutto vorremmo sapere che cosa si farà d'ora in
avanti.
Noi, infatti, siamo preoccupati che, se non si riesce a dare
delle risposte immediate su questo problema, che è uno dei tanti,
si rischia di vanificare un grande sforzo finanziario. È necessario
far presto nell'assumere le opportune decisioni, perché già la
realizzazione dell'intera struttura richiederà dei tempi tecnici
adeguati anche al maggior consumo dell'utenza privata rispetto alle
esigenze industriali; infatti la Cogne è stata ridimensionata e
l'ILLSA-VIOLA è stata chiusa. Chiediamo quindi all'Assessore
competente di conocere quali sono i passi che sono stati fatti fino
ad ora e se c'è la possibilità di accelerare i lavori, almeno per
recuperare il tempo perduto in questi ultimi mesi.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Alle domande postemi nelle ricorrenti
interpellanze che, giustamente, sono state presentate, posso
rispondere in questo modo. Non solo la Giunta, ma tutte le Forze
della maggioranza presenti in questo Consiglio e credo anche il
Consiglio quasi all'unanimità, intendono mantenere fede alle
decisioni assunte come indirizzo e che mirano ad avere una gestione
unitaria del gas-metano con la costituzione di una società mista,
composta da operatori pubblici (Regione, Comuni e Comune di Aosta)
e privati specializzati in questo tipo di lavoro. Mi pare che
questo sia a tutt'oggi, per la Giunta e per la maggioranza
regionale, un punto fermo su cui agire.
Sino ad oggi il Comune di Aosta non ha ancora assunto
determinazioni definitive in merito. Vi è stato più di un incontro
tra i rappresentanti del Governo regionale e del Comune di Aosta,
però non è ancora stata presa una decisione in questo senso da
parte del Comune.
Vorrei ricordare anche che l'alternativa di operare senza il
Comune di Aosta presenta più di un problema; inoltre il Governo
regionale ritiene che la soluzione più consona, anche per il
massiccio intervento effettuato e per una gestione più efficace del
metano, sia quella avanzata dalla Regione, che pare avere ancora
oggi tutta la sua validità.
In data 4 marzo 1986 e con una successiva sollecitazione del 16
aprile 1986 abbiamo richiesto ai Comuni interessati alla
metanizzazione di definire all'interno del loro territorio le zone
omogenee che dovranno essere servite nella prima fase di
metanizzazione. Questo invito lo abbiamo inviato a 26 Comuni, ma ci
hanno risposto solo in 23; 3 Comuni non hanno ancora risposto e
l'ultima comunicazione che abbiamo ricevuto è quella del Comune di
Saint-Christophe, datata 5 maggio 1986.
L'intento di tutta la Giunta e della maggioranza regionale è di
mantenere fermi i due obiettivi fondamentali della gestione
unitaria e della costituzione di una società mista,
pubblico-privato, e di continuare e intensificare gli incontri con
il Comune di Aosta per avere una decisione favorevole a questo tipo
di indirizzo, decisione che il Comune di Aosta non ci ha ancora
fornito.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Dalla risposta dell'Assessore mi sarei
aspettato almeno lo spostamento di un millimetro dalle sue
posizioni, che invece non c'è stato. Nel Comune di Aosta c'è la
maggioranza che esiste qui alla Regione e c'è in più anche il
Partito Socialista. Possiamo capire che una cosa sia la gestione
della Regione e un'altra sia la gestione del Comune, però si
discute ormai da più di un anno e qualsiasi decisione può lasciare
dell'amaro in bocca a qualcuno, soprattutto all'Union Valdôtaine e
forse anche agli A.D.P.. Specie tenendo conto del peso che l'Union
Valdôtaine ha negli altri 26 Comuni, essa dovrebbe essere nelle
condizioni di esercitare una maggiore pressione sul Comune di Aosta
perché decida in merito.
Se per assurdo il Comune di Aosta non dovesse decidere nulla e
la Regione dovesse mantenere ferme le sue posizioni, il metano
rimarrebbe sempre nel tubo e uscirebbe solo se qualcuno, facendo
degli scavi, dovesse romperlo. È preoccupante il fatto che la
Giunta regionale non riesca a risolvere un problema che non pare
essere il più difficile del mondo; la sua risoluzione dovrebbe
essere ben più difficile se al Comune di Aosta ci fosse una
maggioranza diversa.
Eppure noi, come Partito Comunista, che pure al Comune di Aosta
non abbiamo certamente il peso che possiamo avere a Rhêmes, avevamo
detto che quand'anche occorressero 20 anni di discussioni al Comune
di Aosta per decidere in merito, non dovrebbero comunque essere
penalizzati gli altri Comuni.
Nel ricordare che noi siamo d'accordo sulla società mista,
ribadiamo che si decida lasciando aperta una porta per il Comune di
Aosta, perché non si può continuare a rinviare la soluzione del
problema. Su certe cose noi siamo testardi e a settembre
ritorneremo sull'argomento, perché, interessando la costruzione
della rete secondaria circa 300 km. su strade comunali e circa 300
km. sino agli allacciamenti privati, per una spesa complessiva
quantificabile in 50 miliardi, non vorremmo che il rinvio fosse
funzionale alle scelte di chi dovrà poi fare tutti questi lavori.
Con la scusa del ritardo si potrebbero affidare i lavori a qualche
persona ben definita. Il sospetto del resto è alimentato
dall'impossibilità di comprendere tutta questa serie di difficoltà
e di ritardi nell'assumere decisioni in proposito.
Non vorremmo che ci si trovasse nelle condizioni di dover dire:
"Visto che abbiamo dovuto aspettare il Comune di Aosta e che ora il
metano è arrivato in Valle d'Aosta, visto che urge fare i lavori e
non c'è la possibilità di richiedere le varie offerte per espletare
una regolare gara d'appalto, assegniamo i lavori a..."; e ben
sappiamo chi è l'unico che può prendersi ed accollarsi subito tutti
i lavori. Io mi auguro che ciò non succeda, perché ci sono anche
varie altre scelte possibili.
Concludendo, mi sento insoddisfatto, anzi, molto insoddisfatto,
perché non si è fatto un passo avanti nemmeno di un millimetro,
anzi si sono persi molti mesi. Con questa dichiarazione di
insoddisfazione sollecitiamo la Giunta e l'Assessore ad
intraprendere qualche iniziativa.
(...Interruzione dell'Assessore Lanivi...)
Sì, ma la questione della gestione unitaria può essere risolta
benissimo! Si mettano delle riserve! Se, per assurdo, il Comune di
Aosta non dovesse decidere nulla, perché dovrebbero rimetterci gli
altri Comuni? Voi siete anche delle Forze politiche, avete anche
delle responsabilità politiche e non siete solo degli
Amministratori regionali, e pertanto non potete essere avulsi dalla
realtà valdostana. Fate parte delle Forze politiche: Union
Valdôtaine, D.C., A.D.P. e Repubblicani. Non potete certamente
venirci a dire che il Comune di Aosta sia una specie di isola
circondata da alti steccati. Fate parte anche voi dello stesso
contesto politico...
(...Interruzione dell'Assessore Lanivi...)
Vuol dire che non siete capaci di risolvere questo problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK