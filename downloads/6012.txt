Consiglio Regionale della Valle d'Aosta - Oggetto del Consiglio n. 435 del 20 marzo 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 435 del 20 marzo 1984 - Resoconto
OGGETTO N. 435/VIII - LAMENTATI DISSERVIZI PRESSO IL REPARTO
DI TRAUMATOLOGIA DELL'OSPEDALE REGIONALE DI AOSTA -
(Interpellanza).
PRESIDENTE
: Do lettura dell'interpellanza presentata dal
Consigliere Baldassarre.
INTERPELLANZA
Venuto a conoscenza di un esposto da parte di un familiare di
un ex degente presso l'Ospedale regionale di Aosta, lamentante
disservizi presso il reparto traumatologie diretto dal Prof.
Rivero;
Considerata la gravità dei fatti denunciati;
INTERPELLA
l'Assessore alla Sanità ed Assistenza Sociale per
sapere:
1)
se è a conoscenza dei presunti disservizi presso il
reparto di traumatologia, in caso affermativo quali provvedimenti
intende adottare a tutela della salute dei cittadini;
2)
se ritiene opportuno procedere alla costituzione di
una Commissione di indagine per l'accertamento dei fatti
nell'esposto che il sottoscritto metterà a disposizione della
S.V.
PRESIDENTE
: Prima di dare la parola al Consigliere
Baldassarre chiedo ufficialmente se verranno fatti nomi e cognomi;
in caso affermativo la seduta dovrà essere segreta.
La parola al Consigliere Baldassarre.
BALDASSARRE (P.S.D.I.):
Io sarò brevissimo proprio perché
non intendo aprire una polemica in una situazione in cui la Sanità
è sotto l'occhio del ciclone, in questo particolare momento.
L'interpellanza è derivata da un esposto, che è arrivato al mio
gruppo consiliare per un disservizio che si è verificato e continua
a verificarsi in un reparto dell'Ospedale. Io avevo chiesto, nella
mia interpellanza, se l'Assessore era a conoscenza di questi fatti
e se riteneva opportuno procedere alla formazione di una
commissione di indagine per accertare eventuali disservizi
all'interno dell'Ospedale. Naturalmente io mi affido alla
sensibilità dell'Assessore nell'accertamento di questi
disservizi.
Sono stato breve e l'ho fatto proprio per evitare una polemica
che in questo momento mi sembra indelicata.
PRESIDENTE
: Ha chiesto la parola l'Assessore Sanità ed
Assistenza Sociale Marcoz; ne ha facoltà.
MARCOZ (U.V.):
Cercherò anch'io di essere molto breve nel
dare una spiegazione a questa interpellanza.
Chiaramente possono succedere, nelle varie unità operative,
degli inconvenienti e dei disservizi, in modo particolare dopo il
risultato di un intervento operatorio, specie quando l'esito non è
sempre quello sperato dall'utente. Di questo caso ho avuto una
segnalazione il 9 febbraio da parte di un giovane il quale mi ha
esposto in una succinta nota come era andato il suo intervento.
L'interessato poi si era recato presso una Clinica Ortopedica
dell'Università di Torino e presso una Clinica Ortopedica di
Bologna. Lui asserisce certe cose ed io in data 14 febbraio, ho
chiesto al Presidente del Comitato di Gestione dell'U.S.L. e al
Direttore sanitario di farmi avere una relazione succinta.
Chiaramente sia io, Assessore alla Sanità, sia altre persone
presenti qui in Consiglio regionale, non siamo in grado di valutare
se l'intervento è riuscito o non è riuscito bene. Dovrà essere una
Commissione "ad hoc", predisposta dall'U.S.L., ad accertare se
quanto affermato da questo ragazzo corrisponde a verità.
Purtroppo, devo dire al Consigliere Baldassarre che, nel
frattempo, questo ragazzo ha avuto delle noie con la giustizia,
quindi, se vorrà avere ulteriori approfondimenti, ho tutto un
dossier predisposto dall'Assessorato in modo da poter coordinare
gli interventi per questo ragazzo e per la sua famiglia.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Mi sembra che l'interpellanza
abbia raggiunto il minimo scopo che si era prefisso; penso pertanto
di non dover replicare ulteriormente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK