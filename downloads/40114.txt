Consiglio Regionale della Valle d'Aosta - Oggetto del Consiglio n. 3003 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3003 del 7 novembre 2017 - Resoconto
OGGETTO N. 3003/XIV - Interpellanza: "Risultanze degli
incontri romani per la definizione del contributo richiesto alla
Valle d'Aosta per il risanamento della finanza pubblica".
Rosset (Presidente) -
Punto n. 28 all'ordine del giorno.
Per l'illustrazione, ha chiesto la parola il consigliere Gerandin,
ne ha facoltà.
Gerandin (GM) -
Breve premessa. Quando ho presentato
questa interpellanza, non c'era stato ancora il passaggio in
Commissione da parte del Presidente e dell'Assessore, pertanto
alcuni aspetti forse possono apparire un po' superati. Però, detto
questo, anche a seguito dell'audizione che abbiamo avuto, alcune
considerazioni ritengo opportuno farle e condividerle con voi.
La prima considerazione deriva dal fatto che, almeno in
Commissione, ci è stato detto che da parte del Viceministro Morando
e del Sottosegretario Bressa c'era una certa disponibilità a
trattare la questione relativa all'annosa questione dei 144 milioni
- che di fatto è una delle motivazioni che ci hanno impedito a
tutt'oggi di presentare un DEFR attendibile - e ci è stato
comunicato che il DEFR e il bilancio di previsione e il triennale
verranno contestualmente approvati dalla Giunta regionale e
presentati alla Commissione competente.
Detto questo, si è appreso da più fonti giornalistiche che c'era
stata un'importante delegazione in rappresentanza della Regione,
che aveva avuto questi incontri - prima in sede romana e poi ad
Aosta, approfittando anche della visita del Viceministro Morando -
in cui si era provato a definire alcuni aspetti. Da quello che si è
appreso in Commissione e da quello che si legge, a tutt'oggi ci
sono delle timide aperture per quanto riguarda la risoluzione di un
problema che per la Valle d'Aosta è di vitale importanza, perché un
bilancio del 2018 che debba rinunciare a 144 milioni, sarebbe un
bilancio - oserei dire - al limite del proponibile, e comunque un
bilancio di grande sacrificio.
Detto questo, quali sono gli aspetti che, a mio parere, sono
ancora da chiarire? Un primo aspetto è che, prendendo in esame il
disegno di legge della finanziaria dello Stato 2018, il n. 2960,
non c'è traccia della paventata soluzione al problema dei 144
milioni della Valle d'Aosta, o meglio ancora, di un tentativo di
risolvere il vero nocciolo della questione, vale a dire il decreto
legge n. 95/2012. Non c'è traccia in termini assoluti, perché non
si prende in esame neanche la possibilità di un'eventuale modifica
legislativa. È chiaro che questo, io penso, debba preoccupare la
politica, il Governo e chi vuole bene alla Valle d'Aosta. Su questo
penso che siamo assolutamente concordi.
Altro aspetto che personalmente mi ha un po' sorpreso, è che
quella lettera, che io condivido assolutamente, che avete inviato a
firma dell'Assessore Perron, e del Presidente Viérin al
Viceministro Morando, penso in occasione della sua visita, non sia
stata neanche inviata per conoscenza ai nostri parlamentari. Dico
questo, perché sappiamo che quest'anno l'iter della Finanziaria
sarà piuttosto anomalo, nel senso che sarà all'esame del Senato
prima che della Camera, e probabilmente informare il nostro
Senatore - in questo momento in cui c'è un po' di maretta e i
numeri sono quelli che sono a livello di Senato - poteva essere
un'azione interessante da concordare. Anche perché sono
assolutamente convinto che, da una situazione così delicata, non ne
usciremo, se non si fa un minimo di sinergia tutti assieme: si
cerchi di mettere insieme tutte le conoscenze e le competenze del
caso!
Altro aspetto che abbiamo appreso in Commissione è quello che
c'è la volontà politica, da parte dell'esecutivo, di fare una
forzatura e ci è stato detto che comunque - peraltro, è scritto
anche nella lettera che avete inviato al Viceministro Morando - che
il bilancio non terrà conto di questo sacrificio dei 144
milioni.
Ora, io in tutta sincerità vorrei avere qualche elemento in più
su questo, nel senso che nel disegno di legge n. 2960 non c'è
traccia di una modifica del testo; come si pensa di poter forzare
la mano, nel dire io preparo una finanziaria che non tenga conto di
questi 144 milioni, quando l'interpretazione, giusta o sbagliata,
della Ragioneria di Stato è quella per cui all'articolo 1, comma
451 della legge di stabilità 2015, essendo prorogato al 2018, si
ritiene il limite temporale dell'articolo 1 valido anche per il
2018?
Io torno a dire, è un'interpretazione, su cui non concordo in
assoluto. L'l'interpretazione della Ragioneria dal punto di vista
politico è completamente sbagliata, interpretazione che, in base ad
un testo di legge, ha, peraltro, deciso di riconoscere alla Regione
questo sacrificio anche per il 2017. Per cui, giusto o sbagliato il
mio ragionamento - e voglio farlo piuttosto breve -se non c'è la
modifica di un testo di legge, io non so su che base, chi si
prenderà la responsabilità di riscontrare la correttezza, dal punto
di vista finanziario, dal punto di vista del bilancio. Perché
questo? Perché mi viene da ricordare che, per quel che riguarda la
Finanziaria dello scorso anno, quando è stato introdotto l'articolo
in cui si diceva che - in attuazione della sentenza della Corte
costituzionale n. 77 - l'importo dell'accantonamento per il
concorso pubblico della Regione era di 72 milioni per il 2017 e di
94 per il 2018, c'era una piccola postilla in cui si diceva che non
veniva messa in disponibilità finanziaria questa cosa. Io non
vorrei che si limitasse ad una provocazione di dire: io presento un
bilancio, ma poi la diponibilità finanziaria è limitata rispetto a
questi 144. Ma lo capirei io, dal punto di vista di chi deve dare
una compatibilità economica, perché purtroppo le condizioni sono
queste.
Il rischio, a mio parere, e ci tenevo a dire quella che è un po'
la mia visione in questo momento, è che, pur concordando che la
Valle d'Aosta, a mio parere, non solo deve mettere in discussione
il non dover dare il 2018, ma deve, da quando non è stata più
assoggettata al patto di stabilità, recuperare questa differenza di
risorse. Dico questo, perché io non so quale sarà l'iter politico,
ma voglio dire che la Valle d'Aosta non può accontentarsi di un
contentino, eventualmente un
una tantum
riferita al 2018 da
mettere in Finanziaria come contentino.
Qua si tratta di una partita, dove devono riconoscerci gli
arretrati, da quando abbiamo cessato con il discorso del patto di
stabilità, perché questa è una norma legata al patto di stabilità;
devono riconoscerci in legge che comunque noi questi soldi non li
dobbiamo mettere, perché sennò è una partita persa. Io dico. Poi
possiamo vincerla al TAR, possiamo vincerla eventualmente di fronte
alla Corte costituzionale, ma sappiamo che il TAR si pronuncerà, se
non sbaglio, a marzo, a babbo morto. Perché se noi dovessimo mai
provare a mettere in campo una finanziaria, che non tiene conto di
queste risorse, saremmo veramente malmessi.
Erano una serie di considerazioni di carattere del tutto
personale, che volevo condividere, perché il pericolo per la Valle
d'Aosta, a mio parere, è tutt'altro che scampato, perché è
gravissimo che nel disegno di legge non ci sia neanche un passaggio
riferito a questo.
Concludo, dicendo che il vero problema per lo Stato, tenuto
conto che, per quello che riguarda questo sacrificio, vale 1.575
milioni nel complesso delle Autonomie speciali, il vero problema
per lo Stato si porrà nel 2019, quando tutti non saranno più
assoggettati al patto di stabilità, allora è chiaro, perché
entreranno in ballo non solo la povera Valle d'Aosta che conta un
senatore e un deputato, ma entreranno in campo Friuli Venezia
Giulia, Trento, Bolzano, Sicilia e Sardegna.
Allora la partita sarà diversa.
Si dà atto che dalle ore 17:52 assume la presidenza il
Vicepresidente Farcoz
.
Farcoz (Président) -
Pour la réponse, la parole au
Président de la Région.
Viérin (UVP) -
Ringrazio il collega Gerandin: al di là
del fatto che si è andati in commissione, credo che la questione
sia importante e che occorra fugare ogni dubbio sulla posizione che
noi, come Governo e come Regione, abbiamo assunto.
Partirei intanto dalla sinergia. Si ricordava giustamente la
sinergia con i parlamentari, e vorrei ricordare che gli incontri,
l'incontro romano (sono stati due, a onor del vero) sia con il
Viceministro Morando, ma anche, per rispetto, con il
Sottosegretario Bressa, -perché avevamo voluto fare una serie di
incontri completi - sono stati incontri raccordati
in primis
con i parlamentari e
in primis
con il senatore Lanièce.
Quindi in questi incontri - visto che abbiamo parlato tante volte
della mancata condivisione delle delegazioni, che magari non erano
plurime, noi abbiamo coinvolto, - al di là delle sensibilità
politiche - i Parlamentari e, al di là del sottoscritto e
dell'Assessore alle finanze, abbiamo avuto questi incontri in
presenza dei nostri tecnici. Giustamente il collega Gerandin in
commissione ha posto anche una questione: "ma la lettera firmata
dagli amministratori, ha anche l'avallo tecnico? Perché è una
partita che è politica ed è anche tecnica", e la risposta è sì, la
delegazione era amministrativa, politica ma anche tecnica. Per dire
che la Valle d'Aosta ha fatto valere, attraverso un contenzioso, le
proprie prerogative e che quindi il fatto di andare in delegazione
e di manifestare al Viceministro, che parlava a nome del Governo
(ed è stato ribadito), è stato per confermare (cosa poi
formalizzata con lettera) che non solo si parla di una partita di
144 milioni sul 2018, ma si parla anche dei 144 milioni del 2017,
su cui rimane aperto un contenzioso.
Quindi questo per dire che l'apertura che c'è stata parte dalla
considerazione che noi abbiamo dei diritti e delle prerogative, che
sono riconosciuti, al di là di tutto quello che avverrà e -
soprattutto in un momento in cui si parla spesso di autonomia e di
rivendicare l'autonomia - significa anche che, se siamo in causa
con lo Stato, noi chiaramente cerchiamo di chiudere una partita per
evitare di continuare una causa, che si protrarrà fino a marzo, ma
lo Stato ci deve anche dire che cosa vuol dire per loro chiudere la
partita. Dico questo perché la vera partita dello Stato è dal 2019
in avanti, dove il mancato accantonamento costerà, per risorse che
non sono previste allo Stato, 1,3 miliardi di tutte le Speciali,
tranne Trento e Bolzano che hanno siglato l'accordo.
Quindi tutto sta nelle corde di un accordo molto più ampio. Però
io vorrei rassicurare - ma lo dico in modo pleonastico, perché
giustamente il collega lo ha ricordato - che questa lettera
sancisce e codifica - al di là di tutti gli annunci (visto che si
parla spesso di annunci) che sono stati fatti - che la posizione
della Valle d'Aosta è questa: noi il bilancio lo costruiamo con la
presenza di questi 144 milioni che, per quanto ci riguarda, non
sono dovuti, come giustamente il collega Gerandin ha più volte
ricordato, e ha ricordato anche oggi. Tutto quello che avverrà in
finanziaria quindi è altra partita, o comunque è correlato a un
discorso di insieme. È chiaro che sul 2017, a onor del vero, nella
causa c'era una locuzione che effettivamente lasciava
interpretabile una possibilità di considerarlo o meno, ma dal 2018
sicuramente quella partita è chiusa.
Rimane quindi il contenzioso sulla locuzione, che effettivamente
da parte dello Stato viene contestata nella misura "fino al",
quindi si parte dal 2017 o dal 2018? Questo bisogna dirlo. Ma per
tutto il resto - quando siamo andati a Roma con il collega Perron e
il Deputato e il Senatore... - è chiaro che la Finanziaria era
confezionata; questo sta a confermare che la situazione era
bloccata, perché non c'era traccia di tutto ciò che si era detto
che sarebbe stato risolto. Quindi a oggi, da quella data che -
ricordo - è il 26 ottobre, quindi pochi giorni fa (la prima data
utile in cui ci hanno fissato un incontro), c'è stata una
disponibilità, che è importante, anche perché dalla parte politica
ci si è trasferiti in questi giorni alla parte tecnica. L'accordo è
di sentirsi alla fine di questa settimana, per iniziare a vedere i
contenuti del resto del contenzioso, cioè se ci sia la volontà
effettivamente di chiudere la partita per il futuro. È chiaro che
rimangono le nostre prerogative, per quanto ci riguarda, di capire
che cosa viene riconosciuto sul 2017 di quella causa, che
altrimenti andrà avanti.
Questo per dire che effettivamente credo, e crediamo, che non ci
sia in questa partita maggioranza e opposizione, e l'abbiamo detto
dal primo giorno per dire che condividiamo questi
dossier
.
È stato organizzato un incontro, e ringraziamo il Presidente
Testolin, per cercare di fare sinergia, e noi ci impegniamo, anche
e soprattutto da un punto di vista dei contenuti, al di là
dell'iter del bilancio che va avanti, a condividere in modo
trasversale quella che sarà un'accettazione, o meno, di una
soluzione che può essere ragionevolmente soddisfacente per le
diverse sensibilità. Sinergia intesa come "tutti qui a risolvere un
problema" che - come diceva lei, collega Gerandin - è un problema
dell'intera Valle d'Aosta.
A fronte del pesantissimo contributo che la Valle d'Aosta ha
dato dal 2010 in avanti, dapprima è stato sancito che
l'accantonamento non è più dovuto, e successivamente quando noi
abbiamo fatto la nostra finanziaria essa non è stata impugnata;
ecco le motivazioni che stanno alla base del ricorso e della causa
che oggi è sostenuta, e che effettivamente da qui al 7 marzo è
aperta, noi
in primis
abbiamo manifestato la volontà e
disponibilità a chiuderla, ma la chiuderemo semplicemente nella
misura in cui sarà soddisfacente per la Regione Valle d'Aosta.
Questo ci teniamo a precisarlo. Per il resto, siamo a disposizione
per aggiornare puntualmente sull'avanzamento di questo dossier.
Sappiamo che la partita non è semplice. Sappiamo anche che
sicuramente le sollecitazioni ai nostri Parlamentari non solo sono
state fatte, ma sono state condivise con loro. Anche la lettera.
Tant'è che sabato c'è stato anche un incontro del Senatore, e ci
siamo raccordati per dire che oggi noi costruiamo un bilancio con
le somme che noi riteniamo essere di prerogativa della nostra
Regione, giochiamo una partita che è aperta sul 2017 per vedere
quante di queste risorse lo Stato riconosce essere in nostra
disponibilità - risorse che peraltro abbiamo già accantonato,
quindi saranno un
surplus
rispetto a quello che abbiamo - e
vediamo soprattutto di chiudere una volta per tutte la partita dal
2019 in avanti, affinché venga sancito, lì sì con legge; anche per
le altre Regioni che oggi passano al bilancio armonizzato, da
quest'anno c'è in finanziaria.
La nostra Regione è arrivata un anno prima, bisogna anche
ricordarlo. Le altre Regioni in finanziaria solo quest'anno passano
dal bilancio come lo avevamo noi prima a quello che oggi è un
bilancio armonizzato. In questa misura quindi è sicuramente la
partita con le altre Speciali, che dovranno trattare anche loro una
partita di non accantonamento; ciò significa in questo momento
sancire con lo Stato che le Regioni a Statuto speciale, soprattutto
la Valle d'Aosta, hanno dato abbastanza allo Stato, e che oggi
dobbiamo tornare ad avere un bilancio che sia commisurato alle
esigenze della nostra comunità, di una Regione che - bisogna
ricordarlo - sostiene interamente gli investimenti in sanità, in
cultura, in istruzione, in tutto ciò che spesso ci siamo detti e
che lo Stato non sempre ha riconosciuto.
Quindi oggi la battaglia, in termini di rivendicazione
autonomista che noi chiediamo a questo Consiglio di sostenere - e
rileviamo molto positivi gli interventi che sono stati fatti - sta
nell'affrontare una partita che deve sancire definitivamente che la
nostra comunità ha un'autonomia finanziaria codificata, certezza di
risorse e pianificazione certa, soprattutto per il futuro di questa
comunità.
Président -
Pour la réplique, la parole au collègue
Gerandin.
Gerandin (GM) -
Grazie Presidente Viérin. È una battaglia
che non solo si condivide, ma è una battaglia vitale per il futuro
della Valle d'Aosta, nel senso che - chiunque ci sia ad
amministrare dal 2018 in avanti - io penso che se uno vuole bene
alla Valle d'Aosta non può che portare avanti una battaglia,
affinché si definisca una volta per tutte questa problematica
riferita a queste risorse finanziarie in disponibilità.
Due passaggi del suo intervento, Presidente. Ci dice che ci sono
due aspetti positivi: il primo è che la Finanziaria dello scorso
anno non è stata impugnata. Ora l'interpretazione che danno alla
Ragioneria di Stato, giusta o sbagliata che sia, è che la nostra
Finanziaria non è stata impugnata per il semplice fatto che quelle
risorse noi le avevamo iscritte a bilancio ma il responsabile
finanziario non ha dato la possibilità in termini di spesa.
Allora arrivo al mio dubbio, che probabilmente non sono stato
così chiaro, e stavolta lo voglio esternare in maniera del tutto
chiara. Lei mi dice che costruiamo una finanziaria con i 144
milioni. Bene. Quello che chiedo, e che poi chiederò eventualmente
con altre iniziative, è che se per questi 144 milioni in
Finanziaria sarà come lo scorso anno, in cui noi - anche se avevamo
detto allo Stato che per noi questo sacrificio non era da fare -
quei soldi li abbiamo accantonati e non li abbiamo spesi. Allora
quello che voglio capire, è se nella Finanziaria che state
predisponendo, i 144 milioni che iscriverete in finanziaria voi li
darete in disponibilità e se c'è un parere positivo da parte del
responsabile finanziario. Al momento non lo so, sarò curioso di
leggere se c'è un parere positivo del responsabile finanziario,
perché sarebbe una chiave di lettura leggermente diversa rispetto a
quella dello scorso anno. Allora non sarebbe più una provocazione,
ma sarebbe un bilancio con l'intera disponibilità finanziaria.
Questa, secondo me, è la partita per capire di cosa stiamo
parlando. Se no, se è l'ennesima provocazione, nel senso di dire io
li iscrivo in finanziaria e poi non li do in disponibilità,
facciamo la fine del 2017.
Penso di essere stato chiaro stavolta, nel senso che la partita
che andremo a giocare, quella a cui ci presenteremo, è sul fatto
che ci sia questa disponibilità. Vorrà dire che il nostro
responsabile finanziario... io mi auguro prima di tutto che ci sia
una norma che tolga questa cosa iniqua, allora la risolviamo una
volta per tutte, e questo sarebbe, secondo me, il più bel messaggio
per i Valdostani. Ma se non c'è questa norma, non c'è in legge,
tenuto conto che c'è una legge a monte di tutto questo, io penso
che la vera partita che andremo a vedere sul bilancio, sarà
questa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK