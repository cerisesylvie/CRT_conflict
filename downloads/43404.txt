Consiglio Regionale della Valle d'Aosta - Oggetto del Consiglio n. 790 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 790 del 8 luglio 2021 - Resoconto
OGGETTO N. 790/XVI - Approvazione di mozione: "Impegno a
ricollocare il personale OSS con capacità lavorative ridotte presso
l'Azienda USL o gli enti del comparto unico".
Bertin (Presidente) -
Punto n. 37. Per l'illustrazione si
è prenotato il consigliere Restano, ne ha facoltà.
Restano (VdA Unie) -
L'11 marzo 2021 una sigla sindacale
ha inviato al Presidente della Regione, ai componenti della Giunta
e al Segretario generale e, per conoscenza, ai Consiglieri
regionali e altre persone, una richiesta di mobilità ai sensi
dell'articolo 43 commi 1, 4 e 4bis della legge 22/2010. La legge
22/2010 disciplina l'organizzazione dell'Amministrazione regionale
e degli enti del comparto unico della Valle d'Aosta.
L'articolo 43, richiamato nella nota, è l'articolo che regola la
mobilità tra questi enti e l'Azienda sanitaria locale.
La nota - e la richiesta - riguarda dei dipendenti con il
profilo di operatore socio sanitario con capacità lavorative
ridotte e richiama delle istanze presentate da questo personale
direttamente all'Amministrazione regionale.
La richiesta tende a far valutare la Giunta di definire la
copertura dei posti da B2 di coadiutore amministrativo per gli anni
21 e 22, come individuati nel piano triennale del fabbisogno e di
riservare il 50% dei posti previsti per le finalità di cui
all'articolo 43 della legge che ho appena richiamato.
Dopo un congruo periodo di tempo, come sempre accade, i
sindacati... ma soprattutto il personale, si è attivato contattando
i vari Consiglieri regionali. Da qui sono nati un confronto tra
Consiglieri e un'interlocuzione anche con la Presidenza della
Giunta, per capire quella che poteva essere la soluzione e si è
addivenuti, in maniera trasversale, alla presentazione di questa
mozione che non fa altro che richiamare il dettato della norma, ma
vuole sottolineare soprattutto l'attenzione che il Consiglio
riserva alle persone che si trovano in difficoltà a causa delle
ridotte capacità lavorative.
Nella fattispecie, parlando di questo personale e attraverso
informazioni raccolte verbalmente, si è percepito che si tratta di
personale nato tra gli anni '60 e i primi anni '70, per la maggior
parte, quindi personale che ha visto nascere le microcomunità, le
microcomunità sono nate negli anni '80 e questo personale - ed è
importante sottolinearlo - le ha viste nascere, ci ha lavorato
all'interno, ha effettuato dei corsi di formazione e alcuni
profili... un primo corso di formazione di oltre 300 ore, un corso
di aggiornamento negli anni '90 di 160 ore e poi il corso per
ottenere la qualifica da OSS, che, a seconda della formazione che
avevano ricevuto nel tempo, poteva variare in ore e poteva
avvicinarsi alle 160-150 o qualche ora in più; quindi del personale
che ha sostenuto quella che era la nostra idea di servizio sociale,
di servizio prima e poi socio-sanitario in seguito e ha lavorato in
queste strutture nei periodi dove i DPI non esistevano, quindi ha
dato anche parte della propria persona e della propria salute in
disponibilità al servizio che svolgeva. Oggi purtroppo vede ridotte
le proprie capacità lavorative e cosa comporta questo?
La norma prevede che vengano destinati ad altre mansioni prima
di tutto all'interno della struttura dove lavorano, ma capiamo
tutti che queste strutture hanno un contesto lavorativo
particolare: con numero ridotto di personale, quindi quando c'è più
di una persona con capacità lavorative ridotte, se non viene
comunque sostituita o affiancata da una collega, si generano dei
problemi. Si generano dei problemi anche nei rapporti
interpersonali, perché se si è abituati a vedere questo soggetto
lavorare a piene capacità dopo, a vederlo apparentemente più
rilassato, i rapporti cordiali vengono interrotti tra il personale.
Quindi sarebbe opportuno prevedere d'inviare questo personale ad
altre mansioni e in un altro contesto lavorativo, ed è per questo
che l'articolo 43 prevede appositamente questi spostamenti, questa
mobilità.
L'articolo 43 con il comma 4bis, aggiornato in seguito
all'approvazione della norma, entra proprio nel merito di questa
fattispecie di richiesta, laddove prevede che anche il personale
dipendente degli enti locali possa essere utilizzato presso
l'Azienda sanitaria locale e questo è proprio il caso di specie,
perché abbiamo personale che nel tempo si è formato, che ha la
qualifica di OSS che potrebbe transitare anche presso l'Azienda
sanitaria locale, naturalmente senza portare dei disguidi tra la
gestione del personale dell'azienda, non si vuole arrivare a
questo, ma attraverso la nostra mozione si vuole porre particolare
attenzione a questo personale, far sentire la vicinanza della
politica e la nostra ferma volontà di ricollocarlo.
Dove si può ricollocare? La norma prevede che possa essere
ricollocato con altre mansioni all'interno dell'Amministrazione
regionale, all'interno degli enti locali e, come ho appunto detto,
all'interno dell'Azienda sanitaria locale.
Noi chiediamo un impegno al Governo regionale di valutare di
ricollocare in primis presso l'Azienda USL, o presso gli enti
locali del comparto questo personale attraverso l'istituto previsto
dall'articolo 43 commi 1, 4 e 4bis, tutto il personale con capacità
lavorative ridotte debitamente riconosciute, per evitare che
qualcuno approfitti di queste condizioni, anche in considerazione
dei corsi di formazione attualmente in atto per OSS, quindi, per
non sguarnire i posti da OSS attualmente occupati dal personale di
cui stiamo parlando, si aspetterebbe la formazione di altro
personale.
Al punto 2 chiediamo di attivare con le organizzazioni sindacali
e con gli enti interessati un apposito tavolo di confronto
finalizzato al raggiungimento di quanto esplicitato al punto
sopracitato.
Questa mozione è stata presentata il 25 di giugno, quindi
parecchi, parecchi mesi dopo l'istanza di mobilità presentata dagli
interessati e dal sindacato, che ho richiamato.
La Regione ha provveduto a dare le dovute risposte, non si è
fermata al ricevimento della nota. Dopo aver presentato il 25
giugno questa mozione, alcune sigle sindacali hanno, esattamente in
data 5 luglio, inviato ai componenti del Consiglio e ai capigruppo
della Regione una nota, dove esprimono il loro biasimo per
l'ennesima ingerenza del legislatore su materie di natura
contrattuale, ovvero a sminuire le prerogative sindacali, e
sottolineano che vi sono altre categorie di lavoratori sia
dipendenti della USL che del comparto unico che incorrono, come le
OSS, in importanti limitazioni fisiche dovute alle loro mansioni:
ausiliari, bidelli, cantonieri e infermieri.
Noi ovviamente prendiamo atto di questa nota e personalmente mi
limito a dire che la nostra mozione è una risposta a una lettera
pervenuta da una sigla sindacale; non entriamo nel merito di
querelle
tra sindacati, ma ci limitiamo a rispondere e la
nostra risposta non è un'ingerenza, perché abbiamo previsto il
coinvolgimento dei sindacati, ma soprattutto non è un'ingerenza
perché sono andato a recuperare una lettera di un sindacato che
dice che è consapevole che le modalità di reclutamento del
personale sono volte a soddisfare il fabbisogno predeterminato da
parte dell'Amministrazione regionale e che è e rimane il
reclutamento del personale squisitamente riservato a decisione
della parte politica.
Allora mi viene da dire: che si mettano un po' d'accordo i
sindacati, noi non ci vogliamo esprimere.
Con questa mozione, senza fare ingerenze, vogliamo tutelare il
personale che tanto ha dato alla Valle d'Aosta e agli enti locali
della Valle d'Aosta.
Presidente -
Qualcuno intende intervenire in discussione
generale? Non vedo richieste d'intervento. Chiudiamo la discussione
generale. Per il Governo, il presidente della Regione Lavevaz ne ha
facoltà.
Lavevaz (UV) -
Una replica molto breve, anche perché è
una mozione che è stata sostanzialmente condivisa in maniera
assolutamente trasversale. Come giustamente è stato detto dal
collega Restano, sostanzialmente l'impegnativa di questa mozione va
nella direzione segnata in maniera abbastanza chiara dalla norma e
dai vari contratti di riferimento. Condivido totalmente le parole
del collega quanto alla volontà e alla necessità di valorizzare un
lavoro così complesso come quello delle OSS, un lavoro - come ho
già detto in altre sedi anche un po' di tempo fa - quello delle
OSS, come un po' tutto il lavoro e le mansioni in ambito sociale e
socio-sanitario - che richiede veramente una vocazione io dico
sempre per essere attuato, perché è un lavoro che richiede
un'abnegazione personale e anche mentale oltre che fisica
assolutamente importante. Credo che questa mozione arrivi anche in
un momento opportuno dopo un anno e mezzo di grandi difficoltà in
cui questi operatori hanno dovuto lavorare in condizioni oltremodo
difficili. Un lavoro che già è difficile, nell'ultimo anno e mezzo
è stato difficilissimo, condito anche sicuramente da paure, da
condizioni sconosciute o poco conosciute, da condizioni che
mutavano in maniera continua e soprattutto, in qualche modo, a
dover anche far fronte con le persone accudite che sicuramente
anche da parte loro avevano altre paure e altre difficoltà e quindi
anche il supporto psicologico che è stato necessario sia stato
oltremodo complicato.
Dall'altro lato, abbiamo peraltro una carenza di personale di
questo tipo, quindi questo è un problema che dovremo affrontare, ma
questo esula dal contenuto della mozione.
Sul problema specifico, invece, questo è ben conosciuto, è ben
conosciuto da molti di noi che hanno avuto esperienza all'interno
degli enti locali o all'interno dell'azienda in altre vesti e il
problema della ricollocazione del personale sanitario con
problematiche, con limitazioni fisiche, è un problema che molti di
noi hanno già dovuto affrontare come amministratori di enti locali
e si è sempre fatto, nel senso che si cerca ovviamente di
ricollocare con i mansionari a disposizione, cercando di
valorizzare il lavoro che queste persone possono fare, non forzando
dal punto di vista delle capacità fisiche di quel momento.
Quindi io credo che questa mozione vada in questa direzione, di
valorizzazione e di sottolineatura di un solco che già è ben
segnato dalla norma, ma che giustamente va sottolineato e va
attuato in tutti i modi possibili, sia dagli enti locali sia
dall'azienda sanitaria, per quanto possibile, per quanto di
competenza a seconda delle necessità degli operatori.
Presidente -
Mettiamo in votazione. Consigliera Minelli
per dichiarazione di voto.
Minelli (PCP) -
Molto brevemente, condivido le
valutazioni che sono state fatte sull'importanza del lavoro delle
OSS, in particolare in questo ultimo anno, però vorrei esprimere, a
titolo assolutamente personale, una mia perplessità che è questa e
che mi porterà a fare un voto di astensione: a fianco di questa
categoria che effettivamente è in difficoltà per quello che
riguarda alcune ridotte prestazioni lavorative, penso anche ad
altri, in particolare a qualcuno che è molto vicino e che sono gli
infermieri.
Quindi, essendoci una norma di legge che sostanzialmente
disciplina questo, un riconoscimento come è giusto che ci sia nei
confronti di questa categoria, a mio avviso avrebbe dovuto essere
un po' più ampio, quindi mi dispiacerebbe semplicemente che ci
fossero delle valutazioni diverse nel merito di persone che
comunque si stanno dedicando alla nostra comunità con abnegazione,
come è stato ricordato.
Quindi è solo per questo motivo che mi asterrò.
Presidente -
Consigliere Baccega per dichiarazione di
voto.
Baccega (PA) -
Noi del gruppo di Pour l'Autonomie abbiamo
firmato con convinzione questa mozione e ringrazio il collega
Restano per avercela sottoposta e per averla elaborata. Il tema
della ricollocazione degli operatori socio-sanitari lo avevamo già
affrontato nel 2019, facendo un percorso lungo: abbiamo visitato
oltre venti micro e ovviamente le visite non si possono limitare
solo a guardare i locali bensì a un confronto con gli operatori
socio-sanitari.
C'è stato e abbiamo preso atto davvero che ci sono delle
oggettive difficoltà per alcune un po' per l'avanzata età un po'
per alcune patologie che ci sono e non a caso insieme anche al
collega Bertschy abbiamo poi avviato al processo che ha portato a
indire tre corsi da trenta OSS cadauno, quindi sono novanta OSS.
Sono quasi sicuro che se non saranno sufficienti per dare una
risposta complessiva... quindi l'invito è quello a proseguire in
quella direzione.
Per questo noi voteremo con sicura convinzione questa
mozione.
Presidente -
Possiamo mettere in votazione? Consigliere
Rollandin, ne ha facoltà.
Rollandin (PA) -
Volevo solo fare una piccola
sottolineatura: questo problema è naturalmente molto più ampio
perché, giustamente, l'hanno sottolineato alcuni colleghi, il
problema di avere personale che non può più svolgere il ruolo per
cui era stato assunto ha dei numeri piuttosto importanti.
Oggi con questa dichiarazione e con questa soluzione noi andiamo
a sottolineare questo aspetto, cercando però di impegnarci di
ricordarci anche di quelli che qui oggi non sono compresi perché ci
sono tante altre situazioni che obiettivamente meriteranno di
essere presi in considerazione.
Quindi ben venga questa soluzione parziale tenendo conto che
dobbiamo prendere in esame tutte le altre situazioni, perché non è
che c'è una categoria che può avere certe soluzioni e altre no.
Quindi va benissimo però ricordiamo che i numeri sono molto più
alti e trovare le soluzioni adatte è molto difficile, quindi
bisognerà impegnarci e l'impegno credo che debba essere di tutti
per dare soluzioni, anche progressivamente, che vadano nella logica
con cui oggi qui affrontiamo un primo passo.
Presidente -
Consigliere Cretier, ne ha facoltà.
Cretier (PCP) -
Una breve dichiarazione a sostegno della
mozione.
La mozione, firmata dalla capigruppo a nome del gruppo, ci vede
sostenitori in considerazione del fatto che è necessario trovare
delle soluzioni per la mobilità volontaria delle persone in
difficoltà e per la copertura dei posti di OSS delle microcomunità
per i trasferimenti negli enti del comparto unico, su base
volontaria e in corrispondenza di una chiara certificazione sulla
capacità lavorativa ridotta o limitata, dando intanto dignità al
personale - direi fisicamente e anagraficamente in difficoltà
-anche, come già detto dal Presidente - per le procedure Covid che
hanno messo seriamente in difficoltà i lavoratori, pur ricordando -
e mi ha anticipato il collega Rollandin - che ci sono altre
categorie con lo stesso problema che sarebbe opportuno comunque
valutare.
Presidente -
Consigliere Restano, ne ha facoltà.
Restano (VdA Unie) -
Solo per riprendere un poco quanto
detto dal collega Rollandin e dal collega Cretier: effettivamente
noi che abbiamo firmato siamo consapevoli - e guardo i colleghi di
PCP che hanno firmato e tutti gli altri colleghi dei vari gruppi
che hanno firmato - che vi sono anche altre categorie; per esempio
le infermiere che sono state richiamate appartengono alla categoria
D, personale laureato, quindi non le si può proporre lo stesso
percorso del personale OSS e i sindacati - questo è anche il loro
mestiere, come hanno sottolineato - valuteranno come fare a seconda
delle istanze che riceveranno.
Noi abbiamo ricevuto questa e politicamente rispondiamo a
questa.
Presidente -
Se non vi sono altri interventi, mettiamo in
votazione la mozione. La votazione è aperta. La votazione è
chiusa.
Presenti: 33
Votanti: 32
Favorevoli: 32
Astenuti: 1 (Minelli)
La mozione è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK