Consiglio Regionale della Valle d'Aosta - Oggetto del Consiglio n. 2241 del 4 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2241 del 4 aprile 2023 - Resoconto
OGGETTO N. 2241/XVI - Interpellanza: "Avvio di una riforma
degli istituti professionali in funzione di una maggiore
attrattività per i giovani valdostani".
Bertin (Presidente) -
Punto n. 16. Illustra il
consigliere Ganis.
Ganis (LEGA VDA) -
Quest'iniziativa vuole evidenziare da
una parte la situazione di difficoltà nella quale vertono molte
aziende ed imprese valdostane, dall'altra la difficoltà delle
aziende nel reperire personale specializzato e professionale. Se da
una parte il caro energia, la crisi pandemica e la guerra ancora in
corso hanno aumentato i costi delle materie prime, mettendo così in
difficoltà molti imprenditori, dall'altra si è constatato che per
l'imprenditoria valdostana appare evidente la difficoltà di
reperire personale qualificato e non. Le nostre imprese, oltre ad
affrontare le difficoltà economiche dovute alla crisi in atto, sono
messe a dura prova nel nostro settore produttivo. Si trovano così
ad affrontare anche il problema di tipo occupazionale, tant'è che
molte imprese si sono rivolte al Governo per chiedere delle misure
di sostegno mirate a rafforzare la crescita e l'occupazione.
In merito a queste considerazioni, evidenziate anche dal
presidente di Confindustria, appare chiara la difficoltà di
reperire personale qualificato, soprattutto fra i giovani. Questo è
dovuto in parte a un approccio diverso del mondo del lavoro che, in
questi ultimi anni, pare drasticamente cambiato e con esso
l'universo di riferimento, tant'è che oggi un buon lavoro non è più
quello in cui viene offerto uno stipendio vantaggioso, ma entrano a
far parte anche delle dinamiche diverse, come ad esempio la
possibilità di gestire il proprio tempo, scegliere dove e poter
lavorare, da casa o dagli uffici, non tutti i giorni della
settimana, però la cosa più importante resta il fatto di sentirsi
riconosciuti per il proprio contributo. Queste necessità, sommate
al fatto che molti giovani prediligono oggi gli istituti
scientifici a scapito di quelli professionali, fanno sì che la
situazione lavorativa tra i giovani diventi alquanto
preoccupante.
Dico questo perché andrebbe, a questo punto, analizzato il fatto
che da una ricerca sul rapporto delle assunzioni 2022-2026, redatto
da Unioncamere, le professioni più richieste saranno quelle
specialistiche e tecniche, quelle impiegate nei servizi sanitari e
sociali, e la nostra ragione lo rappresenta appieno, ma anche
operai specializzati e artigiani. Altri settori che avranno bisogno
di personale in termini di fabbisogno e occupazione, sarà quello
del commercio e turismo, ponendo una particolare attenzione al
mondo occupazionale del settore
green
e di quello
digitale.
In un momento di difficoltà bisogna essere pronti a cambiare
rotta e a indirizzare i nostri giovani verso un mondo in continua
evoluzione e trasformazione, ma non solo. Essendo che l'Italia è un
paese manifatturiero (per quello che c'è rimasto, nel senso che c'è
poco ormai) con un'industria così forte, bisognerebbe laureare ogni
anno discipline scientifiche e tecnologiche, almeno il 3 percento
dei giovani, cominciando così dai nostri istituti professionali che
andrebbero rilanciati al fine di dare delle opportunità concrete ai
nostri ragazzi.
A questo punto leggerei l'impegnativa, per lasciare anche la
parola al consigliere Perron. I Consiglieri interpellano
l'Assessore competente per conoscere se vi siano state delle
interlocuzioni da parte del Governo regionale con le associazioni
di categoria, al fine di trovare delle soluzioni volte a soddisfare
l'attuale domanda di lavoratori specializzati e se sia intenzione
del Governo regionale dare corso, come più volte annunciato, a una
riforma del sistema degli istituti professionali rendendoli più
attrattivi per i nostri giovani, affinché possano, negli anni,
trovare la giusta collocazione nel mondo del lavoro.
Presidente -
Consigliere Perron, per i minuti
restanti.
Perron (LEGA VDA) -
A compendio di quanto ha già detto in
realtà il collega. Il fatto che l'Italia sia un paese
manifatturiero: siamo la seconda manifattura dopo la Germania, in
più siamo basati sul settore delle piccole e medie imprese, quindi
avere una mancanza di formazione pesa in maniera particolare.
C'è poi il problema culturale. Chi viene dalla scuola e da certi
istituti tecnici e professionali sa che abbiamo questa tara, per
cui per molti genitori avere i figli che si iscrivono a un
professionale è qualcosa che diminuisce le loro capacità. In
realtà, questo meccanismo, questa
forma mentis
, va smontata
perché non è affatto vero; a parte che ci sono tanti tipi di
intelligenze. Io ho visto personalmente ragazzi che nelle ore di
letteratura facevano una fatica gigantesca, ma poi erano geniali
nelle loro attività, quindi piuttosto ben venga meno letteratura,
ma molto di più quello che è il loro settore. E poi molti ragazzi
che ho avuto, li ritrovo adesso in giro e li vedo realizzati, che
lavorano e che guadagnano anche bene. Quindi questi sono elementi
importanti.
Abbiamo quello che viene chiamato in inglese il
mismatch
della domanda e dell'offerta, il disallineamento. Usare le parole
inglesi non mi piace, anche prima sentivo
gang
giovanili:
non mi piace, poi per fortuna le nostre non sparano, perché
aggiungendo un'onomatopea poi si andrebbe in altri campi semantici;
questa la capiranno in pochi, ma forse è meglio così. Comunque
abbiamo un problema di orientamento e sappiamo che più del 50
percento dei nostri ragazzi si iscrive ai licei. Nulla contro i
licei, ci mancherebbe, però poi abbiamo dei ragazzi che anno
difficoltà, che non riescono ad andare avanti, perché probabilmente
non hanno le competenze necessarie per andare avanti, e c'è questa
sorta di scivolo: sono ai licei, vengono bocciati, oppure cambiano
scuola ancora prima di essere bocciati, finiscono ai tecnici, dai
tecnici a volte finiscono ai professionali e poi vanno a finire
magari negli IFP, che sono tra l'altro dei corsi che funzionano,
grazie al cielo che ci sono, ma sono dei ragazzi che hanno perso
del tempo nella migliore delle ipotesi e nella peggiore si
ritrovano a fare delle cose per cui non sono interessati.
Questi sono problemi grossi, più volte è stata annunciata questa
riforma dei professionali, quindi vi chiediamo a che punto siete; è
una riforma importante. Temo che a lungo termine il problema in
Valle non sarà quello della disoccupazione, forse i prossimi anni
saranno caratterizzati da questo: non sarà tanto la disoccupazione,
sarà il problema di trovare la gente che lavora. Questo succede nel
settore turistico, succede nel settore delle imprese, oppure nella
pubblica amministrazione, anche lì ci servono competenze adeguate.
Saranno questi i problemi e lì dobbiamo andare a guardare per
formare della gente, perché ormai oggi abbiamo bisogno di gente
formata. Oggi è tutto più complicato rispetto anche solo trent'anni
fa quando uno usciva dalle medie, non c'era l'obbligo scolastico e
andava a fare dei lavori poco qualificati e si realizzava. Oggi no,
quindi bisogna metter mano e avere una visione di lungo termine,
quindi vi chiediamo a che punto siete.
Presidente -
Risponde l'assessore Bertschy.
Bertschy (AV-VdA Unie) -
Rispondo per quanto riguarda il
primo quesito, che è quello se vi siano state delle interlocuzioni
da parte del Governo regionale con le associazioni di categoria, al
fine di trovare delle soluzioni volte a soddisfare l'attuale
domanda di lavoratori specializzati. Come abbiamo fatto in
precedenza, con l'assessore Caveri e con l'assessore Guichardaz
abbiamo iniziato un'attenta collaborazione ovviamente nel rispetto
delle deleghe, ma con l'obiettivo di lavorare insieme per cercare
di dare continuità a tutta una serie di azioni che sono state messe
in campo.
Per venire alla risposta al quesito, la concertazione, ma
soprattutto il confronto, c'è, c'è da tempo, abbiamo iniziato, e
chi è parte del Consiglio per le politiche del lavoro lo sa bene.
L'Assessorato all'istruzione è un componente del Consiglio per le
politiche del lavoro, ma ci sono tutte le associazioni di
categoria, ci sono tutti i rappresentanti delle imprese. Questo
dialogo è iniziato da tempo e ci ha permesso di costruire il primo
piano delle politiche del lavoro - in questo momento siamo al
lavoro per costruire il secondo piano delle politiche del lavoro -
e di mettere in campo delle iniziative molto precise. Per esempio,
è stato rivisitata e ampliata la possibilità di formazione
attraverso gli IFP ed è stato istituito l'anno scorso il percorso
professionalizzante di tecnico informatico quadriennale. E
quest'anno, sempre se troveremo il numero di allievi necessari a
far partire il percorso, ripartirà il percorso da tecnico
elettrico.
Questo in conseguenza di un'analisi delle necessità del mercato
e facendo delle attente valutazioni tra quelle che sono le
necessità, ma anche i limiti attuali che sono quelli dati dal
numero di giovani. Il calo demografico colpisce in maniera
importante quest'impostazione delle nostre politiche, insieme
all'Assessorato all'istruzione, perché ampliare troppo la gamma
vuol dire alla fine non centrare in maniera significativa le
priorità di intervento, perché rischiamo poi di non poter far
partire i percorsi.
È stato fatto un ulteriore lavoro, per esempio, permettendo ai
ragazzi in uscita dalla dalle scuole superiori di frequentare anche
i corsi ITS: sono circa una quarantina oggi i
voucher
erogati e su questo stiamo cercando di sensibilizzare le famiglie,
prima ancora che i giovani, sulla necessità di completare anche i
percorsi, frequentando queste nuove possibilità che vengono
date.
C'è un lavoro attento sul duale, sui tirocini e abbiamo
nell'ultimo periodo anche inserito l'apprendistato di primo livello
che, anche questo, se ben compreso dal mercato del lavoro e delle
aziende, potrà permettere a tanti giovani di inserirsi.
In generale la cosa più importante, e vado alla conclusione del
mio intervento, sarà quella di analizzare, e lo faremo. È stato
costituito un tavolo sull'orientamento, quest'anno ci sarà una
prima edizione di un'iniziativa nuova che inizierà quest'anno, per
cercare di orientare meglio i ragazzi e fare un po' di
sensibilizzazione culturale verso le famiglie. Noi abbiamo chiesto
di analizzare i dati di provenienza di iscrizione dalle scuole
medie alle superiori da parte dei vari istituti, perché vogliamo
anche capire se tutti gli istituti propongono nella maniera
corretta la possibilità che viene data nella fase poi di uscita
dalle scuole medie, o se invece ci troviamo con degli istituti che
hanno meno sensibilità al riguardo di queste possibilità. Ma
soprattutto vogliamo analizzare i dati, purtroppo, dell'insuccesso
scolastico del secondo anno di scuola: da dove arrivano questi
ragazzi, quali sono le difficoltà che vivono, cosa gli è stato
proposto, per evitare che i ragazzi facciano delle esperienze che
poi non li gratificano e non li mettano in condizione di esprimere
i propri interessi e il proprio talento.
Quindi, c'è un'azione ad ampio raggio che continuerà, come ci
siamo detti nel Consiglio per le politiche del lavoro, per dare la
migliore risposta possibile a quelle che sono le esigenze sia del
mercato del lavoro ma soprattutto delle persone.
Presidente -
Assessore Jean-Pierre
Guichardaz per
i minuti restanti.
Guichardaz J. (FP-PD) -
Per rispondere alla domanda 2, se
sia intenzione del Governo regionale dare corso a una riforma del
sistema degli istituti professionali, rendendoli più attrattivi per
i nostri giovani, eccetera. Si conferma l'intenzione, da parte
dell'Amministrazione regionale, di procedere con una revisione dei
percorsi dell'istruzione tecnico professionale, anche alla luce
della nuova riforma proposta a livello nazionale, il decreto legge
n. 144 del 2022, il famoso decreto aiuti ter, pubblicato sulla
Gazzetta Ufficiale n. 223 del 2022, nella parte sulle misure per
l'attuazione del Piano nazionale di ripresa e resilienza in materia
di istruzione, quindi mi riferisco agli articoli 26, 27 e 28.
Per dare risposta alla domanda diffusa di una formazione di
qualità e fornire opportunità sempre più interessanti ai nostri
giovani, occorre pensare a un processo di riforma che si
concretizza in un nuovo modello organizzativo più flessibile,
basato sulla personalizzazione, sulla valorizzazione delle
competenze e su una maggiore attenzione alle esigenze del tessuto
produttivo; ce lo siamo detto e l'avete anche voi più di una volta
fatto notare.
In un'ottica di prevenzione e contrasto della dispersione
scolastica, occorre puntare a un biennio sostanzialmente unitario,
seguito da un triennio finalizzato all'approfondimento della
formazione dello studente, tenendo in considerazione il raccordo
con i percorsi dell'istruzione e della formazione professionale.
L'obiettivo fondamentale è quello di formare cittadini sempre più
maturi, autonomi, consapevoli e responsabili, in grado di acquisire
strumenti per crescere, costruirsi un futuro in ulteriori percorsi
di studio o direttamente nel mondo del lavoro.
Per raggiungere quest'obiettivo il sistema scolastico e
formativo deve investire ovviamente adeguate risorse finanziarie e
professionali. Occorrono innanzitutto classi meno numerose, con più
insegnanti tecnico pratici, in piena integrazione con gli
insegnanti curricolari, più fondi per laboratori e attrezzature
specialistiche, ora accessibili grazie ai fondi del PNRR, e una
maggior valorizzazione dell'autonomia scolastica, oltre a un piano
formativo mirato per i docenti. L'istruzione tecnico professionale
punta a diventare quindi un laboratorio permanente di ricerca e
innovazione, in continuo rapporto con il mondo del lavoro che è il
motore di sviluppo e di crescita.
Il testo normativo, al quale mi sono riferito, stabilisce che i
nuovi regolamenti dovranno mirare alla ridefinizione e
all'aggiornamento degli indirizzi, per rafforzare le competenze
linguistiche, sviluppando i processi di internazionalizzazione
degli istituti. Anche questo è un tema di cui più volte si è
parlato in quest'aula. L'obiettivo è di realizzare lo spazio
europeo dell'istruzione, in coerenza con gli obiettivi dell'Unione
Europea in materia di istruzione e formazione professionale e STEM.
Dovranno anche orientare il piano di studi alle discipline inerenti
all'industria 4.0, così da connettersi maggiormente al tessuto
socioeconomico di riferimento, valorizzando la metodologia
didattica per competenze, caratterizzandola con la progettazione
interdisciplinare.
Presidente -
Per la replica, il consigliere Ganis.
Ganis (LEGA VDA) -
Grazie agli assessori per le risposte.
Per quanto riguarda la prima risposta, analizzare il mercato
attuale è senza dubbio una priorità e quindi i dati, come ha detto
lei, Assessore, sono importanti, al fine di conoscere le figure più
professionali da adattare al mondo del lavoro, infatti ogni regione
ha delle caratteristiche e diversità.
Da una previsione fatta da Unioncamere - io penso che anche voi
un occhio lo date a queste informazioni - per i lavoratori previsti
in entrata nelle imprese per settori di attività, si registra un
incremento percentuale nel settore del commercio, nella
ristorazione e nel settore turistico, e questo anche per la nostra
regione. Quindi è importante riuscire a intercettare queste
professioni, attraverso una politica mirata, come ha detto lei,
Assessore, volta a creare delle sinergie tra le associazioni di
categoria, le imprese, i lavoratori e la pubblica
amministrazione.
Per quanto riguarda invece la riforma del sistema degli istituti
professionali, ben venga. In via informale con lei, Assessore,
abbiamo fatto una chiacchierata sul problema, evidenziando che
molto spesso sono proprio le famiglie a dirigere i figli nello
scegliere i vari percorsi di studio. Per questo motivo, per
indirizzare i giovani, sarebbe opportuno analizzare, anche lì parlo
di dati, e fare delle ricerche approfondite sulle nuove professioni
che sono quelle più richieste negli ultimi anni, in modo da
orientare i nostri giovani sul fabbisogno occupazionale e
professionale. Come? Partendo dalla formazione, come ha ben
evidenziato il collega Perron, quella che avviene all'interno delle
scuole, in modo da creare delle persone responsabili, e questo l'ha
detto anche lei, Assessore, e con delle competenze professionali,
affinché possano essere appunto inseriti nel mondo del lavoro.
Visto che la nostra società è in continua trasformazione e anche
l'industria 4.0 è in evoluzione, serviranno delle persone sempre
più preparate, competenti e aggiornate. Ricordo che in Italia solo
l'1 percento degli studenti fa percorsi di formazione
professionali, basti pensare che la Francia è al 18 percento e la
Germania al 34 percento. I nostri giovani, a nostro avviso, vanno
aiutati e indirizzati nel modo migliore, affinché possano trovare
la giusta collocazione nel mondo del lavoro; la politica, a nostro
avviso, ha anche questo compito. È importante anche in questo caso
creare delle sinergie tra scuola, giovani e imprese.
Per questi motivi, tenuto conto che l'argomento è di grande
importanza per il futuro dei nostri giovani, occorre a questo punto
riformare gli istituti tecnici e professionali valorizzandoli al
meglio, perché essi rappresentano un volano di opportunità per il
futuro dei giovani. Occorre rafforzare il rapporto tra scuola e
lavoro, cercando di adattarli al tessuto socioeconomico attuale
sempre in movimento e trasformazione. Ben venga la riforma degli
istituti professionali, come ha ben evidenziato lei, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK