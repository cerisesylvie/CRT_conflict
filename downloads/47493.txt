Consiglio Regionale della Valle d'Aosta - Oggetto del Consiglio n. 3762 del 20 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3762 del 20 giugno 2024 - Resoconto
OGGETTO N. 3762/XVI - Interpellanza: "Motivazioni delle
modalità di affidamento di lavori di manutenzione straordinaria e
per l'efficientamento energetico di beni del patrimonio
dell'ARER".
Bertin (Presidente) -
Punto n. 37. Consigliere Manfrin,
ne ha facoltà.
Manfrin (LEGA VDA) -
Con quest'interpellanza, credo che
abbiamo evidenziato con precisione quello che abbiamo intenzione di
chiedere, ovvero abbiamo preso atto dell'avviso pubblico di
manifestazione d'interesse rispetto a quello di cui abbiamo parlato
- l'Assessore lo sa - tante volte in quest'aula, cioè
l'efficientamento energetico degli alloggi di edilizia residenziale
pubblica e proprio sulla questione dei criteri di aggiudicazione,
sulla modalità di affidamento della successiva procedura negoziata,
ci siamo concentrati per comprendere. Per comprendere che cosa? Per
comprendere il fatto che si sia aderito a una possibilità che la
legge - cioè il codice degli appalti, l'articolo 51, rispetto alla
suddivisione in lotti - fornisce, quindi c'è una possibilità, che
non è obbligatoria, ma è una possibilità di poter suddividere in
lotti e d'impedire che, rispetto a questi lotti, possa partecipare
più di un concorrente.
Tanto per comprenderci, se ci sono tre aziende, la A, la B e la
C, e ci sono tre lotti, l'1, il 2 e il 3, ognuna di queste aziende
non potrà partecipare a più di un lotto, potrà formulare tre
offerte diverse per il cantiere 1, cantiere 2 e cantiere 3 ma non
potrà vedersene aggiudicato più di uno.
Ovviamente questa è una scelta, non è un obbligo, abbiamo
chiesto quali siano le modalità per le quali si è preferito
scegliere questa forma di affidamento rispetto ad altre.
Presidente -
Per la risposta, l'assessore Sapinet.
Sapinet (UV) -
Abbiamo posto il quesito ad ARER e, in
riferimento alla richiesta, i competenti uffici riferiscono di aver
pubblicato contemporaneamente molteplici gare per l'affidamento dei
lavori di efficientamento e riqualificazione energetica del
patrimonio di edilizia residenziale pubblica, la cui esecuzione
doveva essere effettuata contemporaneamente con tempistiche rigide
per non perdere correlati fondi di finanziamento.
Le gare sono state suddivise in tre gruppi differenti: il primo
gruppo con i lavori a valere sulle agevolazioni fiscali del
cosiddetto Superbonus, sui ventidue fabbricati ubicati sul
territorio regionale; il secondo con i lavori sempre a valere sulle
agevolazioni fiscali del cosiddetto Superbonus per i fabbricati del
quartiere Cogne e di Aymavilles; il terzo gruppo con i lavori
finanziati anche parzialmente dal PNRR nell'ambito del programma
innovativo nazionale per la qualità dell'abitare, noto come
Progetto PinQua.
Rispetto a tali gruppi, la stazione appaltante ha ritenuto
conveniente e opportuno fissare un limite al numero di lotti che
ciascuna impresa poteva aggiudicarsi, ferma restando la
possibilità, come ricordava anche lei, di partecipare a tutti, in
ragione dei consistenti importi di ciascun lotto, della loro
dimensione e del relativo impegno in termini di materiali e
manodopera occorrenti a completare i lavori nei termini assegnati,
a cui si aggiunge la necessità e la volontà di garantire, nella
forma più ampia possibile, il principio della rotazione
nell'aggiudicazione degli appalti pubblici.
Da qui la decisione presa da ARER in sede di definizione delle
gare d'appalto, sulla base della quale ciascun concorrente avrebbe
potuto, a sua scelta, presentare offerte per uno, per alcuni o per
tutti i comparti oggetto dell'avviso, potendo tuttavia risultare
aggiudicatario al massimo di un unico comparto.
Va ricordato infine che l'avviso pubblico, oggetto della
presente interpellanza, è stato bandito ai sensi dell'articolo 1
comma 2 lettera B del cosiddetto decreto semplificazioni in materia
di contratti pubblici, il quale prevedeva la possibilità di
aggiudicare i lavori tramite procedura negoziata.
La scelta di ARER di limitare a un solo comparto la possibilità
per i concorrenti di risultare aggiudicatario va nell'ottica del
rispetto del principio di rotazione, anche in relazione ai valori
di base d'asta dei singoli comparti.
Presidente -
Per la replica, consigliere Manfrin.
Manfrin (LEGA VDA) -
Per una volta sono molto soddisfatto
rispetto a quello che ci ha detto ARER sulla questione dei cantieri
e sulla ristrutturazione, in primis perché lei ha confermato quello
che è stato inserito nel testo dell'assestamento: lei si ricorderà
che io nell'assestamento le dissi che a fronte del ricorso che è
stato promosso nei confronti delle aziende inadempienti, che quindi
hanno accumulato ritardi e per la rescissione dei contratti, si è
detto che queste imprese erano inadempienti rispetto a quello che
doveva essere fatto, ma nella legge di assestamento c'è scritto
invece che i ritardi erano dovuti a normative stringenti e a tempi
molto stretti, che è quello che lei ci ha detto oggi, tempistiche
rigide e ovviamente delle normative stringenti.
Sono soddisfatto anche rispetto alla questione, cioè lei dice
giustamente che è stata fatta una scelta, assolutamente legittima,
di limitare i lotti, quindi le imprese A, B e C potevano presentare
offerte per i cantieri 1, 2 e 3, ma potevano aggiudicarsene uno
solo, e perché? Dice perché ci sono consistenti importi, perché era
richiesto un'importante manodopera e anche per salvaguardare il
principio di rotazione, però questo confligge con quello che viene
fatto adesso.
Se lei prende, come ho fatto io, la determinazione dirigenziale
dell'8 maggio 2024, che assegna, a seguito di risoluzione del
contratto, una procedura per individuare un nuovo contraente, vedrà
che nella stessa procedura e nella stessa determina a pagina 7 c'è
scritto: "Ai tempi, una delle due aziende a cui è stato rescisso il
contratto...", si erano presentate due aziende per questo lotto, a
una di queste due aziende, cioè a quella che se lo è aggiudicato, è
stato rescisso il contratto.
La seconda aveva presentato offerta - non le dico il nome
dell'impresa - ma era stata esclusa ai sensi dell'articolo 7
dell'avviso di manifestazione d'interesse, durante la verifica
amministrativa, in quanto già aggiudicataria di un lotto
d'intervento nella procedura e per la quale non si era proceduto
all'apertura della busta contenente l'offerta. Fin qui nulla da
eccepire.
Nello stesso provvedimento dirigenziale, si sono invitate una
serie d'imprese, però a pag. 11 si dice: "Ritenuto che si rende
opportuno estendere il rito anche all'operatore economico" - e non
le dico il nome - "In ragione dell'esecuzione contemporanea del
limitrofo comparto".
Praticamente qui si dice da una parte che tu escludi un'azienda
sulla base di quello che ha detto lei e che l'ARER le ha scritto e
dall'altra che fai un provvedimento dirigenziale con il quale
ricordi che un'azienda è stata esclusa perché era già assegnataria
di un lotto, e poi qui si dice: "Non è stata invitata ma la
reinvitiamo perché è un lotto vicino", quindi esattamente l'opposto
della motivazione che ci ha detto.
Le dirò di più: quest'azienda se lo è anche aggiudicato e oggi
ci sono i cartelloni con il nome dell'azienda.
Le dirò di più: la stessa cosa è successa in un cantiere vicino
che ha sempre partecipato alla procedura che io le ho reso nota e
che ha visto l'aggiudicazione a un'altra azienda che già stava
facendo i lavori, quindi l'opposto di quello che avete detto.
Allora vede, Assessore, io credo che questa sia un'ulteriore
dimostrazione di un problema gigantesco che ha ARER e di una
mancanza di controllo che viene effettuata.
Voi scrivete che le procedure che adottate devono essere fatte
per garantire i principi di rotazione, quindi si assegna a una sola
impresa perché c'è il principio di rotazione da garantire, si
assegna a una sola impresa perché le offerte sono importanti, si
assegna a una sola impresa perché la manodopera è ingente, poi si
mandano via le aziende a cui erano stati aggiudicati i cantieri e
adesso lo si riassegna proprio in virtù del fatto che queste stesse
aziende stavano già lavorando in cantiere vicini.
Io ho le fotografie dei cartelloni con i nomi delle aziende e
vuole sapere un'altra cosa? Io non ho trovato nessun provvedimento
di assegnazione, queste imprese si sono messe lì senza neanche che
ci sia un provvedimento di assegnazione.
Io per fortuna ho le fotografie di oggi, queste le tengo e poi
vedremo quando verrà pubblicato il provvedimento di assegnazione,
ma io la metto in guardia, Assessore, che di questo passo si
finisce davvero molto male.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK