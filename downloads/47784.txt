Consiglio Regionale della Valle d'Aosta - Oggetto del Consiglio n. 3957 del 19 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3957 del 19 settembre 2024 - Resoconto
OGGETTO N. 3957/XVI - Interpellanze: "Intendimenti in merito
alla gestione dei focolai di Bluetongue e "Intendimenti in merito
alla vaccinazione preventiva di bovini, ovini e caprini
dall'epidemia Blue tongue".
Bertin (Presidente) -
Siamo al punto n. 59, che viene
discusso congiuntamente con il punto n. 54. Consigliere Planaz, ne
ha facoltà.
Planaz (RV) -
Con quest'iniziativa portiamo
all'attenzione del Governo regionale una problematica che forse non
ha mai interessato la nostra regione. Molti di noi hanno visto su
tutti i notiziari che la Bluetongue ha rischiato di sconvolgere
tutte le attività zootecniche di questo periodo - in particolare la
Reine de l'Espace Mont Blanc svoltosi l'altro giorno in località di
Valpelline, e tutta una serie di altre attività -  che è un
periodo molto delicato, dove ci sono tutte le désarpe e tutte le
demonticazioni, di conseguenza ci sono molti spostamenti degli
animali che devono scendere a valle e spesso non sono sempre negli
stessi alpeggi. A quanto abbiamo visto, per effettuare una
movimentazione, soprattutto per le battaglie, le fiere, le
compravendite bisogna fare questa prova per diagnosticare se
effettivamente gli animali siano stati contagiati da questo
moscerino e purtroppo in alcuni casi sono usciti dei focolai che
per la prima volta interessano la nostra regione perché, se non
erro, eravamo stati interessati da un vincolo sanitario causato
dalla Bluetongue, adesso non mi ricordo più l'anno, ma per un caso
fuori valle accaduto ai confini della Valle ma non avevamo focolai
all'interno nella nostra regione. Infatti potevamo vantarci, come
per molte altre malattie, tipo tubercolosi, brucellosi e
rinotracheite infettiva, che tutti gli allevamenti regionali
fossero ufficialmente indenni per quello che riguarda questo tipo
di malattie.
Avevo già parlato con l'Assessore per portare all'attenzione
questa problematica.
Subito sembrava che a fronte di casi positivi ci fosse il blocco
intero di tutto lo stabilimento e di tutto l'allevamento, dopodiché
- e ringrazio tutti coloro che hanno collaborato, sia gli uffici
competenti che i veterinari interessati, e anche lei, Assessore, -
si è giunti a una svolta e a questo punto - ringrazio ancora a nome
mio e a nome di tutti gli allevatori valdostani - non c'è bisogno
di bloccare l'intero allevamento: viene messo in stalla di sosta
l'animale infettato fino a quando poi non si negativizzi e possa di
nuovo avere la possibilità di circolare, sia per la vendita che per
altre movimentazioni.
Io avevo presentato tre quesiti: uno riguarda l'aspetto tecnico
per le movimentazioni, che in parte è stato risolto per le piccole
movimentazioni, perché per le compravendite e lo spostamento di
piccoli gruppi di animali la cosa è fattibile e dà un valore
aggiunto al monitoraggio dell'infezione, dall'altra parte c'è
l'aspetto economico: le misure per i repellenti che tengono lontano
questo moscerino dagli animali e tutta una serie di spese, dalla
prova della PCR, poi valuteremo e non so se in futuro ci sarà un
piano di vaccinazione che, di conseguenza porterà a dei costi non
indifferenti a carico delle aziende. Nella mia interpellanza avevo
chiesto quali erano le intenzioni da parte del Governo per capire
se c'era la possibilità di venire incontro per i costi delle
vaccinazioni e dei test e per capire - eventualmente ci fossero
stati dei casi di vincolo di un intero allevamento per cui non
potevano essere commercializzati gli animali - se c'era la
possibilità di andare magari a risarcire in parte l'eventuale
danno.
Se noi facciamo un'analisi oggi, anche all'infuori del nostro
territorio regionale, soprattutto in questo periodo (tenendo conto
anche della nostra situazione territoriale, dove da oggi a un
mese-un mese e mezzo ci saranno tutte le demonticazioni) molti di
questi animali dovranno andare in altre regioni - e si è pensato al
protocollo delle demonticazioni: non c'è bisogno di andare a fare
la prova, ma basta questo liquido repellente - in futuro- lo
anticipo e chiedo scusa che non è citato nell'interpellanza, ma
come ho detto, l'abbiamo presentata tempo fa - avremo un altro
problema quando avremo la necessità di vendere i vitelli nelle
regioni vicine, perché magari c'è una regione, come il Piemonte,
che è vicino a noi, che potrebbe anche accettare i nostri animali,
perché il livello di rischio è quasi uguale (il sierotipo, se non
ci sono evoluzioni, è lo stesso), ma il problema è che, per
contenere questi focolai, poi gli animali che vanno in Piemonte,
che è la regione più vicina a noi, non possono essere più
commercializzati nelle regioni vicine.
Teniamo anche conto che nel periodo invernale, come tutti gli
insetti, questo moscerino smette di veicolare malattie, infatti lo
dimostrano i protocolli già degli anni passati: dal 15 dicembre
fino al 15 marzo non c'era l'obbligo dell'uso dei prodotti
repellenti che tengono distante l'insetto.
Però, fino a prova contraria, dai dati forniti dagli uffici
veterinari e anche del Ministero il contagio nelle bovine può
durare a lungo e può mantenere l'animale positivo per 60 giorni,
per cui avremo questa difficoltà a superare questo periodo, fino ad
arrivare al momento più freddo, quando speriamo che poi la
situazione ritorni sotto controllo.
Le impegnative sono tre: quella relativa alla movimentazione
animale che al momento, secondo me, è risolta, poiché si dà una
garanzia in più sia sul monitoraggio della malattia sia riguardo
alla salute degli animali (con questi test siamo sicuri che non
vengono movimentati degli animali che sono positivi) e poi le altre
due riguardano l'aspetto economico.
Aspetterò la sua risposta per poi concludere nella replica.
Dalle ore 18:58 assume la Presidenza il vicepresidente
Sammaritani.
Sammaritani (Presidente) -
Sempre per l'esposizione,
Consigliere Lavy.
Lavy (LEGA VDA) -
È una questione che sta diventando
seria questa della Bluetongue che, per certi versi, sembra
assomigliare sempre di più al fenomeno del Covid, per cui
giustamente all'inizio c'era tanta paura e quindi nascevano dei
protocolli molto stringenti, poi finalmente entrava il buon senso
nelle teste e quindi si ritornava un poco alla libertà e si
ragionava di più su alcune questioni.
Ci sono 1.300 focolai in Sardegna, in Piemonte gli animali a
rischio sono 160 mila, il Piemonte è la seconda regione più colpita
dopo la Sardegna. La Valle d'Aosta era rimasta indenne fino a circa
un mese fa e, notizia di oggi, dovrebbero essere stati confermati
sei focolai sul territorio regionale, ma nel caso ci aggiornerà
lei, Assessore.
L'iter che devono seguire gli allevatori è determinato dalla
nota del 28 maggio del Ministero della salute, quindi si va dai
trattamenti con prodotti insetto-repellenti ai test ELISA, poi test
PCR e c'è il rischio di bloccare intere stalle o comunque di dover
spostare degli animali infetti in altre stalle di sosta; bisogna
capire se queste stalle di sosta ci siano o no, perché è un altro
punto interrogativo, ma comunque, al di là del danno diretto della
malattia, ci sono diversi danni indiretti che gravano sulle spalle
degli allevatori.
Razionalmente bisogna in qualche maniera pensare ad avere delle
priorità nell'azione contro questa malattia che, in alcuni luoghi,
è assolutamente endemica, quindi si ripresenta di anno in anno.
La specie più colpita tra i ruminanti sono le pecore, gli ovini,
sono loro che vengono maggiormente colpite dalla malattia, i
caprini e i bovini patiscono meno, soprattutto per i caprini la
sintomatologia non è del tutto evidente, quindi può darsi che anche
la malattia possa passare sotto traccia se appunto non viene fatto
nessun tipo di test.
Dai dati che abbiamo in Sardegna, perché appunto lì la malattia
è molto endemica, la mortalità di ovini oscilla fra 03 e 05%,
quindi è una percentuale - per carità - bassa ma che non deve
essere sottovalutata, però questa malattia può portare a tutta una
serie di aborti, quindi dei danni indiretti.
In Valle abbiamo poco meno di 2 mila ovini, quindi magari
lavorare innanzitutto come priorità per la vaccinazione su di loro,
visto che sono una specie che potrebbe avere maggiori problemi,
potrebbe essere la soluzione nel breve termine, in attesa poi,
dopo, di avere magari un maggior numero di vaccini, perché i
vaccini non sono così tanto disponibili: dato che è una malattia
che si sta diffondendo in Europa, la richiesta di vaccini è alta,
quindi può darsi che manchino appunto i vaccini.
C'è però un problema, che è quello dei sierotipi, delle
varianti, perché ce ne sono ben 27 di sierotipi e ci sono diversi
tipi di vaccini studiati perché ogni vaccino vale solamente per un
sierotipo, e questo ovviamente limita un sacco l'azione anche di
questi vaccini, perché, per esempio, esiste il vaccino per il
sierotipo 4, per il sierotipo 8, mentre per il sierotipo 3, che si
sta comunque diffondendo, il vaccino non è ancora stato autorizzato
da parte del Ministero della salute, quindi bisogna ancora
aspettare.
Giustamente bisogna capire qual è o quali siano i sierotipi che
circolano qui in Valle e poi magari relazionarsi con la Sardegna,
che ha - leggendo anche delle interviste di Assessori sardi - degli
slot di vaccino, dato che appunto lì è una malattia che, data la
grande presenza di ovini, è molto diffusa, si potrebbe collaborare
con la Sardegna per magari avere una parte di questi vaccini, o
altrimenti collaborare tramite l'Istituto Zooprofilattico con il
Piemonte.
L'Assessore Bongioanni ha detto poche settimane fa che
l'Istituto Zooprofilattico del Piemonte, Liguria e Valle d'Aosta
sta analizzando i nuovi ceppi virali arrivati dalla Francia per
mettere a punto un vaccino che possa essere efficace anche nel
medio-lungo periodo.
Io mi auguro che su questa questione, Assessore, lei sia in
contatto con l'Istituto Zooprofilattico e magari anche con
l'assessore Bongioanni proprio per capire se ci si può muovere
insieme.
C'è poi il problema delle demonticazioni, che non sono solamente
le manifestazioni; abbiamo visto che la Désarpa di Valtournenche
non si farà, la Dévéteya a Cogne invece dovrebbe farsi, come anche
la Désarpa di Saint-Nicolas, speriamo che da questo lato tutto vada
bene, l'importante è non avere troppi animali a contatto di mandrie
diverse.
C'è però appunto il discorso delle demonticazioni dagli alpeggi,
quelli generali, perché c'è la nota del Ministero della salute che
regola il discorso delle demonticazioni però bisogna capire, anche
a livello di casi pratici, cosa può capitare, perché pensiamo che
magari un allevatore abbia, nella stalla di fondovalle, degli
animali che risultano positivi. Se ovviamente gli altri animali che
sono in alpeggio scendono, dove mette quelli positivi? In una
stalla di sosta. Però, capiamo, ci sono queste stalle di sosta in
numero sufficiente? Sì o no? Altrimenti cosa capita? Dove metti le
mucche che arrivano dall'alpeggio o quelle infette?
È un problema pratico che ovviamente deve essere in qualche
maniera affrontato, perché ci sono dei problemi logistici non di
poco conto.
Altra questione da valutare, soprattutto per i prossimi anni:
abbiamo diversi casi in cui in Valle arrivano diverse greggi di
pecore, ma non solo, anche di bovini, per avere il carico minimo
sugli alpeggi. Chi si occuperà, nel caso, dell'eventuale
vaccinazione di queste greggi? Noi come Regione o la Regione di
provenienza in cui dovranno tornare? Perché adesso la stagione
degli alpeggi sta finendo, quindi anche varie greggi, che sono
arrivate su per l'estate, torneranno magari in Piemonte.
Anche questa è una questione da porre e da analizzare.
Altro tema che è già stato citato è quello dei vitelli, io mi
spingo oltre, non solamente all'interno delle regioni italiane,
perché sappiamo che una parte di vitelli nostri va anche in altri
Stati, per esempio anche la Polonia, e la Polonia prende vitelli
solamente da zone in cui non c'è questo virus, quindi anche lì c'è
un discorso molto serio riguardo alla commercializzazione e alla
vendita di questi vitelli in altri Stati, perché questi Stati
pretendono che questi vitelli provengano da zone assolutamente
indenni dalla Bluetongue.
È ovvio che, per bloccare i danni diretti della malattia, si
rischia un po' lo scatafascio del sistema dell'allevamento in Valle
d'Aosta ma non solo, perché appunto si vanno a toccare diversi tipi
di ambiti; a queste domande, Assessore, non voglio che risponda
perché, anzi, sono tutti elementi che metto sul tavolo da
approfondire in senso costruttivo da qui ai prossimi mesi, però con
quest'interpellanza voglio, in qualche maniera, fare un poco di
chiarezza, per capire qual è lo stato attuale della Bluetongue,
della sua diffusione, dell'eventuale prevenzione, della profilassi,
e ovviamente anche della prospettiva della vaccinazione.
Sono tutti temi che devono essere affrontati e che con
quest'interpellanza speriamo che alcuni di questi siano
chiariti.
Presidente -
Per la risposta del Governo, l'assessore
Marzi.
Marzi (SA) -
Nel rispondere alle interpellanze 54 e 59,
partirei dalle prime risposte di ordine più generale alle domande
del collega Lavy, perché erano domande più di carattere generale,
per poi arrivare alle risposte al collega Planaz.
Siccome questo è un tema, come richiamato dai due interpellanti,
assolutamente di dominio generale, e tra l'altro di assoluto
interesse in una regione come la nostra, anche se non erano
domande, provo a rispondere anche al collega Lavy rispetto ad
alcune indicazioni perché in realtà è fondamentale rispetto a
questo tema cogliere la
ratio
di fondo sulla quale abbiamo
cercato di trovare delle soluzioni, prima di tutto riflettendo, poi
confrontandoci e alla fine cercando di fare il meglio possibile con
il territorio e sicuramente con tutte le associazioni coinvolte, a
partire innanzitutto da Anaborava e AREV per poi naturalmente
arrivare ai vari comitati, che siano Les amis des batailles des
Reines per arrivare poi anche a la Désarpa piuttosto che la
Dévéteya.
Quello che però è assolutamente importante capire subito è che
nella normativa di riferimento alla quale si è arrivati non si sono
fatte delle distinzioni di sorta, per cui oggi in Valle d'Aosta, se
si vuole movimentare un animale da vivo di quelli che possono
essere colpiti dalla febbre catarrale degli ovini o Bluetongue, non
è importante la finalità per la quale viene movimentato l'animale
da vivo, che sia un ovino, un caprino, un bovino piuttosto che un
camelide, ma si parte dal presupposto e ci si è interrogati
rispetto a quello che è l'oggetto del contendere sul fatto che si
debba movimentare un animale da vivo.
Nel partire quindi da questo presupposto, si è individuata una
prassi che, ripeto, ha avuto un processo di raziocinio, confronto,
condivisione e azione, che ha portato a scegliere quanto
individuato.
Veniamo alla domanda n. 1 del collega Lavy che dice: "Sì sì,
sono casi accertati di contagio di Bluetongue nel territorio della
Regione".
In Valle d'Aosta a oggi sono confermati 15 focolai. La scelta
pensata, condivisa e agita di testare ogni animale che doveva
essere movimentato da vivo tramite test PCR segue appunto il
principio di massima tutela, anche perché è assolutamente normale
che più si va cercando la Bluetongue e più di fatto i focolai
risultano apparire.
Questo è di fondamentale importanza rispetto a quello che
abbiamo appena richiamato, perché è proprio il fatto di aver fatto,
come Regione, la scelta di andare a cercare e a testare con il test
PCR la possibilità nel caso in cui si volesse movimentare un
animale, ovviamente da vivo, per andare a fare qualsiasi tipo di
cosa, che di fatto si è potuto arrivare a circoscrivere un numero
ampio di focolai, ed è proprio il fatto di aver cercato di agire in
questa maniera che di fatto ci ha concesso poi, nell'arrivare a
definire l'ultima normativa di riferimento con il Ministero, di
aver avuto la possibilità di diventare, proprio per questo motivo,
best practice e quindi di poter arrivare a fare delle scelte che
vanno oltre, ma - nelle risposte al collega Planaz poi lo diremo -
a quello che oggi è il fatto che nel momento in cui in una stalla
si arriva ad avere un animale con test PCR positivo si dovrebbe
bloccare la stalla: noi invece riusciamo a testare eventuali
animali della stessa stalla che debbano muoversi all'interno della
Regione per le motivazioni previste.
Proprio questo principio di massima tutela, assieme alle misure
di riduzione di rischio che abbiamo sin da subito intrapreso, è
diventato appunto best practice a livello nazionale e sta
consentendo la movimentazione da vivo di ogni tipo consentita delle
specie animali sensibili al contagio.
L'obiettivo è stato quindi sin da subito salvaguardare l'impegno
degli allevatori e delle associazioni, tutelando nel contempo la
salute degli animali, che rappresenta sempre la priorità di un
settore così importante e peculiare per la nostra regione.
I risultati attuali sono stati raggiunti infatti grazie
all'approccio molto severo che abbiamo sin da subito adottato
quando ancora nella nostra regione non erano presenti i focolai e
che ha previsto, e tutt'ora prevede, la movimentazione dei soli
capi negativi al test PCR (come spiegato all'inizio) e all'obbligo
di trattamento con insetto-repellente sui capi sensibili alla
malattia.
Il test PCR è progettato per la rilevazione, nelle specie
sensibili a contagio, di batteri o virus nel materiale
genetico.
Il test viene eseguito:
a) in caso di rilevazioni di segnali clinici in un animale delle
specie sensibili di uno stabilimento;
b) in caso di richiesta di movimentazione di un animale per
compravendita o partecipazione a manifestazioni, battaglie o fiere
del bestiame.
Qui viene tenuto però conto del fatto che lo stabilimento è
considerato sospetto focolaio in seguito all'esito positivo
dell'animale al test PCR di prima istanza eseguito a Torino, e che
viene confermato solo dopo l'esito del test PCR positivo effettuato
presso il laboratorio nazionale di referenza di Teramo. Per cui il
focolaio possibile nel momento in cui il test PCR che viene fatto è
stato fatto a Torino, il focolaio viene confermato e quindi si
arriva ai quindici di cui sopra nel momento in cui Teramo risponde
in maniera positiva.
"Quale sia la prassi da seguire in merito alla demonticazione
degli animali degli alpeggi": come indicato nella nota della
veterinaria regionale dello scorso 30 agosto - veterinaria
regionale che, tra l'altro, mi corre l'obbligo, ma soprattutto la
stima di ringraziare per il lavoro che ha fatto da subito, e tra
l'altro diciamo pure con un'azione di rottura del ghiaccio rispetto
al ruolo, direi che nessuno si auspicava e voleva - tutte le
movimentazioni per demonticazione degli animali delle specie
sensibili alla Bluetongue che non sto a ripetere, ho citato
poc'anzi, sia all'interno del territorio regionale che verso il
Piemonte, possono avvenire, fermo restando l'obbligo di: applicare
un prodotto con effetto insetto-repellente almeno 48 ore prima
della partenza; effettuare trattamenti insetticida nei mezzi di
trasporto; generazione del modello 4 informatizzato; monitoraggio
dei segni clinici da parte dell'allevatore sia prima della partenza
che una volta rientrati nello stabilimento di piano con immediata
segnalazione in caso di sospetto.
Quanto richiamato, che tra l'altro è stato anche frutto di una
collaborazione e di un forte e continuativo momento di confronto
con l'Assessore Carrel e con i suoi uffici, come vede prevede il
fatto che si cerchi di agevolare nella maniera più assoluta
possibile, ovviamente, lo spostamento da vivo dalle zone alte della
nostra Valle verso gli stabilimenti, quindi verso le stalle.
Perché? Perché naturalmente non era assolutamente possibile
pensare che un capo a 2 mila metri di altezza potesse essere tenuto
fermo con il rischio anche - e di fatto la stagione è anticipata da
un punto di vista autunnale-invernale - che poi avessimo dovuto
spostare l'animale una volta diventato negativo da PCR con gli
elicotteri. Non è assolutamente il caso, quindi, di conseguenza si
è fatta una scelta di assoluto buon senso.
Nella presentazione della sua iniziativa è chiaro il fatto che
lei giustamente abbia letto la normativa di riferimento a livello
nazionale di maggio. Questa tiene però conto di un aspetto, e cioè
il fatto che, nel momento in cui ci dovesse esserci un animale già
positivo nello stabilimento, il passaggio deve arrivare
assolutamente verso lo stabilimento e in teoria gli animali
dovrebbero restare lì, soltanto - e qui arriviamo alle deroghe
richiamate anche dal collega Planaz, deroghe che ci sono state
consentite a livello nazionale proprio per il fatto di aver agito
secondo criteri di massima sicurezza - a quel punto, nello
stabilimento in cui c'è un animale positivo, qualora dovesse
esserne spostato un altro per i motivi di cui sopra, a quel punto
ci è stata data la facoltà di andare in deroga e di testare solo
quell'animale che, nel caso in cui risulti essere negativo al PCR,
può essere spostato anche se nella stessa stalla ci sono degli
animali positivi. Per cui il concetto di stalla di sosta non è
stato preso in considerazione perché l'obiettivo è consentire agli
animali presso gli alpeggi di raggiungere la propria stalla nel
minor tempo possibile.
Questo è stato anche il criterio di riferimento applicato per
quanto riguarda la circolare che è stata data in risposta agli enti
territoriali (i Comuni in prima istanza e poi le associazioni che
gestiscono le Désarpe e le Dévéteye) perché se uno legge quella
nota, come lei sicuramente avrà fatto vista la preparazione nel
rappresentare quest'iniziativa, avrà notato che viene chiaramente
detto che gli animali devono passare tenendosi a una distanza
adeguata e non possono sostare alla fine del passaggio all'interno
del paese di riferimento, ma debbono immediatamente essere caricati
con l'obiettivo di raggiungere nel minor tempo possibile la propria
stalla.
Venendo alla domanda n. 3, "Se si intenda per la prossima
stagione estiva procedere con la vaccinazione preventiva di bovini,
ovini e caprini": la vaccinazione rappresenta un'importante misura
di profilassi indiretta che però, in questo momento, è sconsigliata
dal punto di vista sanitario perché siamo in una situazione di
massima diffusione che, tra l'altro, si sta presentando proprio in
questo momento.
Stiamo però consigliando agli allevatori che intendono
commercializzare i vitelli fuori regione nella prossima stagione
invernale di considerare, insieme al proprio veterinario aziendale
di fiducia, il ricorso alla vaccinazione degli stessi, ovviamente
su base volontaria, non appena demonticati.
Questo tenuto conto che i vitelli nati da madri vaccinate
attraverso l'assunzione del colostro risulterebbero immunizzati per
la malattia.
Lo stesso consiglio è rivolto a coloro che mandano in
affidamento i propri capi in Piemonte, bisogna infatti considerare
che i vaccini non sono al momento facili da reperire, come tra
l'altro avete richiamato, per una scarsa disponibilità in commercio
e una forte richiesta.
Inoltre il vaccino, per espletare la sua efficacia dal punto di
vista dello sviluppo dell'immuno-protezione, impiega un tempo di
circa 30-40 giorni, tempo di cui bisogna tenere conto per la
valutazione delle attività.
Per quanto invece concerne il ricorso alla vaccinazione massiva,
l'Assessorato e la struttura complessa sanità animale dell'Azienda
USL, che tra l'altro ringrazio perché è sempre stata presente,
stanno valutando di poterne fare ricorso durante la stagione
invernale, visto il fatto che si deve intervenire dopo che c'è
questo momento di massimo sviluppo della diffusione del virus, così
da arrivare a fornire la protezione per la prossima stagione
vettoriale.
Bisogna anche ricordare che il vaccino ha un'efficacia, in
termini di copertura, di circa sei mesi.
Rispetto alla Bluetongue, lei ha citato i sottotipi: è vero che
i sottotipi sono vari, ma in questo momento, nella nostra parte
d'Italia, quindi in Piemonte e in Valle d'Aosta, noi di fatto siamo
lambiti dal sottotipo BTV8. I vaccini del sottotipo BTV8 sono, di
fatto, acquistabili e somministrabili sia per il sottotipo BTV8 che
per il sottotipo BTV4.
In Sardegna invece, dove - ahimè - la situazione è assolutamente
drammatica e dove purtroppo tutta una serie di situazioni non sono
come in Valle d'Aosta, allo stato attuale è presente anche nel sud
dell'isola il sottotipo BTV3 che lei ha citato e che sta arrivando
anche dal nord dell'Europa.
Veniamo ora ai quesiti posti dal collega Planaz, "Se sia
previsto un piano di rimborso sulle misure di controllo e di
gestione per contenere i focolai": tra le misure più efficaci per
contrastare il diffondersi della malattia, vi è l'applicazione del
trattamento insetto-repellente. Tale misura in Valle d'Aosta è
stata resa obbligatoria per tutti gli animali sensibili alla
Bluetongue con nota del 30 agosto, quella richiamata più sopra, e
l'Assessorato formalmente ha autorizzato - e questa è una grande
novità e probabilmente in termini di sistema è anche uno dei motivi
per i quali riusciamo ad avere in un ragionamento di sistema anche
un controllo rispetto ai focolai e alla mobilitazione da vivo -
l'Associazione Anaborava (ringrazio tantissimo, sia il dottor Vevey
che il presidente Bianquin) a fornire gratuitamente il trattamento
agli allevatori all'interno del Piano di assistenza zooiatrica
2024: in poche parole, in questo momento a livello pubblico stiamo
pagando per il tramite di Anaborava.
Tra le altre cose, visto che anche rispetto al farmaco
insetto-repellente si cominciano ad avere delle problematiche in
termini di reperimento del farmaco stesso, stiamo fortemente
incentivando il fatto che questo farmaco venga somministrato
tramite i veterinari regionali invece che acquistando direttamente
il farmaco stesso e quindi ricettando, perché questo prevede anche
di continuare a ragionare in massima tutela, avere la garanzia di
un monitoraggio e anche della somministrazione corretta del
farmaco, anche perché, qualora venga acquistato in altra maniera,
viene utilizzato per trattare i propri bovini, ad esempio, ma
magari, quando si sono finiti di trattare i pochi bovini, se ne
avanza, resta giustamente in disponibilità per le prossime volte,
mentre invece, siccome c'è la difficoltà assoluta a reperirlo, il
fatto di averlo per tutti fa sì che si riesca a trattare più
animali.
Venendo alla domanda n. 2, per agevolare la compravendita è
stata chiesta una deroga per consentire le motivazioni all'interno
delle regioni. Come ho richiamato poc'anzi, la deroga può essere
applicata in caso di focolai per positività alla PCR da batteri o
virus rilevata dal materiale genetico se vi è assenza di
sintomatologia clinica in atto. Ovviamente le deroghe non esistono
qualora l'animale clinicamente dallo stesso allevatore e poi dal
veterinario sembri essere affetto da Blue tongue.
Vi confermo il fatto che nel momento in cui un animale è
risultato essere clinicamente sospetto è stato sempre poi
considerato, anche con i test, realmente malato.
Per quanto riguarda il commercio dei vitelli fuori regione vale
la risposta resa prima al quesito posto dal collega Lavy circa la
vaccinazione su base volontaria e la valutazione in corso circa il
ricorso alla vaccinazione massiva durante l'inverno, in modo da
fornire la protezione per la prossima stagione.
Sicuramente quanto già affiorato nel corso delle interlocuzioni
che ci sono state in queste settimane e che lei ha rappresentato
anche poc'anzi rispetto alla questione movimentazione da vivo dei
vitelli è una cosa che possiamo provare ad approfondire nelle
prossime settimane.
Venendo alla risposta alla domanda n. 3, il regolamento UE
8.9.2020 - nel caso di sospetto o confermato focolaio di una
malattia quale la Bluetongue - dispone il vincolo sanitario e
quindi il blocco della movimentazione verso altri stabilimenti a
tutti gli animali presenti nello stabilimento.
Il protocollo che abbiamo adattato alla realtà regionale e che è
stato autorizzato grazie al principio di massima tutela che abbiamo
applicato in Valle d'Aosta - quindi quello di cercare il focolaio
nel momento in cui era necessario movimentare un animale (che è
stato applicato in Valle dal Ministero della salute e dal Centro di
referenza per lo studio e l'accertamento delle malattie esotiche
degli animali) - consente invece al momento, per le movimentazioni
infra-regionali, quindi solo all'interno della Regione, quanto
segue:
1) in caso di focolaio per positività alla PCR, con presenza di
sintomatologia clinica in atto, il codice stabilimento viene posto
in blocco di movimentazione per vincolo sanitario e non è
autorizzata alcuna movimentazione. Il focolaio viene estinto dopo
almeno 60 giorni dalla data dell'ultimo caso sospetto, anche in
caso di morte o macellazione del capo sintomatico;
2) in caso invece di focolaio per positività alla PCR, con
assenza di sintomatologia clinica in atto, il codice stabilimento
viene comunque posto in blocco di movimentazione per vincolo
sanitario. Sono comunque autorizzate - ed è questa la deroga - le
movimentazioni intra-regionali per compravendita e partecipazione a
manifestazioni fiere, battaglie, mercati e per gli affidi degli
animali che rispettino la seguente procedura: esito favorevole al
test PCR eseguito dopo almeno sette giorni di trattamento con
insetto-repellente; garanzia della copertura con insetto-repellente
al momento della movimentazione; trattamento insetticida nei mezzi
di trasporto documentabile; generazione del modello 4
informatizzato che deve essere validato dal veterinario
ufficiale.
Il focolaio viene estinto dopo 60 giorni dalla data della prima
PCR positiva corrispondente alla data di apertura del sospetto
focolaio del Sistema Informativo Malattie Animali, ciò anche in
caso di ulteriore positività su altri capi dello stabilimento o di
morte o di macellazione del capo risultato positivo.
Alla luce di quanto sopra rappresentato, non si ritiene al
momento necessario modificare ulteriormente il protocollo di cui
trattasi, in quanto è stato ampiamente condiviso dall'Azienda USL,
dalle Associazioni di categoria, Anaborava e ARER, ed è già il
risultato di una serie di deroghe approvate, come già detto, dal
Ministero della salute e dal Centro di referenza animale rispetto
alle norme molto più restringenti imposte dai regolamenti europei,
proprio grazie alla prassi applicata nella nostra regione, per cui
cercheremo sicuramente di fare determinati ed ulteriori
ragionamenti rispetto alle evoluzioni.
Quello che mi sento di dire - perché è la prima volta che mi
capita di avere a che fare con un'epidemia zootecnica sugli animali
- è che, di fatto, sicuramente anche l'evoluzione di quello che a
livello nazionale ed internazionale sta avvenendo permetterà poi
dopo, nonostante le buone prassi, di fare dei ragionamenti rispetto
a quelli che potrebbero essere ulteriori o ampliamenti del caso o
deroghe.
Dalle ore 19:23 riassume la Presidenza il presidente
Bertin.
Bertin (Presidente) -
Per la replica, consigliere Planaz,
a lei la parola.
Planaz (RV) -
Grazie, Assessore, per la chiarezza, perché
sembra una cosa banale ma vediamo che, quando si approfondiscono
gli argomenti, emergono molte difficoltà anche a mettere in atto
tutte le prassi.
Bene le deroghe e tutto quello che si è fatto fino adesso, l'ho
già anticipato prima.
La nostra preoccupazione, da adesso in avanti, è per la
commercializzazione dei vitelli, ma accettiamo e ci rendiamo
disponibili alla collaborazione per far poi sì di creare un
documento e un protocollo che non blocchi l'intera
commercializzazione, perché ci ritroveremmo con le stesse
difficoltà della demonticazione: le strutture, soprattutto nostre
regionali dei nostri allevamenti, non sono attrezzate per mantenere
tutti i vitellini che nascono nel periodo invernale e, di
conseguenza, dovremmo cercare di adottare delle misure per far sì
che questo non avvenga.
Ringrazio di nuovo per la chiarezza delle risposte alle nostre
interpellanze, per fortuna aveva a disposizione venti minuti,
perché era una risposta molto corposa.
Continueremo a collaborare e a monitorare per risolvere al
meglio questa situazione.
Presidente -
Consigliere Lavy, a lei la parola.
Lavy (LEGA VDA) -
Grazie, Assessore, per la risposta e
anche per lo sforzo che ha fatto a rispondere a delle domande a cui
non pretendevo assolutamente risposta; ha saputo in maniera
corretta, anche brillante in alcuni momenti, dare una risposta.
L'ha detto lei: è il buon senso che deve guidare in questa
situazione, forse l'esperienza del Covid ha un poco insegnato che
non bisogna agire troppo d'impulso, ma ragionando con tutta una
serie di misure e valutando magari deroghe in alcuni casi o
facilitazioni in altri, che in questo tipo di prassi che riguardano
la Bluetongue sembrano esserci.
La questione di portare giù gli animali il più possibile in
qualche maniera verso le stalle di fondovalle, il fatto di separare
gli animali positivi da quelli negativi dopo il test PCR, la
vaccinazione volontaria che verrebbe fatta nel caso sui vitelli e
il fatto d'inserire i prodotti insetto-repellenti sono tutte misure
di cui magari chi non è del settore non capisce l'efficacia, e
anche l'importanza di avere queste misure comprese, però chi è del
settore sa che sono delle questioni non di secondo piano, anzi,
soprattutto in una fase in cui c'è preoccupazione nel settore
dell'allevamento, al di là del mondo del settore bovino,
soprattutto nel settore ovino, che è già ancora più in crisi di
suo, che rischia con questa malattia di avere una mazzata finale;
speriamo ovviamente di no, se ci si continua a muovere in questa
sorta di solco tracciato dal buon senso, problemi ce ne saranno
comunque, per carità, però si potranno dare risposte e
tranquillizzare gli allevatori per i prossimi mesi che sicuramente,
al di là di tutto, non saranno facili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK