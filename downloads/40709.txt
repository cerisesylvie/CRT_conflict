Consiglio Regionale della Valle d'Aosta - Oggetto del Consiglio n. 42 del 25 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 42 del 25 luglio 2018 - Resoconto
OGGETTO N. 42/XV - Interrogazione. "Utilizzo delle risorse
previste nel Fondo per la lotta alla povertà e all'esclusione
sociale".
Fosson (Presidente) -
Punto n. 5 all'ordine del giorno.
La parola all'assessore Certan per la risposta.
Certan (ALPE) -
Il collega Sorbara nella sua
interrogazione mi chiede se sono a conoscenza del decreto 18 maggio
2018, recante i criteri di riparto del fondo per la lotta alla
povertà e all'esclusione sociale, e se è già stato ipotizzato come
utilizzare i relativi fondi. Tale decreto del Ministero del lavoro
e delle politiche sociali ha approvato e adottato il primo piano
per gli interventi e servizi sociali di contrasto alla povertà,
relativo agli anni 2018, 2019 e 2020. Si tratta dell'atto di
programmazione nazionale delle risorse afferenti alla quota di
servizi del Fondo povertà e stabilisce già la destinazione d'uso:
somme destinate al finanziamento dei servizi di accesso al REI
(Reddito di Inclusione), per la valutazione multidimensionale
finalizzata a identificare i bisogni del nucleo familiare e per i
sostegni da individuare nel progetto del REI; somme riservate al
finanziamento di interventi e servizi in favore di persone in
condizione di povertà estrema e senza dimora; somme riservate al
finanziamento di interventi in via sperimentale a favore di coloro
che, al compimento della maggiore età, vivono fuori dalla famiglia
di origine sulla base di un provvedimento dell'autorità
giudiziaria, volti a prevenire condizione di povertà e permettere
di completare il percorso di crescita verso l'autonomia. Nei
successivi articoli del decreto sono definiti nello specifico quali
interventi e servizi devono essere finanziati con i fondi assegnati
e quali sono i destinatari degli stessi.
Nella riunione del 23 luglio, con la deliberazione n. 902 la
Giunta regionale ha approvato la ripartizione del Fondo nazionale
per le politiche sociali e del Fondo per la lotta alla povertà e
all'esclusione sociale attribuito alla Regione Valle d'Aosta per
l'annualità 2017. Inoltre in questo periodo stiamo anche
monitorando i fondi dell'Unione europea della nuova programmazione
2021/2028, che avranno particolare attenzione proprio alla lotta
alla povertà.
I referenti dell'Amministrazione regionale (Politiche sociali e
giovanili e del Piano di zona) non solo sono a conoscenza della
pubblicazione del decreto, ma hanno anche regolarmente partecipato
agli incontri organizzati dal Ministero per la redazione del piano
nazionale di contrasto alla povertà. Le indicazioni fornite dal
piano, così come la ripartizione dei fondi, non sono quindi
elementi di novità, ma nascono proprio dalla collaborazione e dalla
contrattazione nei mesi scorsi tra il livello nazionale e quello
regionale in merito anche al REI. La Valle d'Aosta sta definendo
oggi il proprio piano regionale di lotta alla povertà nell'ambito
di quanto già stabilito a livello nazionale, tenendo conto
dell'attuale offerta di servizi, interventi e progetti attivi nel
nostro territorio.
In particolare la proposta che sarà presentata al Ministero
rispetto all'utilizzo dei fondi prevede quanto segue. Finanziamento
pari a 408 mila euro per i servizi afferenti al REI: sarà
utilizzato per azioni di sostegno alla realizzazione dei progetti
personalizzati con particolare riferimento all'attività di
selezione, orientamento, inserimento dei beneficiari in attività
personalizzate di attivazione sociale, alla progettazione e
realizzazione di attività lavorative o similari con ricaduta
positiva nella comunità. Il senso è che, a fronte del denaro
ricevuto dall'amministrazione pubblica, il beneficiario possa
seguire un percorso di attivazione in ambito lavorativo o formativo
oppure nel mondo del volontariato per mantenere e migliorare le
competenze e le capacità acquisite, perché a volte è proprio questo
il
gap
tra la possibilità di accedere e poi la qualità della
documentazione che viene prodotta. Un finanziamento pari a 100 mila
euro integrerà quello assegnato alla Regione Valle d'Aosta per un
progetto rivolto alle persone in condizioni di povertà estrema
senza dimora, ammesso a finanziamento dal Ministero per un importo
pari a circa 300 mila euro. Il progetto si propone di realizzare
percorsi di accompagnamento e reinserimento sociale per persone
senza dimora, ma di fatto presenti in Valle d'Aosta, sperimentando
l'approccio
Housing First
: a partire dall'assegnazione di
abitazione mediante la presa in carico dei Servizi sociali, la
persona è sostenuta in un percorso di autonomizzazione.
Finanziamenti copriranno le spese relative agli alloggi, ai
progetti personalizzati, alle attività di sostegno dei servizi a
bassa soglia. Mi riferisco qui al dormitorio e mensa pubblici di
Aosta e al dormitorio di Saint-Vincent. Per il finanziamento pari a
50 mila euro per i ragazzi che al compimento della maggiore età
vivono fuori della famiglia di origine, bisogna invece ancora
attendere le indicazioni del Ministero, prima di poterne definire
la destinazione specifica.
Presidente -
La parola al consigliere Sorbara per la
replica.
Sorbara (UV) -
Lei sa benissimo che in questi anni i
Comuni, l'Amministrazione regionale e il Comune di Aosta in qualità
di ente capofila nei Piani di zona, stanno lavorando per il
crescente aumento della povertà in Valle d'Aosta. Ci sono stati una
serie di tavoli di lavoro tra i Comuni, la Regione all'interno dei
Piani di zona, le organizzazioni sindacali, la cooperazione, il
terzo settore e i vari soggetti che, in base ai vari temi, venivano
coinvolti.
Da una prima analisi dell'Università della Valle d'Aosta è
emerso un dato sulla povertà che per noi è importante. Certo,
quando sulla mozione iscritta a un successivo punto all'ordine del
giorno si parlerà di spreco alimentare, andremo anche a
identificare cosa vuol dire povertà, povertà assoluta o relativa.
Ci sono due dati importanti, il primo è che la povertà in Valle
d'Aosta è di circa il 10 percento e si attesta in questi anni con
un aumento che è partito dal 2008. È un dato un po' in
controtendenza con quello che succede a livello nazionale, dove
abbiamo una percentuale del 21 percento. L'unico dato che fa
relativamente sorridere è che in Valle d'Aosta, all'interno di quel
10 percento, abbiamo un dato superiore al resto d'Italia per la
povertà in particolar modo delle persone
single
oppure
separate.
L'altro dato importante, che invito la Giunta e il Presidente a
portare all'interno dei tavoli di lavoro dove rappresenterete la
Valle d'Aosta, è che il finanziamento nei confronti della Regione
Valle d'Aosta - 408 mila euro in ambito territoriale, 100 mila euro
per progetti e 50 mila euro - è il dato più basso di tutta Italia.
Per fare un esempio, la seconda Regione che beneficia di un fondo
bassissimo è il Friuli Venezia Giulia con 1 milione 400 mila euro,
per poi arrivare a Regioni come la Sicilia, la Lombardia o la
Campania che possono beneficiare di 42 milioni di euro e 31 milioni
di euro.
Questo è un dato che va un po' a discapito di quello che si è
detto anche negli scorsi Consigli, perché i fondi vengono erogati
anche sul benessere che viene rilevato all'interno della nostra
regione, che comunque risulta tra i più alti in Italia e lo si vede
dai dati ISTAT per quanto riguarda la spesa degli italiani ed altri
dati. Però c'è un dato importante e fondamentale: per poter
utilizzare questi fondi è fondamentale, e il decreto lo definisce,
l'approvazione del Piano regionale della povertà. Senza
l'approvazione di questo Piano regionale della povertà, non si
possono utilizzare questi fondi.
Proprio in funzione di come Regioni come l'Emilia-Romagna o la
Liguria hanno approvato questo bando - loro non erano in periodo
elettorale, lo hanno approvato a maggio/giugno - l'invito, dal
momento in cui è stato inviato anche dai Piani di zona su cui
abbiamo lavorato anche noi come Comune di Aosta nei mesi
precedenti, è di approvarlo determinando però delle linee guida
importanti. La prima è la possibilità di utilizzare fondi
nazionali, fondi comunitari e fondi regionali. E poi ci sono alcuni
temi importanti come il lavoro della comunità, interventi per il
contrasto alle gravi marginalità e anche il diritto al cibo, al
recupero alimentare e la lotta allo spreco. Sono dei punti che dopo
potremo dettagliare. Per cui il mio auspicio e la mia domanda erano
proprio connessi al fatto di approvare nei tempi più stretti e
porsi anche nei tavoli nazionali, portando la giusta realtà di
quello che avviene all'interno della nostra regione.
Presidente -
Prima di procedere al punto successivo,
informo l'Aula che è arrivata ora la notizia che è morto Sergio
Marchionne, per cui, a nome di tutta l'Assemblea, formulo le più
sincere condoglianze alla famiglia e a tutta FCA.
Informo inoltre che la
governance
del casinò ci ha
comunicato che sarà qui oggi pomeriggio. Quindi, dopo l'audizione
dei sindacati, verso le 16:15 audiremo la governance del
Casinò.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK