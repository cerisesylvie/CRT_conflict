Consiglio Regionale della Valle d'Aosta - Oggetto del Consiglio n. 2761 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 2761 del 25 settembre 2002 - Resoconto
OGGETTO N. 2761/XI Tempistica delle autorizzazioni ENAV ed ENAC
per l'operatività dell'aviosuperficie annessa alla palestra presso
la caserma dei Vigili del fuoco. (Interrogazione)
Interrogazione Premesso che:
- con D.G. del 9/04/2001 veniva approvato il certificato di
collaudo relativo ai lavori di realizzazione della nuova palestra
presso la caserma dei Vigili del Fuoco e dell'annessa
aviosuperficie in terrazza;
- che ad oggi l'aviosuperficie non risulta ancora operativa in
quanto mancante delle autorizzazioni ENAV ed ENAC;
i sottoscritti Consiglieri regionali
Interrogano
l'Assessore al Territorio, Ambiente e Opere Pubbliche per
sapere:
1) i motivi che impediscono il rilascio delle autorizzazioni
ENAV-ENAC;
2) con quali tempistiche e provvedimenti verrà resa operativa
l'aviosuperficie;
3) a quanto ammontano i costi relativi alla realizzazione di
tale struttura.
F.to: Frassy - Lattanzi
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Credo che alla base di questa interrogazione
ci siano delle informazioni non esatte che ha ricevuto il
Consigliere Frassy in quanto, iniziando dal punto 2,
l'elisuperficie situata sul tetto della palestra della caserma dei
vigili del fuoco è operativa dal 24 aprile 1999 e questo sulla base
della denuncia di inizio esercizio fatta dal gestore, quindi dal
Responsabile dei vigili del fuoco, 40 giorni prima della data del
24 aprile, così come previsto dal decreto ministeriale 10 marzo
1988. Per quanto riguarda le autorizzazioni, le autorizzazioni
dell'ENAV non sono necessarie in quanto per l'uso di questa
elisuperficie non ci sono piani di volo e non c'è radioassistenza;
per quanto riguarda le autorizzazioni ENAC, queste si concretizzano
con il verbale relativo alla visita ispettiva che viene fatta
successivamente alla denuncia di esercizio da parte del
gestore.
Sono state fatte due visite ispettive da parte dell'ENAC: nella
prima visita, avvenuta nell'estate del 1999, sono stati prescritti
dei lavori di rifinitura e miglioria, puntualmente eseguiti, e, per
quanto riguarda il verbale conclusivo della seconda visita
ispettiva, faccio presente che l'ENAC ha trasmesso il parere
rammentando che non sussistono problemi operativi per quanto
concerne l'apertura dell'elisuperficie per l'attività di volo in
UFR diurno, con le seguenti
prescrizioni… e indica due condizioni -
qui andiamo nel tecnico - che leggo; la prima:
"Con riferimento
alle norme JAR OP53, considerato che la piazzola si trova in
ambiente ostile congestionato, è necessario l'impiego di elicotteri
in grado di operare con certificazione in categoria A e performance
Class 1".
Qui, preciso che si tratta di elicotteri biturbina, è il caso
del nostro 412, performance class 1. Il nostro 412 in assetto di
soccorso corrisponde al velivolo indicato nella condizione numero
1. Poi ancora al punto 2:
"Con riferimento al DM 10 marzo 1988,
le operazioni di volo devono essere consentite ai piloti, in
possesso dei requisiti previsti dalla normativa in vigore, sotto
l'esclusiva responsabilità del pilota stesso; questi, nello
svolgimento delle operazioni suddette, è tenuto a conformarsi alle
norme e alle procedure di volo contenute nelle apposite
pubblicazioni nazionali e alle prescrizioni fornite dal manuale di
volo e dal regolamento tecnico ENAC"
. Queste prescrizioni sono
state trasmesse all'Amministrazione con lettera del 20 dicembre
2001 ma, ai sensi della normativa, ripeto, l'elisuperficie è da
ritenersi operativa alla data di denuncia di esercizio da parte del
gestore.
Prima di rispondere all'ultima domanda, voglio precisare che
questa elisuperficie viene impiegata assolutamente in condizioni di
emergenza e di straordinarietà, con uso limitato a velivoli di
soccorso e cito dalla relazione del gestore, Ing. Badino:
"Nel
caso, disponibilità dell'elisuperficie di importanza essenziale per
l'operazione di soccorso nel caso di inagibilità dell'aeroporto
regionale o quando si renda necessario prelevare con urgenza
personale o materiale di soccorso disponibili presso la sede del
Comando regionale e non facilmente trasferibili
all'aeroporto"
.
Per quanto riguarda i costi, è difficile definire con esattezza,
trattandosi dell'utilizzo della soletta che copre la palestra della
caserma. Abbiamo estrapolato i costi relativi alle opere metalliche
di protezione e delle opere relative alla segnaletica che ammontano
a circa 60.000 euro.
Président
La parole au Conseiller Frassy.
Frassy (FI)
Non siamo soddisfatti della risposta che
l'Assessore ci ha fornito. Concordiamo solo sull'esordio della
risposta dell'Assessore, che in effetti alcune informazioni
iniziali non erano complete ma, avendo noi l'abitudine poi di
verificare le informazioni, abbiamo acquisito ulteriori elementi
che immaginavamo che l'Assessore conoscesse. Il fatto che
l'Assessore li abbia omessi nella sua illustrazione ci porta a due
conclusioni: o l'Assessore non conosce nel dettaglio le
problematiche dell'aviosuperficie oppure l'Assessore volutamente ha
ritenuto opportuno non portare a conoscenza dell'aula, e dunque del
pubblico, le gravi carenze di questa aviosuperficie.
Assessore, mi perdoni, ma spesso "a pensare male ci si azzecca",
dice un adagio più volte usato in politica e devo dire che mai come
in questo caso forse la sensazione è veritiera perché la precisione
delle due ispezioni a cui lei ha fatto riferimento mi lascia
perplesso relativamente al fatto che lei non sia a conoscenza della
terza ispezione che avverrà da qui a qualche settimana da parte
dell'ENAC e che potrebbe portare alla definitiva inagibilità di
questa aviosuperficie. Assessore, allora, alcune informazioni
gliele do io, nel caso in cui gli uffici gliele abbiano celate.
Intanto, questa aviosuperficie non ha mai svolto le sue funzioni
se non in sede di collaudo in quanto a quelle che erano le
prescrizioni tecniche iniziali, peraltro pesanti e senza
precedenti, se ne sono aggiunte altre o meglio se ne aggiungeranno
altre. Le prescrizioni dell'autorizzazione del 1999 sono senza
precedenti perché è difficile che un'aviosuperficie abbia
possibilità di accesso rispetto ai quattro punti cardinali soltanto
da un punto, in particolare dal lato est, e che preveda,
preliminarmente all'utilizzo di situazioni di emergenza -
sottolineo di emergenza - la chiusura del traffico della viabilità
circostante; diventa già difficile rendere compatibili questi due
concetti: chiusura preliminare del traffico con operazioni in
regime di emergenza, come lei giustamente e correttamente ha
evidenziato.
Dobbiamo anche dire che ci risulta che l'Amministrazione
regionale abbia richiesto un parere di compatibilità di
urbanizzazione dell'aviosuperficie con il contesto urbano limitrofo
quando è notorio che in materia, se ci sono problematiche di
servitù, sono le aviosuperfici che devono adattarsi al contesto
urbanizzato e non viceversa. Questo perché, nonostante la presenza
di quella aviosuperficie, l'amministrazione comunale ha consentito
la realizzazione di ulteriori manufatti destinati a civile
abitazione e comunque a terziario. Dai dati in nostro possesso
risulta una situazione preoccupante, nel senso che le macchine che
lei ha citato… il 412 in particolare ha
un soffio creato dalle turbine che sotto i venti metri crea
problemi sui vetri, sugli infissi, crea problemi di risucchio sui
panni stesi, cappotta le carrozzine e butta per terra le persone.
Perché ci soffermiamo su questo aspetto? Perché il tetto
dell'aviosuperficie è collocato ad un'altezza di 8,5 metri e, a
fronte di questi 8,5 metri, abbiamo delle edificazioni che superano
i 15 metri.
Lei capisce, allora, che l'elicottero, per poter atterrare
sull'aviosuperficie, dovrebbe passare davanti alle finestre, ai
balconi di quegli edifici che sono in fase di ultimazione. Ecco
perché probabilmente fra un paio di settimane ci sarà il terzo
sopralluogo che lei ha omesso di anticiparci che potrebbe scrivere
la parola fine ad una vicenda che è nata male e che probabilmente
finirà per essere l'ennesimo sperpero di denaro pubblico.
Si aggiunga a questo che il decreto del 23 maggio del Ministro
Lunardi ha recepito le norme ICAO della convenzione del 1944 che
sono molto più restrittive di quanto non lo siano le norme del
precedente decreto ministeriale del 10 marzo 1988.
Non concordiamo assolutamente con quella che è la sua
definizione di spesa in quanto è quanto meno sorprendente che un
tetto adibito ad elisuperficie abbia le stesse caratteristiche di
un tetto che abbia solo funzione di copertura di un immobile ad uso
palestra.
In conclusione, pertanto, non siamo soddisfatti del merito, ma
ce lo consenta, Assessore, neppure del modo con cui lei risponde a
legittime richieste dei Consiglieri. La sua è stata una risposta
omissiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK