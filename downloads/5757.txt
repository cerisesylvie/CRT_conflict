Consiglio Regionale della Valle d'Aosta - Oggetto del Consiglio n. 180 del 25 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 180 del 25 novembre 1983 - Resoconto
OGGETTO N. 180/VIII - POSIZIONE DEL PRESIDENTE DELLA GIUNTA
IN SEDE DI CONSIGLIO DEI MINISTRI SUL PROGETTO DI LEGGE DI
RIDUZIONE DEL RIPARTO FISCALE FRA STATO E REGIONE.
(Interpellanza).
PRESIDENTE:
Do lettura dell'interpellanza presentata dai
Consiglieri Tonino e Dolchi:
INTERPELLANZA
Risulta ai sottoscritti Consiglieri regionali che durante la
discussione, in Commissione Bilancio del Senato, sulla legge
finanziaria dello Stato per lo anno 1984, a proposito dell'articolo
di legge che prevede una riduzione di due decimi del riparto
fiscale della Valle d'Aosta, il Ministro del Tesoro Goria abbia,
tra l'altro, affermato:
"... alla seduta in cui il Consiglio dei Ministri deliberò in
materia, il Presidente della Regione Valle d'Aosta, che era
presente, espresse il suo consenso in ordine alla
riduzione..."
Tenuto conto della gravità di tale affermazione si
INTERPELLA
il Presidente della Giunta regionale per conoscere:
1) se risponde al vero quanto dichiarato dal Ministro Goria
in merito alla posizione tenuta dal Presidente della Giunta
regionale durante la seduta del Consiglio dei Ministri dedicata
all'esame della proposta di riduzione del riparto fiscale della
Valle d'Aosta;
2) nel caso le affermazioni del Ministro risultino non
veritiere, quali azioni intende promuovere la Giunta regionale per
smentire e rettificare le dichiarazioni rilasciate in sede di
Commissione Bilancio del Senato.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO (P.C.I.)
: L'argomento è stato trattato ieri su
iniziativa del Consigliere Pedrini, tuttavia, se il Consiglio è
d'accordo, noi vorremmo chiedere altre precisazioni. Leggendo
attentamente il verbale, così come è stato pubblicato dal
bollettino delle Commissioni del Senato, risulta che dopo che il
Ministro Goria ha fatto la ormai nota affermazione secondo cui il
Presidente della Giunta, che era presente, aveva espresso il suo
consenso in ordine alla riduzione dei 2/10, il Sen. Fosson non si
sia nè indignato, nè opposto. Non so se il Presidente della Giunta
abbia la sana abitudine di incontrarsi periodicamente con i nostri
Parlamentari in modo da concordare un'azione in sede di Parlamento,
ma questo fatto mi ha stupito e non so se è giusto chiederne le
ragioni al Presidente della Giunta o al Sen. Fosson.
Sul "Travail" ho scritto in merito a questa vicenda che noi dei
Ministri democristiani non ci fidiamo molto, e non è una questione
pregiudiziale, lo diciamo a ragion veduta. Nello stesso tempo
abbiamo fatto rilevare che in quest'aula il Presidente della Giunta
non disdegna di raccontare alcune balle, le verifichiamo poi sempre
dopo, ma questa è anche una di quelle sane abitudini che ha il
nostro Presidente della Giunta, per cui un interrogativo vorrei che
fosse sciolto in quest'aula; questa volta la balla chi è che l'ha
raccontata? Se la risposta è quella che ha dato ieri il Presidente
della Giunta - e non è che abbiamo ragione di dubitarne - credo che
perlomeno ci voglia una seria smentita nei confronti del Ministro
Goria. Lo abbiamo scritto nell'interpellanza, chiediamo alla Giunta
regionale che faccia la sua parte per chiedere la smentita o la
rettifica; in caso contrario credo che sia questo il compito del
Consiglio, perchè al di là delle battute che vengono facili in
questa occasione, il problema è anche un tantino serio, per cui mi
auguro che la risposta della Giunta sia altrettanto seria.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE (U.V.):
Se l'abitudine di raccontare balle è una
sana abitudine, occorre dire che da quella parte siete
sanissimi.
Ma a parte questo scambio di gentilezze, credo di avere spiegato
ieri che da quanto risulta a me vi è stato un equivoco, forse anche
comprensibile, fra la mia posizione e quello che ha affermato il
Ministro Goria. Credo di avere anche detto che volevo chiarire la
questione privatamente con il Ministro Goria, perchè gli avevo
parlato a lungo prima del Consiglio dei Ministri e poi abbiamo
discusso, praticamente solo noi due, nel corso della riunione del
Consiglio dei Ministri. Volevo capire come era potuta venire fuori
una teoria del genere, tanto più che molto prima di
quell'interpellanza, in Consiglio regionale, avevo espresso parere
contrario alla riduzione dei 2/10. Avevo inoltre visto l'On. Amato
a Saint-Vincent la sera successiva, che era un sabato, sempre per
continuare la discussione. Dopo che avrà avuto questo chiarimento,
di cui avevo privatamente incaricato il Sen. Fosson, che ho la sana
abitudine di vedere, provvederò o ad una smentita, oppure
provvederemo insieme, il Ministro Goria ed io, ad uno scambio di
lettere per precisare che c'era stato questo equivoco.
Facendo questa smentita senza avere sentito perchè il Ministro
abbia capito in questa maniera, mi sembrava di mancare di rispetto
verso un'istituzione della Repubblica, anche se in questo momento è
ricoperta da un democristiano.
PRESIDENTE:
Ha chiesto di parlare per la replica il
Consigliere Tonino, ne ha facoltà.
TONINO (P.C.I.):
Restiamo in attesa della smentita
ufficiale, che non è una questione irrilevante, dal mio punto di
vista, sia per l'opinione pubblica sia anche, perchè non dirlo, per
una certa conduzione che c'è stata in questa vicenda del taglio sui
2/10. Noi, ad esempio, abbiamo fatto una critica al fatto che
l'Union Valdôtaine avesse deciso di manifestare la contrarietà da
sola; un problema di questo tipo richiedeva, a nostro avviso, una
manifestazione cui partecipassero tutte le forze politiche che si
sono battute contro questo taglio. Su questioni di questa portata
ci deve essere il massimo di chiarezza a tutti i livelli e credo
che servirà anche per il futuro; i diritti autonomisti della nostra
Regione si difendono solo se c'è unità e chiarezza da parte di
tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK