Consiglio Regionale della Valle d'Aosta - Oggetto del Consiglio n. 226 del 7 ottobre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 226 del 7 ottobre 1967 - Resoconto
OGGETTO N. 226/67 - Applicazione in Valle d'Aosta della legge
27.7.1967 n. 632 concernente l'esecuzione di opere di sistemazione
e difesa del suolo. - Programma di opere da eseguire con il
finanziamento disposto per gli esercizi 1967/1968. - Delega alla
Giunta.
Maquignaz
(D.C.)
- Penso che non ci sia molto da
aggiungere, perché tutti i Consiglieri hanno avuto la relazione al
programma, la circolare ministeriale e il testo della legge 27
luglio 1967.
Vorrei solo precisare alcuni punti, in particolare le modalità
di applicazione, le finalità previste dalla legge e i criteri che
abbiamo adottato per approntare questo programma da portare
all'approvazione del Consiglio.
Il piano quinquennale di sviluppo prevede 900 miliardi per la
difesa del suolo e la regolazione delle acque e dispone che
l'attuazione del piano di difesa e conservazione del suolo formi
oggetto di una successiva legge di programma.
In armonia a tali principi, lo Stato, con la legge 27 luglio
1967, n. 621, ha stanziato 110 miliardi quale somma iniziale per
affrontare subito il problema della sistemazione del suolo in
montagna, e di tale somma 1 miliardo e quaranta milioni sono stati
destinati alla Valle d'Aosta per il biennio 1967/1968; si può
quindi prevedere anche per il futuro la destinazione alla Valle
d'Aosta di altri fondi, e perciò quello che noi presentiamo oggi
all'approvazione è solo un primo programma di intervento:
l'articolo 7 della legge stabilisce che i programmi delle opere per
le Regioni a Statuto speciale devono essere predisposti dal
Ministero dell'agricoltura e delle foreste d'intesa con gli organi
regionali.
La Giunta ha ritenuto opportuno, prima di prendere contatti col
Ministero, sottoporre al Consiglio questo programma; sempre in base
all'articolo 7 della legge, alle Regioni a Statuto speciale lo
Stato assegna i fondi direttamente e perciò questi fondi vengono
introitati nel bilancio regionale e questo semplifica molto
l'applicazione della legge. Al Magistrato per il Po è demandato
invece il compito del coordinamento di tutti gli interventi e,
pertanto, di esprimere il parere tecnico sui singoli esecutivi. Per
quanto riguarda le finalità previste dalla legge, la circolare
ministeriale n. 29 del 7.9.1967, che è allegata, precisa che
trattasi di una somma da destinare esclusivamente alla
realizzazione di interventi sistematori di competenza
dell'amministrazione forestale, cioè rimboschimenti, rinsaldamenti,
opere costruttive direttamente connesse, imbrigliamenti e
arginature.
Precisa, inoltre, che in sede di elaborazione dei programmi
dovranno formare oggetto di intervento a carattere prioritario le
zone dove più accentuato è il disordine idrogeologico, e
soprattutto le zone in cui la instabilità delle terre, specialmente
a causa dei movimenti franosi in atto, sia di grave pregiudizio per
la sicurezza degli insediamenti umani e delle colture.
Nella formulazione dei programmi dei lavori abbiamo cercato di
tenere conto dello spirito della legge, prendendo in considerazione
le più urgenti necessità di sistemazione del suolo, di protezione
degli abitati e delle colture. Tutto ciò, però, tenendo presente le
varie richieste che ci erano pervenute da parte dei Comuni e dei
privati.
Abbiamo inserito anche alcune opere di paravalanghe perché,
oltre a proteggere gli insediamenti umani, favoriscono la crescita
del bosco e, quindi, indirettamente rientrano nelle opere previste
dalla legge.
Per quanto riguarda la distribuzione dei fondi assegnati,
preciso che i lavori previsti nel programma interessano 37 comuni
sui 74, cioè il 50% dei comuni della Valle.
Sono previste opere idraulico-forestali, arginatura,
imbrigliamenti, aventi lo scopo di impedire ulteriori erosioni, per
lire 490 milioni; opere di sistemazione di frane e protezione degli
abitati e delle colture, per 225 milioni; opere di paravalanghe a
protezione degli abitati, per favorire la crescita del bosco: 195
milioni; lavori di rimboschimenti: 130 milioni.
Detto questo, io non avrei nulla d'altro da aggiungere per il
momento, tranne poi di rispondere alle eventuali richieste che mi
vengono fatte dai Consiglieri.
Germano (P.C.I.)
- Brevissima osservazione: siamo ancora
nel piano della elencazione; lo spirito della legge prevede un
piano regionale programmato della sistemazione geologica e questo
dovrebbe essere un primo stralcio. Quindi, io capisco, forse vi
sono questioni di tempo, bisogna che noi presentiamo, ecc... Però
io chiederei che l'Assessorato, la Regione, vedesse su questo
terreno la programmazione come effettivamente deve essere, cioè
avere il piano generale della sistemazione geologica, e poi avere
degli stralci, di modo che successivamente si arrivi alla
sistemazione completa della situazione.
Fosson
(U.V.)
- Brevissimamente, in aggiunta a
quanto ha detto il Consigliere Germano, effettivamente, adesso qui
è una questione di tempo, perché questa legge è recente e preparare
un programma effettivo su questo punto, comprendiamo quali sono le
difficoltà, quindi, non è un appunto che voglio fare all'Assessore
e alla Giunta in questo senso.
Però effettivamente qui, e l'ha detto anche l'Assessore, ci sono
le richieste pervenute dai vari comuni, come vengono sempre, che
vengono all'Assessorato, e quelle dei privati.
Ora, può darsi che ci siano delle necessità che il Corpo
forestale dovrebbe conoscere, che sono anche prioritarie rispetto
ad alcune di queste richieste. Però questo lo si può vedere solo
attraverso la formulazione di un programma; quindi, questa è una
raccomandazione di quanto si dovrà fare in futuro, perché adesso,
effettivamente, non si poteva fare diversamente.
La questione che i fondi entrano direttamente nel bilancio è
un'altra questione su cui avevamo insistito per le altre leggi e
avevamo già ottenuto, su questo invece ci sono ancora alcune
difficoltà e va bene che sia così.
Qui molte di queste opere verranno appaltate, specialmente
quelle per la sistemazione idrologica. Ora, su queste opere
bisognerà seguire un po' bene quelle che sono, quella che è la
spesa effettiva, perché qui ci sono delle cifre messe così, facendo
poi il progetto vero e proprio, la spesa per qualche opera potrà
aumentare, ma per gran parte potrà diminuire e dando all'appalto su
queste opere che non hanno bisogno di una mano d'opera di finitura,
si possono ottenere dei forti risparmi e quindi questi fondi,
volevo solo chiedere questo, questi fondi, una volta che sono
versati alla Regione, quelli economizzati vengono reinvestiti in
queste stesse opere, almeno penso che non debbono essere
restituiti, perché questa azione, anche con i fondi che erano a
disposizione del Magistrato del Po, si era verificato questo: tutte
le economie che facevamo si dovevano riversare; avevamo poi
ottenuto, attraverso alcune difficoltà, di poter ottenere invece i
fondi economizzati per il reinvestimento in opere analoghe. Penso
che il fatto stesso che i fondi vengono versati alla Regione,
questa difficoltà non dovrebbe sorgere, ma volevo solo avvertire
l'Assessore all'agricoltura di essere ben certo di questo, perché
effettivamente le economie che si possono fare sono forti e,
quindi, possono essere reinvestite bene.
Montesano (P.S.D.I.)
- Assessore Maquignaz...
Maquignaz
(D.C.)
- Dunque, mi si parla di un
programma generale; effettivamente noi abbiamo ricevuto la lettera
con cui ci comunicavano ufficialmente questi fondi l'11 settembre,
per il 15 di ottobre deve essere presentato al Ministero; noi
volevamo sottoporlo al Consiglio, quindi abbiamo avuto questi
quindici giorni di tempo per affrontare il programma.
Effettivamente, noi abbiamo in Assessorato un programma solo per le
frane, di 900 milioni, solo le frane; quindi abbiamo già un
programma. E qui si sono stralciate appunto quelle opere che ci
sembravano di immediata necessità e abbiamo però tenuto conto anche
delle richieste che avevamo da parte dei Comuni e dei privati.
Per quanto riguarda invece l'utilizzo di questi fondi che
derivano poi dalla esecuzione delle singole perizie, siccome si
tratta di fondi che vengono introitati direttamente
dall'amministrazione regionale, la stessa procedura come quella per
il piano verde, cioè con delle delibere d'impegno, e noi cercheremo
però di tenere le perizie in un limite più o meno approssimato a
quello del programma indicativo. Però sono fondi che disponiamo
noi, perciò non c'è mica nessun pericolo che vengano nuovamente
versati al Ministero.
Montesano (P.S.D.I.)
- Altri che chiedono la parola?
Allora, chi approva la delibera di cui al n. 3 dell'ordine del
giorno alzi la mano. Chi non approva? Scusi, Chabod, votato o no?
Allora ripetiamo per favore, entrano dei Consiglieri, quindi: chi
approva la delibera di cui al n. 3 dell'ordine del giorno alzi la
mano. Chi non approva? Astenuti? Il Consiglio approva all'unanimità
con 27 voti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK