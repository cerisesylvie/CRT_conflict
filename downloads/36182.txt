Consiglio Regionale della Valle d'Aosta - Oggetto del Consiglio n. 441 del 21 febbraio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 441 del 21 febbraio 2014 - Resoconto
OGGETTO N. 441/XIV - Modalità di gestione delle società
direttamente e indirettamente partecipate dalla Regione e ai
rapporti intercorrenti tra il Consiglio regionale della Valle
d'Aosta e le suddette società. (Approvazione di due risoluzioni.
Reiezione di quattro risoluzioni).
Presidente
- Ci sono richieste d'intervento? Ricordo che
siamo in discussione generale. Sono state depositate tre
risoluzioni che verranno distribuite...solo il tempo di
fotocopiarle.
Ha chiesto la parola il collega Viérin Laurent. Prego.
Viérin L. (UVP)
- Merci Madame la Présidente.
Per riassumere un po' ciò che è successo nella mattinata di
oggi. Al di là del dibattito, della discussione generale a seguito
delle sue dichiarazioni, Presidente, come forze di opposizione
abbiamo presentato una risoluzione; una risoluzione che, in modo
trasparente e chiaro, andava semplicemente a codificare ciò che è e
dovrebbe essere il ruolo del Consiglio regionale, soprattutto il
suo ruolo, Presidente, di ribadire con forza le funzioni ispettive
di controllo delle commissioni (questo a causa di tutti i problemi
che si sono manifestati in questi mesi e che sono diventati
manifestatamente palesi durante l'ultima audizione della CVA).
Noi, sinceramente Presidente...Presidente, sì, visto che stiamo
parlando a lei, se ci ascolta, grazie...sinceramente Presidente,
avremmo auspicato, avremmo voluto avere da parte sua una
disponibilità diversa. Lei non ci ha dato risposte sulla sua
posizione in merito alla nostra risoluzione. Le abbiamo chiesto,
dandole un'apertura di credito, anche se limitata, quale fosse la
sua idea, la sua idea come Presidente del Consiglio, non come
membro appartenete ad una maggioranza, perché, Presidente Rini,
questa risoluzione non discende dalle appartenenze politiche, non è
una risoluzione che prevede dei momenti o delle scelte che sono
politico-ideologiche, questa è una risoluzione che lei deve portare
avanti nell'espletamento del suo mandato. Un Presidente del
Consiglio che non riesce neppure a dare una sua idea su quella che
è una risoluzione, che va nell'ottica semplicemente di ribadire con
propria idea le funzioni delle commissioni, secondo noi non va
bene. Allora le interruzioni di questa mattina - e il collega
Borrello lo ricordava - hanno cercato una sintesi, ma hanno cercato
una sintesi tra la maggioranza, tant'è vero che il testo è stato
presentato dal collega Borrello, Presidente Rini, e le forze di
opposizione, e in tutto questo noi le chiedevamo di essere
super
partes
. Allora noi vorremmo capire, Presidente Rini, se lei si
schiera in questo momento con la risoluzione presentata dalle forze
di maggioranza o con la risoluzione presentata dalle forze di
opposizione, sapendo che è un "copia-incolla", che semplicemente è
stato un "copia-incolla"!
Avete preso, voi di maggioranza, il deliberato della risoluzione
delle forze di opposizione e l'avete riportato su un nuovo testo.
Allora...legittimo questo lavoro da parte delle forze di
maggioranza, ma ci chiediamo: lei, Presidente Rini, chi rappresenta
in quest'aula? E le diciamo questo perché noi crediamo che chi le
ha consigliato - in queste interruzioni, in queste sospensioni - di
tenere duro sulla linea della maggioranza, sono le persone che oggi
stanno mettendo a rischio la sua imparzialità, perché noi crediamo
che quello che le è stato fatto non sia stata un'operazione che
vada a sua favore, ma ben altro, ben altro! Quindi noi avevamo e
nutrivamo qualche speranza in merito al suo atteggiamento, anche se
non ci facevamo illusioni. Prediamo atto, visto che il collega
Borrello ha illustrato a nome della maggioranza e assieme al
collega Perron la sintesi di queste interruzioni, che lei ha fatto
parte, al di là delle interruzioni dove c'erano tutti i gruppi,
soprattutto delle riunioni di maggioranza...beh, noi crediamo che
questo sia un atteggiamento che non ci convince.
Noi, sinceramente, le avevamo dato la possibilità di votare una
risoluzione che era votabile, che codificava anche in parte ciò che
lei ha detto nel suo discorso introduttivo, ecco perché...senza
trincerarsi, Presidente, dietro questioni tecniche che qualcuno ha
ricordato. Qui non sono questioni tecniche, perché il Consiglio è
sovrano. Se il Consiglio oggi decidesse di dire che il Regolamento
del Consiglio va modificato, dando funzione ispettiva alle
commissioni...beh, il Consiglio lo potrebbe fare; se il Consiglio
decidesse oggi di approvare una risoluzione dicendo che i poteri
delle commissioni sono poteri speciali, lo potrebbe fare! Quindi
non si deve entrare nel tecnico, è una questione politica.
Ripeto e ripetiamo: i due documenti sono documenti che nel
deliberato voi avete ripreso in parte per quanto riguarda la vostra
risoluzione, e quindi ci fa veramente specie che lei non abbia
saputo mediare e riuscire a far percepire, a tutte le forze
politiche, che era di buon senso la nostra proposta e che era
votabile...soprattutto da lei, soprattutto da lei, nel ruolo
super partes
che anche questa mattina ha riaffermato. Lei,
purtroppo Presidente, attraverso questa sua operazione, che la vede
schierarsi ancora una volta con la maggioranza, si dimostra
succube, succube di una parte di maggioranza, probabilmente schiava
anche di chi ha deciso che lei avrebbe dovuto ricoprire quel ruolo
e che quindi oggi le chiede di procedere come giusto pare.
E quindi quello che noi annunciamo, per le prossime settimane,
al di là di esprimere chiaramente un voto favorevole per il nostro
documento, sapendo che anche il documento che avete presentato voi
prevede un deliberato che riprende le nostre argomentazioni, e che
quindi ci convince...ma non è questa la questione, la questione è
una questione del suo ruolo e di quello che lei sarà chiamata a
fare da oggi in avanti. Lei sicuramente ribadirà nella sua replica
che è
super partes
, che continuerà a voler essere garante di
quest'Assemblea.
Noi, attraverso i nostri rappresentanti nell'Ufficio di
Presidenza, all'interno degli organi di questo Consiglio e
all'interno di questo Consiglio stesso, apriremo, a partire da
oggi, un'operazione per mettere alla luce questa imparzialità che
lei oggi, purtroppo, rappresenta, che porterà ad un'azione
concreta, a seguito delle verifiche negli organi competenti, che
metterà in discussione il suo ruolo, soprattutto...non tanto il suo
ruolo, ma il modo in cui lei gestisce questo ruolo. Noi non ci
riconosciamo in lei, Presidente, come un Presidente
super
partes
e non riconosciamo quel ruolo di equilibrio che lei
dovrebbe tenere. E quindi lo annunciamo oggi, anche per correttezza
istituzionale, affinché lei ne sia consapevole: ci sarà un'azione
concreta che porterà ad una questione politica che noi porremo sul
ruolo che lei sta esercitando; questo non tanto per dei giochi
politici, ma proprio perché il ruolo che lei ricopre è un ruolo
delicato.
Lei, in questi giorni, è stata a Roma a rappresentare l'intero
Consiglio Valle. Ci chiediamo quale sia il mandato che lei avesse
per rappresentare la nostra Valle... Noi la richiameremo all'ordine
su ogni argomento, su questa questione della trasparenza, su questa
questione del nostro ruolo, del ruolo dei Consiglieri regionali, ma
soprattutto oggi, lei, in modo palese, purtroppo, si schiera di
nuovo dalla parte...da una parte, mentre avrebbe potuto
tranquillamente riaffermare e rilanciare questa sua Presidenza, che
in questi 8 mesi è stata tante volte messa in discussione, ma che
oggi, attraverso questo Consiglio straordinario, che riguarda
questo Consiglio e che riguarda lei, Presidente, non ha saputo
gestire...ci dispiace, ci dispiace.
In conclusione, vorremmo annunciarle e dirle che è ancora in
tempo a votare la nostra risoluzione, per dimostrare che
effettivamente non ci sono pregiudizi sulle iniziative che arrivano
anche dalle forze di opposizione, senza peraltro scontarsi con le
persone o con le figure, le cariche che lei probabilmente teme e
che questa mattina, nelle sospensioni, l'hanno probabilmente messa
in difficoltà. Lei ha dovuto scegliere, come le avevamo
preannunciato, tra due linee: quella di aderire ad una risoluzione
che codificava ciò che lei aveva detto e scontrarsi con la
maggioranza - soprattutto con i vertici di questa maggioranza -
oppure esercitare effettivamente un ruolo pilatesco. Ha cercato,
attraverso questo documento che arriva dalla maggioranza, di dare
un colpo al cerchio e un colpo alla botte, cercando di riprendere
le nostre argomentazioni, ma in un altro documento, che non è
quello che noi abbiamo presentato; è per questo che lei non è stata
all'altezza del ruolo che ricopre.
Annunciando quindi una sfiducia che si manifesterà nelle
prossime settimane, attraverso un lavoro non solo in quest'aula, ma
in tutti gli organi del Consiglio, noi le dichiariamo, da oggi una
rinuncia a sostenere quel ruolo che noi abbiamo riconosciuto,
seppur parziale, nella figura che lei ricopre.
Presidente
- Collega, molto brevemente, per rispondere ad
alcune delle osservazioni che mi ha posto.
La questione innanzitutto dell'imparzialità, che io oggi ho
ribadito, che ho ribadito in ogni sede e che cerco con umiltà
quotidianamente di portare avanti: un'imparzialità che si esplica
poi esclusivamente nell'espletamento delle proprie funzioni, nelle
funzioni che ricopro da Presidente del Consiglio. Un'imparzialità
che, come ho detto e come ho già avuto modo di dire questa mattina,
riguarda non solo me, ma i membri dell'Ufficio di Presidenza;
quindi tutti, in egual misura, facciamo parte di un organo
super
partes
, che è quello dell'Ufficio di Presidenza. Altra cosa è
l'appartenenza che ognuno di noi ha, politica, e quindi, nel
momento che si esplicita una presa di posizione su documenti
politici, questa è altra cosa. Nell'espletamento del proprio
mandato...io l'ho detto questa mattina, e mi creda: sinceramente le
intenzioni sono quelle di condurre i lavori di quest'aula e di far
rispettare il nostro Regolamento nelle prerogative e negli
interessi di tutti i Consiglieri regionali, siano essi di
maggioranza che di minoranza.
Sulla risoluzione, io ho avuto modo di dirvelo questa mattina:
sul testo presentato dalla minoranza, per quello che riguardava il
contenuto, avevamo...anche la maggioranza aveva accettato di...sì,
anch'io avevo accettato delle premesse che magari, personalmente,
non condividevo
in toto
. L'unica difficoltà che abbiamo
riscontrato è stata una difficoltà tecnica; sinceramente, da
rappresentante del Consiglio regionale, da Presidente del Consiglio
regionale, ma da eletto in Consiglio regionale - ricopriamo tutti
una funzione di legislatore - approvare un testo che cozza, in
parte, con dei regolamenti vigenti presso il nostro Consiglio
regionale, che regolano la nostra attività - perché questo è, ed è
una criticità che ci è stata evidenziata da un profilo tecnico -
sinceramente non mi pareva una cosa sensata. Nella sede
notamment
dei Capigruppo, abbiamo proposto di mantenere
tutte le premesse che erano contemplate nella risoluzione che
avevano presentato le forme di minoranza, tutte, cambiando
l'articolato senza stravolgerne assolutamente il senso, e questo è
agli atti, perché si può vedere dal documento che hanno presentato
le forze di maggioranza. Il senso rimane il medesimo, e va
nell'unica direzione di rafforzare quello che è stato detto oggi,
durante la mia esposizione di questa mattina; testo che, peraltro,
mi sembrava trovasse anche l'accordo, prima in Ufficio di
Presidenza, e poi l'abbiamo illustrato ai Capigruppo, con dei
distinguo
. Quindi il fatto che lei ha citato del
"copia-incolla"...io non so se definire questo un "copia-incolla",
ma questo passaggio può essere visto anche come un passaggio
positivo, perché c'è comunque un incontro d'intenti.
Ci sono altre richieste d'intervento? Siamo ancora in
discussione generale. Ha chiesto la parola la collega Morelli.
Morelli (ALPE)
- Merci Madame le Présidente.
Sarò breve, anche perché, insomma, dobbiamo cercare di riempire
questo pomeriggio anche di altri contenuti. Sarò brevissima per
dirle tutto il mio rincrescimento, Presidente, nei confronti della
sua inadeguatezza. Lei è inadeguata, io gliel'ho già detto
all'inizio della legislatura; lo è intanto - e non è colpa sua,
anzi, è una sua fortuna - anagraficamente innanzitutto, perché alla
sua età è un po' difficile aver già maturato una solidità personale
e politica tale da rendersi veramente
super partes
. E che
non sia
super partes
lo ha dimostrato oggi, con questa serie
di risoluzioni che ricalcano esattamente gli stessi contenuti.
Perché non accettare una risoluzione di minoranza che dice
esattamente le stesse cose della seconda risoluzione presentata
dalla maggioranza? Per il semplice fatto di non voler scontentare
qualcuno. Lei deve avere il coraggio di prendere le sue posizioni,
di svincolarsi dalle sudditanze, se vuole essere veramente una
Presidente
super partes
...con questa seconda risoluzione,
che, in fondo, per noi di minoranza, è un risultato positivo,
perché andrà a definire, a ribadire dei contenuti che sono quelli
che abbiamo presentato noi, nella nostra risoluzione.
Ciò che veramente - le dico francamente - mi spiace, è che lei
non abbia saputo cogliere questa occasione per sostenere degli
argomenti validi, talmente validi che poi vengono ripresi dalla
maggioranza! E quindi, in questo senso, io mi collego a quanto ha
detto il collega Viérin: lei, per noi, rimane una Presidente sotto
tutela e questo ci rincresce molto.
Presidente
- Altri? On est toujours en discussion
générale. On peut fermer la discussion générale? La discussion
générale est fermée. Ci sono richieste d'intervento per replica?
Possiamo passare all'esame dei testi di risoluzione? Passiamo
quindi all'esame del testo di risoluzione n. 1, la risoluzione
presentata a sigla dei componenti delle forze di minoranza. È stato
già illustrato durante il dibattito precedente...qualcuno
intende...? Ha chiesto la parola il collega Chatrian.
Chatrian (ALPE)
- Sì, grazie. Per chiedere, a nome dei
gruppi di minoranza, il voto segreto sulla risoluzione n. 1.
Presidente
- Grazie collega. Possiamo passare alla
votazione? Votiamo, colleghi. La votazione è aperta. È la
risoluzione presentata dalle forze di minoranza, colleghi. Possiamo
chiudere la votazione.
Presenti: 32
Votanti: 31
Favorevoli: 15
Contrari: 16
Astenuti: 1
Il Consiglio non approva.
Passiamo all'esame...no, era segreta, collega Morelli...viene a
video.
Possiamo passare all'esame della risoluzione n. 2, che è
presentata...prego, collega Fabbri...sulla risoluzione n. 2?
Prego.
Fabbri (UVP)
- Sì, grazie Signor Presidente.
È una dichiarazione di voto. Nell'illustrare la nostra
dichiarazione di voto, vorrei appellarmi alla logica e vorrei
dimostrare, quindi, annunciando il nostro voto positivo a questa
risoluzione, che a questa vostra risoluzione, la quale è
evidentemente speculare - è stato detto "copia-incolla" della
nostra - noi ci dimostriamo coerenti con il nostro pensiero;
infatti noi non facciamo altro che approvare ciò che scaturisce
dalla nostra riflessione. Mi pare, invece, avendo voi votato contro
la nostra risoluzione, che paradossalmente dovreste votare contro
la vostra stessa, che non è altro - com'è stato detto - un
"copia-incolla" della nostra. Ciò che volevamo condividere con voi
era questo, questo che voi stessi ci avete proposto.
Mi auguro quindi che nel futuro vogliate cogliere le nostre
proposte e non volerle respingere con pervicacia e - mi duole dirlo
- solo con la logica della contrapposizione, nonostante la validità
delle nostre proposte. Grazie.
Presidente
- Grazie collega Fabbri.
Est-ce qu'il y a d'autres requêtes? On peut procéder à la
votation? La votation est ouverte. On peut fermer la votation. La
votation est fermée.
Présents: 32
Votants: 32
Favorables: 32
Le Conseil approuve à l'unanimité.
Nous passons maintenant à la résolution n° 3. Est-ce qu'il y a
quelqu'un qui souhaite intervenir pour l'illustration? A demandé la
parole le collègue Borrello.
Borrello (SA)
- Grazie Presidente. Buon pomeriggio a
tutti.
La mia presentazione sarà molto breve e lascerò spazio al
dibattito. Questo è un tema che è sicuramente di interesse
generale, un tema che è stato al centro dell'attenzione di tutto il
Consiglio regionale, per quanto riguarda la mia memoria; da quando
siamo qui se ne è dibattuto più volte, e riconosciamo anche il
fatto che è anche grazie alle iniziative della minoranza che ha
portato una serie di suggestioni e di atti ispettivi in tal senso.
Proprio in virtù dell'importanza che noi riconosciamo, delle
disponibilità manifestate a 360° - basta leggere gli interventi nei
resoconti - a nome della maggioranza abbiamo presentato questo
testo, un testo che, ripeto, riprende un attimino quelle che sono
le sensibilità prodotte all'interno del Consiglio, ma anche molti
dei programmi elettorali che sono stati presentati all'ultima
tornata elettorale.
Vado un attimo nel dettaglio. La struttura di questa risoluzione
è molto semplice, l'avete vista. Dal punto di vista delle premesse,
è scarna, proprio perché l'importante è la sostanza e la sostanza
sta nel deliberato; un deliberato impegnativo, un deliberato che va
nella direzione di dare ancora più trasparenza rispetto a questo
tipo di ragionamento sulle partecipate, così com'è anche stato
detto all'interno di quest'aula. Quindi io direi che la parte più
importante è la valorizzazione di quello che è il deliberato, che è
un deliberato decisamente pregnante sulla materia, proprio oggi che
c'è un Consiglio regionale tematico, straordinario.
Vi leggo velocemente quelle che sono le impegnative che noi
proponiamo all'Assemblea: noi incarichiamo
"la commissione
competente ad un confronto, in tempi brevi, per addivenire alla
stesura di normative di indirizzo volte a: introdurre criteri di
maggiore trasparenza in merito all'affidamento dei lavori, anche
attraverso i criteri della rotazione
(più volte citato
all'interno di quest'Assemblea);
definire i criteri e le
modalità di assunzione del personale attraverso procedure di
reclutamento; definire, in maniera commisurata al valore della
società e alle attinenti responsabilità dei CdA, un limite ai
compensi per ogni CdA, manager e amministratore unico; vincolare le
società partecipate a motivare la concessione e/o il mantenimento
di eventuali benefits"
. Tutto questo penso che sia il
raggiungimento di un dibattito che è stato affrontato all'interno
del Consiglio regionale negli ultimi mesi. Grazie.
Président
- A demandé la parole le collègue Chatrian.
Chatrian (ALPE)
- Grazie Presidente.
Meglio tardi che mai, colleghi, era ora! Mi sembra di tornare
indietro di qualche mese, quando vi abbiamo obbligato, colleghi di
maggioranza, colleghi di governo,
obtorto collo,
ad
accettare le diverse proposte che abbiamo fatto sulla finanziaria,
mettendole nero su bianco. Bene abbiamo fatto a richiedere un
Consiglio straordinario su questo tema, bene abbiamo fatto a
portare il dibattito su una criticità forte, che abbiamo
riscontrato diverse volte in quest'aula, in questa legislatura e
nelle passate legislature. Quindi grazie per aver in parte
copiato...diciamo che non è un vero e proprio "copia-incolla", ma è
un copiare magari senza farsi vedere dalla maestra o dalla
maestrina e per presentare finalmente qualche primo indirizzo che
vada ad impegnare una commissione consiliare a divenire, a mettere
nero su bianco una normativa, che vada a riscrivere certe
regole.
Un passaggio, questo, che io chiamo "epocale"; passaggio che
noi...non perché siamo più bravi, non perché avevamo o abbiamo la
bacchetta magica (perché non ce l'abbiamo), ma perché da tanti
anni, in quest'aula vi avevamo detto che la situazione era critica,
le pari opportunità non c'erano e non ci sono tutt'ora, quindi
apprezziamo questa vostra risoluzione. Ripeto: lo scenario si apre,
l'impegno mi sembra dignitoso, sicuramente...come posso dire?
scrivere nel dettaglio, bene, una norma che vada a dare garanzie ed
equità nelle nostre società partecipate sarà abbastanza semplice,
lo dico, ma penso che questo dimostri ancora di più l'inadeguatezza
del vostro modo di agire in questo periodo, in questi mesi, in
questi anni, e che, come dico, vi abbiamo obbligato, probabilmente
anche per non fare brutte figure, dato che state illustrando al
territorio valdostano lo stato dell'arte..."l'operazione verità",
mi sembra l'abbiate chiamata, e quanto la minoranza vi faccia
perdere tempo nelle varie commissioni o in quest'aula. Quindi penso
che questi quattro punti, che vanno a marcare molto bene la volontà
di creare le condizioni di trasparenza in merito all'affidamento ai
lavori, beni, servizi e fornitura e a definire dei criteri per le
modalità di assunzione del personale all'interno delle società
partecipate, vadano in questa direzione.
Il gruppo consiliare di ALPE voterà a favore di questa
risoluzione. Ci metteremo subito a disposizione all'interno della
commissione competente per - io dico in poche settimane - scrivere
una proposta di legge come commissione, e vi chiedo un impegno
politico affinché in un mese si possa discutere la proposta di
legge in quest'aula. Basta a questo punto...non scopiazzare, ma
copiare quello che tanti Consiglieri regionali hanno fatto in
questo periodo, dove hanno messo, nero su bianco, in leggi
regionali, praticamente criteri di assunzione, definizioni di
obiettivi e obblighi per quanto riguarda...diciamo il settore
"società partecipate e controllate". Che sia un impegno, che ci sia
la volontà, cozza molto con l'atteggiamento fino a quello di questa
mattina, colleghi, questo devo dirvelo, cozza con le non risposte
che non ci avete fornito in questo periodo, cozza completamente con
le non informazioni che non ci avete inoltrato, cozza con quella
brutta letteraccia dei vertici della CVA di qualche settimana fa,
cozza purtroppo con quello che in questi mesi, in questi anni, non
è avvenuto in quest'aula, che è quello di azionista vero e proprio,
per definire gli indirizzi delle società controllate e partecipate,
cozza anche con il nostro ruolo e mandato che abbiamo avuto solo
pochi mesi fa come eletti in quest'aula, perché noi, in questi mesi
e in questi anni, non abbiamo potuto neanche controllare la
semplice gestione...altro che indirizzare e andare a modificare i
criteri! Cozza, cozza, cozza...
Mi sembra però che ci sia la volontà - almeno così è scritto su
questa risoluzione che ci proponete - di andare in una direzione
opposta. Noi ci saremo, metteremo il nostro contributo a
disposizione della commissione e degli altri colleghi commissari e,
annunciandovi il voto positivo, io dico che è epocale...e
soprattutto il tempo deve essere molto stretto, per fine marzo,
affinché ci sia la possibilità di discutere finalmente una proposta
di legge che vada in tale direzione: per azzerare, se possibile, o
quanto meno calmierare il "club dei fortunati" che, in questo
momento, è ancora molto alto nelle società partecipate e
controllate.
Président
- Merci. A demandé la parole le collègue
Cognetta.
Cognetta (M5S)
- Sì, grazie Presidente.
Anch'io esprimo parere favorevole rispetto a questa risoluzione.
Sinceramente la vedo come un primissimo inizio, diciamo così, una
"speranza", io la chiamerei...però, comunque sia, mi fa piacere
almeno intravvederla.
Cercherò di essere meno aggressivo di quanto è stato il mio
collega questa mattina, per non urtare la suscettibilità dei
Consiglieri, soprattutto del Consigliere La Torre, però un paio di
domande mi vengono. La prima è: se queste norme non saranno
rispettate, che succederà? Dal dibattito di questa mattina, ho
capito che se anche CVA, per dire, non risponde alla commissione,
in fondo non è che succede nulla...o no, Presidente? Lei cosa dice?
Io credo che, se poi non si fanno delle azioni specifiche rispetto
agli amministratori che non rispettano le regole, costoro possono
tranquillamente continuare a fare come hanno fatto fino a questo
momento. Quindi speriamo di scrivere le norme, magari in mezzo alle
norme ci mettiamo anche che se non le rispettano, qualcosa dovrebbe
accadere loro, altrimenti che le scriviamo a fare, no? Sono tipo
quelle che abbiamo scritto sul Regolamento, anche se qui, nella
vostra, non c'è scritto cosa succederà...però, sarebbe il caso
magari di aggiungerle. Poi dovremmo anche ragionare un minuto sui
diversi
escamotage
che si trovano all'interno delle società
partecipate e controllate, per aggirare...diciamo così, quelle che
sono già delle regole. Mi viene in mente, ad esempio, la questione
Water Gen Power-CVA, per fare un esempio. Voi dite: che vuol dire?
Beh, è semplice, Water Gen Power è una scatola vuota di cui CVA ha
comprato il 30 percento e da lì fa transitare quello che
preferisce. E quindi, tutto il discorso che facciamo rispetto agli
acquisti, rispetto alle forniture è bello che saltato. Altro
esempio potrebbe essere la questione dei
poker boys
che ci
sono al Casinò: non vengono fatte le assunzioni, per carità,
vengono fatti dei contratti a chiamata e alla fine facciamo entrare
chi vogliamo, ma non si lede il diritto di nessuno.
Mi piacciono quindi questi 4 punti, collega Borrello, io ne
avrei messi qualcun altro, ma solo...diciamo così, per andare fino
in fondo, per far vedere che non facciamo le cose tanto per farle,
magari tanto per accontentare l'opinione pubblica e poi, alla fine,
non trovare nessuna soluzione, perché è questo quello che noi
normalmente facciamo...noi, e quando dico "noi" non intendo noi
Movimento Cinque Stelle, intendo noi qua dentro...diamo delle
regole e poi qualcuno è già pronto a girarci attorno...è successo
per tantissime cose. Io ricordo per esempio ancora la questione
degli affidi diretti, oltre soglia o sotto soglia, rispetto ai
lavori pubblici: abbiamo alzato in continuazione le soglie perché
dicevamo che così davamo lavoro alle società valdostane, senza
problemi, e poi abbiamo visto com'è andata: sì, si danno alle
società valdostane, ma solo a qualcuna e a qualcun'altra no.
Quindi ripeto: sono d'accordo per quanto riguarda questi punti,
li voterò, perché mi sembra il minimo, è proprio il minimo
sindacale. Però state tranquilli che tutto ciò che non funzionerà
da noi verrà evidenziato in maniera molto chiara...sempre che la
Presidente Rini ci consenta fino in fondo di svolgere il nostro
ruolo di Consiglieri e ce lo difenda anche, se ci riesce! E qui
apro una leggerissima, piccolissima parentesi - poi lei potrà
rispondere per fatto personale, perché l'ho chiamata in causa, e
quindi potrà rispondere - rispetto a ciò che ha detto la collega
Morelli relativamente alla consapevolezza e al coraggio: la
consapevolezza delle proprie idee è quella che poi ti permette di
avere il coraggio di sostenerle. Ecco, di consapevolezza ne manca
tantissima qui, in questo Consiglio, da parte di alcuni dei
Consiglieri, e di conseguenza manca il coraggio poi di sostenere le
proprie idee. Però, siccome tutti dobbiamo crescere e tutti
dobbiamo migliorare, voterò con favore questa risoluzione.
Presidente
- Grazie collega. La parola al collega
Bertschy. Prego.
Bertschy (UVP)
- Grazie Signor Presidente.
Noi accogliamo con entusiasmo, seppur un così piccolo
provvedimento, perché uscire dalla situazione di stallo nella quale
si è ficcata la maggioranza in questi primi 7 mesi, anche con una
semplice mozione con 4 indirizzi, ci sembra un risultato veramente
importante, e quindi un plauso a questa iniziativa, lo dico in
maniera un po' ironica, ma finalmente qualcosa di nuovo. Dal 2014
la Stella Alpina dà segnali di vitalità e questo non può che essere
confortante per il Consiglio regionale. Certo, i primi passi sono
quelli più importanti, sono quelli anche nei quali si prende anche
un po' di sicurezza e quindi vi vogliamo rassicurare che siamo con
voi, vicino a voi, a sostenere questi primi percorsi, soprattutto
perché speriamo che portino a far crescere il livello di
discussione qui all'interno, che portino a far crescere
l'attenzione verso questi temi che da tempo discutiamo.
Ci sono due aspetti politici che portano in evidenza mozioni
come questa, ecco. Uno è che il Consiglio, il Consiglio di oggi, ha
una sua ragione di essere, altrimenti non avremmo avuto la
possibilità di discutere queste cose. Questo Consiglio intanto ci
ha permesso, questa mattina, di arrivare a far dire alla
maggioranza che le cose che diceva la minoranza erano giuste ma
andavano scritte dalla maggioranza e, nel pomeriggio, ci porta a
vedere un primo provvedimento che va nella direzione di arrivare a
una normativa che è nei programmi dei gruppi di opposizione, ma a
questo punto anche di uno dei due gruppi di maggioranza, e speriamo
poi che si allarghi il cerchio! L'altro aspetto politico è un
aspetto che va verso la comunità e che dà una speranza che le cose
stanno cambiando, che qui si comincia a diventare più concreti, che
si entra nel merito delle questioni, soprattutto che si raccoglie
quel segnale di allarme che le persone che sono in difficoltà e
hanno difficoltà di trovare lavoro, di trovare occupazione possano,
attraverso un percorso che si inizia insieme, pensare che ci
saranno maggiori opportunità, soprattutto ci sarà più equità per il
futuro, e questo lo vogliamo fare rilevare in maniera
importante.
Nel considerare la mia prima parte di discorso...chiaramente
l'ho messa un po' sul ridere, ma so bene che alcuni componenti
dell'Union Valdôtaine hanno sostenuto questa mozione, quindi i
movimenti sono trasversali tra i due gruppi. Non abbiamo ancora
capito se sono tutti insieme, però ci sono, appunto, dei passi in
avanti che vedono qualcuno andare un po' più in là, ma qualcun
altro già cominciare a raccogliere dei segnali. Questa è la cosa
che, personalmente, come Consigliere neo eletto da qualche mese, a
nome del gruppo UVP, e nel lavoro che abbiamo fatto come gruppi di
opposizione, ci rassicura che si sia finalmente rotto il ghiaccio e
che questo discorso, che più volte abbiamo fatto in questo
Consiglio, che ci ha visti, invece che trovare punti di incontro,
punti di scontro, a questo punto ci mette nella condizione...se le
4-5 piccole prime opportunità che vediamo ci vedranno lavorare in
maniera serrata nei prossimi giorni...ci mette in condizione di
arrivare velocemente a tracciare delle linee di indirizzo e a
tracciare dei documenti che appunto ci permetteranno di lavorare
meglio tutti insieme e di meglio spiegare il nostro lavoro
all'esterno di quest'aula e del Palazzo, soprattutto di farci
capire dalla gente.
Annunciamo quindi il nostro voto di favore, e soprattutto
annunciamo il nostro impegno in commissione per portare avanti gli
indirizzi che questa risoluzione che ci viene presentata dà come
opportunità. Grazie.
Presidente
- Grazie. Non ci sono altre richieste?
Possiamo mettere in votazione? No, prego collega Donzel, ha la
parola.
Donzel (PD-SIN.VDA)
- Grazie Presidente.
A volte si dice che la notte porta consiglio, alle volte il
lungo inverno, alle volte ci vogliono quasi degli anni; però, a
forza di battere, da qualche parte si arriva. Credo sia importante
questo documento che è sottoposto oggi all'esame del Consiglio,
magari con delle premesse estremamente stringate, però è
soprattutto importante nella parte che riguarda gli impegni. Nelle
premesse stringate ci sono gli anni di attività svolti insieme
anche ai colleghi dell'ALPE in quest'aula, a chiedere trasparenza,
criteri, criteri nelle assunzioni, criteri negli appalti, eccetera,
e sempre a dirci che si trattava di società private, di società che
avevano altri modi per definire questi percorsi, fino alla difesa,
fino all'ultimo giorno di consulenze o para-consulenze affidate a
parentele varie, quindi una difesa ad oltranza. Questa difesa,
grazie a questo Consiglio straordinario, finalmente crolla, arriva
al capolinea e si passa, invece, ad un impegno veramente serio, che
vedo condiviso da tutti i Consiglieri.
Credo di aver individuato un po' di firme dei Consiglieri
dell'Union e della Stella Alpina, quindi un segnale molto positivo
per quanto ci riguarda, quello che viene dai banchi della
maggioranza e che finalmente si fa...diciamo "raccoglitore" di
quelle che sono state le nostre battaglie di questi anni. Ci fa
piacere, seppur anche...diciamo non definito in maniera precisa,
quel voler dare quell'indicazione in tempi brevi, per cui vi
ringrazio. Perché io ricordo di avere già avuto l'opportunità di
lavorare con la Stella Alpina e l'Union su un dossier che non era
molto disgiunto dal 3° e 4° punto all'ordine del giorno, erano già
stati portati in commissione, e si arenarono di fronte...dopo avere
raccolto una mole non indifferente di materiale...si arenarono di
fronte ai famosi "pareri giuridici" che dicevano: "non si possono
toccare gli stipendi e i compensi dei manager, non si può toccare
nulla, perché qui andiamo a inguaiarci, qua incontreremo chissà
quali problemi". Adesso credo che, di fronte alla pressione che ci
arriva - avete in qualche modo tagliato gli stipendi agli
stagionali degli impianti a fune, vi accingete a ridurre gli
stipendi dei dipendenti del Casinò - magari questi pareri giuridici
che impedivano di intervenire su queste voci, magari saranno un po'
più...come dire? saranno ritoccati quel tanto che basta che ci
consentirà di trovare la formula giusta per poter trasformare in
fatti concreti quello che c'è scritto in questo foglio, che io
giudico assolutamente pesante e importante.
Qui vengono recepite le ragioni fondamentali per cui vi abbiamo
chiesto di venire in quest'aula, alcune delle ragioni fondamentali,
e ve ne siamo grati da questo punto di vista; così come
siamo...diciamo pronti a lavorarci, al di là delle diffidenze che
io ho manifestato questa mattina, e che per me rimangono tutte
rispetto a questi tentativi sempre di spostare più in là
l'asticella, di scappare da una commissione all'altra. Adesso non
sarà più la II Commissione allargata ai Capigruppo, ma torniamo in
una commissione competente, che immagino sarà di nuovo la II, tanto
per...probabilmente la IV, non so quale deciderete di far lavorare,
o probabilmente la II...questa volta non più allargata ai
Capigruppo, ma con questo enorme potere decisionale, stavolta
scritto, nero su bianco, in un foglio...vediamo quale scappatoia
riuscirete a trovare per sfuggire da queste cose!
Bene, noi non ci sottraiamo ai nostri doveri, noi ci saremo.
Anche se non membri effettivi di quella commissione, abbiamo il
diritto di parteciparvi come uditori e partecipanti attivi; ci
saremo, e cercheremo di dare il nostro contributo su questo tema,
visto che questi obiettivi, da tanti anni, ci passano davanti: sono
le declamazioni dei programmi elettorali che poi non riescono a
trovare concretizzazione. Ecco, l'impegno perché queste cose
scritte qui, oggi, si concretizzino noi ce lo metteremo proprio
tutto.
Président
- A demandé la parole l'Assesseur Viérin
Marco.
Viérin M. (SA)
- Grazie Presidente.
Sì, è un argomento su cui volevo dire due parole, anche in
merito agli interventi che sono stati fatti. Chiaramente questa
risoluzione è un documento importante e non lo svilirei, come
magari qualcuno ha fatto: "mah, vedremo..." e quant'altro, perché
dobbiamo cercare di avere una marcia diversa, poiché se l'accusa è
di non presentare niente e poi, quando si presenta, si hanno già
dei dubbi...io spero che sia un dubbio solo politico, anche perché,
con molta serenità, rispetto ai tempi e a quello che sarà...io
spero vivamente che riusciremo a fare un ragionamento entro fine
marzo, entro aprile, però l'importante è che si parta e ci si creda
in queste cose; qualcuno...anzi, tutti i colleghi che mi hanno
preceduto hanno affermato questo concetto.
Volevo solo ricordare che, proprio quando ho parlato nella terza
adunanza di questo Consiglio e portato la parola e la voce del
nostro movimento in merito a questo argomento...noi abbiamo detto,
in quell'occasione: "dei manager delle società partecipate ci siamo
presi l'impegno, e quindi l'argomento è nel programma di Governo di
questa maggioranza e si affronterà quindi tutti insieme". Io
ringrazio tutti i colleghi della maggioranza, perché abbiamo
chiaramente affrontato il tema, un tema delicato, ma tutti quanti
abbiamo messo...diciamo il nostro buon senso e il nostro contributo
per arrivare a portare in Consiglio un argomento che da più mesi è
dibattuto. Credo che questo obiettivo vada sempre in quell'aspetto
che Stella Alpina aveva sottolineato all'inizio di questa
legislatura.
"Noi dobbiamo avere
- leggo -
degli
obiettivi e credo che tutti insieme abbiamo l'obiettivo di avere il
senso dell'appartenenza, penso che tutti vogliamo guardare alla
sostanza. Credo che gran parte di noi voglia essere equilibrata
nelle scelte e credo che gran parte di noi voglia avere momenti di
ascolto per riscoprire il valore dello stare insieme, che è
fondamentale per cercar di uscire meglio da questa crisi"
. Io
credo che queste parole che ho detto circa 7 mesi fa, a nome del
gruppo della Stella Alpina, siano oggi sempre più vere e sempre più
importanti.
Questo è un primo atto che questa maggioranza fa rispetto a
questo principio, se non altro rispetto a questo settore, e quindi
ringrazio ancora tutti, a nome mio personale, e credo di tutta la
maggioranza.
Presidente
- Altri? Non ci sono altre richieste? Possiamo
procedere alla votazione del testo di risoluzione? La commissione
competente che è la II, vero? Sì, la II Commissione. Apriamo la
votazione. Votate, colleghi. Chiudiamo la votazione. La votazione è
chiusa.
Presenti: 31
Votanti: 31
Favorevoli: 31
Il Consiglio approva all'unanimità.
Passiamo ora all'esame della risoluzione n. 4. Est-ce qu'il y a
quelqu'un qui souhaite intervenir pour l'illustration? A demandé la
parole le collègue Viérin Laurent.
Viérin L. (UVP)
- Sì, solo per una questione
pregiudiziale. Per sapere, prima di iniziare la discussione su
questa risoluzione che tratta del tema del Casinò, a chi dobbiamo
rivolgerci. Visto che ci siamo lasciati nell'ultimo Consiglio con
la questione della remissione delle deleghe, vorremmo semplicemente
sapere ed essere edotti a che punto è. Abbiamo letto dai giornali
che la delega è stata rimessa, poi non si capisce se qualcuno l'ha
voluta, se altri se ne sono appropriati o se, alla fine, nessuno ha
voluto accollarsi questo
"bad
ó"
(traduzione
letterale dal patois: "responsabilità"). Lo poniamo in termini di
discussione e di correttezza per sapere, Presidente, e anche
Presidente Rini, per sapere a chi dobbiamo rivolgerci: se
all'Assessore Baccega con o senza delega, con delega sospesa, con
delega rimessa o al Presidente Rollandin se ha accettato di
riprendersi questa questione. Grazie.
Presidente
- Grazie collega. Qualcuno della Giunta vuole
rispondere? La parola al Presidente Rollandin.
Rollandin (UV)
- Sì, il collega Mauro Baccega ha
recentemente trasmesso, con lettera, la sua intenzione di lasciare
le deleghe. Abbiamo chiesto - io ho ribadito quello che era il
ragionamento fatto qui, in aula - di ripensarci. Quindi, a oggi,
lui ha presentato questa lettera, ma non sono ancora state
accettate dalla Giunta nel suo insieme...poi risponderemo,
naturalmente.
Presidente
- La parola al collega Laurent Viérin.
Viérin L. (UVP)
- Mah, senza voler aprire questioni
procedurali, vorremmo capire se oggi l'Assessore Baccega ha ancora
questa delega al Casinò, perché non ci è chiaro. La Giunta deve
decidere, non sappiamo...non pensiamo che sia la Giunta a dover
decidere su questa questione. Se l'Assessore Baccega ha rimesso e
ha rinunciato alla delega, crediamo che questa delega non sia più
in capo all'Assessore, al di là della ratifica, probabilmente, con
una nuova ripartizione all'interno dell'Esecutivo con atto formale.
Quello che vorremmo capire è, da un punto di vista politico, come
questa questione, al di là della ratifica della Giunta...se si
accollerà lei, Presidente, questa questione, al di là delle
partecipate, ma quella specifica del Casinò, o se sia un altro
Assessore...magari l'Assessore al turismo, o quello alle attività
produttive, o forse quello all'ambiente, visti i trascorsi alla
Casa da gioco. Lo diciamo per dire che vogliamo semplicemente
sapere...e crediamo che sia giusto nei confronti del Consiglio
essere informati su come questa questione della delega, che è stato
un impegno preciso in questo Consiglio...per sapere chi, al di là
della ratifica, Presidente, chi si accollerà e chi si è accollato
questa delega.
Presidente
- Ci sono richieste d'intervento? Qualcuno
intende illustrare anche il testo? La parola al collega
Bertschy.
Bertschy (UVP)
- No, solo per ribadire...non so se devo
dirlo, ma è evidente che è una questione pregiudiziale. Capisco
l'imbarazzo, perché evidentemente trattare un argomento come
questo, di un'azienda con le difficoltà che sta vivendo, con la
crisi che leggiamo sui giornali, non capire chi conduce
politicamente le operazioni, dimostra, una volta in più, che
evidentemente si dà per scontato che le cose si risolvano da
sole...è una questione pregiudiziale! Abbiamo bisogno di capire
chi, in questo momento, sta conducendo le trattative. Evidentemente
non lo avete ancora deciso, però a questo punto decidetelo, ecco!
Non metteteci tanto, ma fatecelo sapere, perché...a chi ci
rivolgiamo? Ci rivolgiamo al Presidente? Va bene, l'importante è
sapere che ci rivolgiamo al Presidente, funziona così, ecco! Però
non mi pare che la risposta del Presidente sia stata in questi
termini...o abbiamo capito male, ma noi abbiamo capito: sta
arrivando, ma io non la prendo, la tengo ancora un po'
distante...cioè io politicamente ho appreso questo. Se invece,
Presidente, ha già a tutti gli effetti il depositario della
delega...anche perché è una sua delega, è lui che l'ha fatta andare
verso l'Assessore Baccega, l'Assessore Baccega l'ha rimessa, ci
rivolgiamo al Presidente...ma è importante saperlo, ecco...nessun
problema, ma almeno sappiamo solo chi.
Presidente
- La parola al collega Chatrian sulla
questione pregiudiziale. Prego.
Chatrian (ALPE)
- Sì, grazie Presidente.
Proprio per ribadire e avere chiarezza da parte del Governo
regionale o quanto meno dalla maggioranza. Se dovete prendervi
qualche minuto per risponderci, gentilmente vi lasceremo qualche
minuto per approfondire, al vostro interno, di chi è la delega o
chi sarà il prossimo fortunato o chi dovrà probabilmente dare delle
risposte. Noi abbiamo presentato una risoluzione dove chiediamo
l'impegno al Governo regionale a rimuovere, entro il 28 febbraio
2014, dall'incarico di Amministratore unico della Casa da gioco il
Signor Frigerio, però vorremmo sapere: chi è l'interlocutore in
questo momento? La risposta che ci ha dato il Presidente Rollandin
non ci soddisfa! Se avete bisogno di qualche minuto, magari anche
di qualche mezz'ora ve la concediamo volentieri, visto e
considerato che ormai, negli ultimi Consigli, le vostre pause
superano ampiamente l'ora o l'ora e mezza! Però ci aspettiamo da
parte vostra una risposta puntuale di chi, in questo momento, ha il
dossier sul tavolo e, soprattutto, di chi ha la responsabilità
politica del dossier.
Noi abbiamo audito per quasi 4 ore il Signor Frigerio, qualche
giorno fa. Ahimè, aspettavamo ancora tante informazioni dalla
Signora Péaquin, come Vicepresidente della IV Commissione, le
avevamo richieste tutti insieme e per l'ennesima volta non le
abbiamo avute, ma oggi, in quest'aula, vorremmo solo sapere chi ha
in questo momento la delega, chi ha il dossier sul tavolo o se il
collega Assessore Baccega ha già, anche probabilmente fisicamente,
sbaraccato il suo ufficio e gentilmente portato al 2° piano i
dossier "roventi", dossier che "gridano vendetta", visti e
considerati i risultati che la Casa da gioco sta portando in questi
ultimi giorni e mesi, nero su bianco...mi sembra che la situazione
non sia...quanto meno da maglia rosa.
Presidente
- La parola al Presidente Rollandin.
Rollandin (UV)
- Nel momento in cui c'è una situazione
come quella che è stata ricordata, la delega ritorna alla
Presidenza della Giunta e quindi, oggi, in questa discussione,
credo sia corretto che vi rivolgiate alla Giunta nel suo insieme;
questa è, in questo momento, la situazione. Poi verrà definito se e
come questa diventerà o non diventerà una situazione
definitiva.
Presidente
- Bene. Qualcuno intende prendere la parola
per illustrare la risoluzione? La parola al collega Gerandin.
Gerandin (UVP)
- Merci Madame la Présidente.
Presidente, mi sarei comunque rivolto a lei, perché
l'Amministratore l'ha scelto lei ed è lei che deve prendersi la
responsabilità di rimuovere da una situazione così imbarazzante
l'Amministratore unico.
La nostra risoluzione nasce dalla necessità di dare una risposta
immediata alla situazione drammatica in cui versa la Saint-Vincent
Resort & Casino S.p.A., uno dei nostri gioielli di famiglia,
assieme alla CVA, quello che per anni ha fatto sognare tanti
valdostani in cerca di occupazione. Ebbene, la minoranza ritiene
ancora, sempre più, una risorsa la Casino S.p.A. e non poteva
assistere senza intervenire a questa lenta agonia, non poteva
essere complice di una gestione che mortifica e mette in
discussione il futuro della Casino, un futuro di oltre 800
dipendenti, così come emerge dai dati sulla forza media che ci sono
stati presentati.
La nostra risoluzione ha ancora più senso dopo l'audizione in IV
Commissione dell'Amministratore unico della Casino S.p.A.. Il
documento che ci ha consegnato in quell'occasione rappresenta per
noi il famoso "canto del cigno" del nostro ineffabile
Amministratore, un documento creato con il solo ed evidente scopo
di giustificare e difendere l'indifendibile e gli indifendibili di
riferimento, inserendo tutto e il contrario di tutto, ma
soprattutto con parametri che non reggono a qualsiasi - anche
bonaria - valutazione dei dati consolidati aziendali. Il "vostro"
Amministratore, probabilmente ispirato, ha confezionato un
documento privo di logiche imprenditoriali, a sostegno della sua
dichiarata intenzione di aggredire la crescente e drammatica crisi
della Casa da gioco. Condividere una torta sempre più modesta e
addirittura bearsi di dati inesistenti e comunque privi di valenza
economica, non aiuta certo a chiudere i bilanci in attivo e
rischia, a tempi brevi, di far portare i libri in Tribunale. È
vergognoso che un Amministratore si presenti in commissione e,
illustrandoci quelli che erano gli obiettivi, ci mostri un foglio
come questo: 4 righe nelle quali si mettono delle percentuali a dir
poco ridicole, quando sappiamo che, per società così particolari e
con bilanci così importanti, sono società specializzate quelle che
fissano gli obiettivi. L'assemblea dei soci è solo il mero
esecutore di qualcuno che studia piani economici e di
investimento.
In audizione, da parte dell'Amministratore abbiamo assistito ad
un autocelebrazione, senza una necessaria e doverosa autocritica;
non una parola, non un minimo di autocritica, ma soprattutto con il
sorriso sulle labbra quando parlava di tagliare 11 milioni e 700
mila di costi di personale. In commissione, qualche elemento di
novità è comunque emerso. Il vostro Amministratore, il vostro
fiduciario plenipotenziario vi ha scaricati: ha detto a chiare
lettere che l'eccesso di organico, il lievitare dei costi dovuti a
promozioni e avanzamenti di carriera sono responsabilità della
politica, della vostra politica, di quella che lo ha messo in
quella posizione; ha preso le distanze dalla politica che lo aveva
scelto e nominato in un ruolo e con un compito molto importante:
dare un futuro alla Casino S.p.A.. Allora, tanti scenari si
chiariscono! Ecco perché, Presidente, lei non ha potuto chiedere la
restituzione del premio al suo Amministratore, malgrado la mozione
approvata in aula; ecco perché, Presidente, gli ha imposto di
tacere la crisi della Casa da gioco e non intervenire un anno
fa...ma già, si era alla vigilia della campagna elettorale e la
parola d'ordine, anche per il Casinò, era promettere assunzioni,
raccontare bugie e nascondere le verità! Allora, Presidente, si
capisce perché ad assunzioni eccellenti, figli, fratelli, parenti
ed amici, lei ha difeso l'operato del suo Assessore Baccega,
dicendo: "Non ci sono illegalità", senza capire che il cittadino
comune non tollera nemmeno più l'inopportunità. È difficile,
davvero difficile spiegare perché, per i valdostani, per tutte le
famiglie, per tutti i cittadini valdostani non ci siano le stesse
garanzie e pari opportunità.
C'è un ulteriore elemento che per noi chiude definitivamente il
capitolo sulla fiducia del suo Amministratore unico. Ci saremmo
aspettati che la direzione aziendale avesse colto l'occasione
dell'audizione per sottolineare e creare il concetto di spirito di
gruppo dell'azienda, evidenziando la professionalità dei dipendenti
e la volontà di superare assieme le difficoltà della Casino S.p.A..
Ci è stata invece dipinta un'azienda di privilegiati, con costo
orario per dipendente superiore al costo orario dei dirigenti, con
personale sottoutilizzato, salvo poi nei fine settimana, quando c'è
un po' più di gente, lavorare in straordinario. È inaccettabile e
da irresponsabile scaricare sui dipendenti responsabilità che
riguardano solo ed esclusivamente scelte gestionali, ma ancora più
grave è non cogliere il momento drammatico in cui versa la Casa da
gioco e rilanciare l'immagine e il futuro di una risorsa
indispensabile per l'economia regionale. E allora ha ragione il
sindacato a non accettare più ultimatum, a chiedere che
l'Amministratore delegato riconosca il suo fallimento e rassegni le
dimissioni e che ai tavoli della trattativa si presentino dirigenti
capaci e privi di condizionamento politico: è quello che chiediamo
noi. Vi diamo l'opportunità di dare un segnale diverso,
in
primis
ai dipendenti, con la volontà di guardare avanti, come
ci ha suggerito lei, Presidente, ma per guardare avanti bisogna
chiudere una pagina davvero triste. Potrete sempre dire: "Abbiamo
dovuto farlo, la minoranza l'ha richiesto"; a noi non importa,
fatelo!
Volevo concludere con il passaggio, per noi imbarazzante, legato
al discorso della delega che l'Assessore Baccega le ha restituito,
Presidente. Ci dispiace che siano dovuti intervenire quattro
colleghi per farle dire che la delega, quando viene rimossa,
ritorna in capo a lei...doveva dircelo subito, ma soprattutto
doveva dirlo ai dipendenti, doveva essere presente, doveva essere
una parte politica presente in un momento così drammatico. Il fatto
di non voler dire le cose, o comunque obbligarla, dopo quattro
interventi, a dire una cosa che è palese, che è normale, significa
che c'è tanta confusione, che c'è tanta confusione anche nella
politica, e la politica, in questo momento, non può permettersi di
avere idee confuse, non può permettersi in un'occasione così
importante come quella che prevede una riorganizzazione del Casinò.
A me ha fatto piacere che tra le righe del sindacato ci sia scritto
che c 'è la volontà di assumersi delle responsabilità e di fare dei
sacrifici da parte del personale. È un grande segnale, ma non è di
certo prendendo di petto e denigrando il personale che si possono
fare queste riorganizzazioni; chi l'ha fatto, chi l'ha voluto fare,
o a chi è stato imposto di fare un atteggiamento del genere, deve
andarsene a casa!
Président
- La parole à la collègue Certan.
Certan (ALPE)
- Merci Madame la Présidente. Bon
après-midi à tous.
La prima considerazione che mi viene in mente sul Casinò è: ma
quali prospettive per i giovani valdostani e per la Valle d'Aosta
offre la Casino S.p.A.? E riprendendo fino in fondo il titolo della
conferenza a cui siamo stati invitati in questi giorni per il 3
marzo, dal titolo molto interessante e sicuramente molto azzeccato,
visto il momento, si può dire senz'altro che per Saint-Vincent,
Casino & Resort, non c'è più il futuro di una volta,
sicuramente. Potrebbe parer strano intervenire ancora su questo
argomento, sono state dette talmente già tante cose, talmente tante
volte, quasi tutte, ma ogni volta che affrontiamo questo dossier si
aprono altre strade, vicoli stretti, bui, spesso canali che portano
al baratro e, se si approfondiscono alcuni passaggi, prendono forma
anche altre domande, altri perché, spesso inquietanti. È un dossier
che sembra le scatole cinesi o le matriosca, se preferite, ma ogni
volta che se ne apre una se ne trova un'altra che riporta ad altro,
e così all'infinito.
Tanto per tranquillizzare il Signor Frigerio, ma anche tutti
quelli che ci ascoltano, noi non abbiamo mai, come minoranza ora,
ma come gruppo ALPE e PD nella passata legislatura, non abbiamo mai
partecipato...e riprendo parole testuali dalla newsletter
dell'Amministratore unico..."Non abbiamo mai partecipato al
cicaleccio privo di coerenza rispetto agli andamenti dell'azienda".
Purtroppo noi avremmo voluto poter dire - e vorremmo adesso dire -
che abbiamo sbagliato, che abbiamo preso un abbaglio; invece,
quando abbiamo enunciato delle criticità, avevamo anche
assolutamente azzeccato. Abbiamo preteso e avremmo gradito però che
il lavoro fatto dall'Amministratore unico fosse anche paragonato al
livello della sua paga, perché è qui il discorso: opero come posso,
non potete pretendere nulla da me, la crisi, il contesto,
prima...pipì e pipà...ma l'emolumento lo voglio al massimo
possibile! Purtroppo, tutto quello che noi dicevamo oggi è stato
confermato.
Suddividerei il mio intervento in quattro punti, che riteniamo
essere i fondamentali, ma non sono gli unici: sull'aspetto
occupazionale, sul reclutamento del personale, sulle nuovissime
modalità di affidamento delle consulenze attraverso idee-progetto
che passano per Saint-Vincent, sui lavori del piano di sviluppo
quasi terminati ma non ancora collaudati, sull'affidamento delle
forniture di beni e servizi, sull'incentivazione e il reperimento
della clientela e le linee di marketing.
Intanto vorrei chiarire che qui non si tratta di questioni
personali, quindi con molta schiettezza vorrei dire che noi non
possiamo confondere piani di disponibilità, di gentilezza, con
quello di competenza e di ottenimento di risultati, quindi non
vorremmo passare per dei boia, anche se l'Amministratore unico si è
presentato in Commissione, è stato gentile, non ha rifiutato il
confronto...l'opposizione forse non ha saputo cogliere la grande
apertura e la disponibilità...no! Questi sono dei deviatori
emozionali e, direi...certo, ci mancherebbe ancora che avesse
continuato a non presentarsi dopo i risultati! Non è stato quindi
un gesto eroico, direi un atto dovuto, e credo che questo sia
proprio un aspetto da tenere in considerazione per inquadrare il
contesto, contesto che è desolante, ahimè, ed è disarmante perché
nella Saint-Vincent Casino & Resort sono state investite, non
tante, ma tantissime risorse pubbliche; la scelta di come
investirle è stata fatta da pochi, pochissimi, e i disastri di tale
scelta, invece, se li dovrà dividere l'intera comunità valdostana.
Finché
Berta filava
, certo, tutto andava bene, nessuno si è
posto troppi interrogativi. Poi, quando si è deciso di passare,
perché obbligati, ad un nuovo piano di sviluppo e a delle scelte,
si è scelto a nostro avviso il modo peggiore che c'era per farlo:
quello di totale chiusura della "stanza dei bottoni" cosa scegliere
è cosa nostra, nessuno metta il becco!
Sarebbe interessante capire, un giorno - se riusciremo mai a
capire - che cosa è avvenuto in questa "stanza dei bottoni" o, se
qualcuno preferisce, per volare un po' più in alto del raso terra,
quali scelte sono state fatte nella cabina di pilotaggio o nella
cabina del timone per contestualizzare la situazione a livello più
navale; sta di fatto che la picchiata libera o la colata a picco
non è ancora scampata, diciamo, siamo ancora in piena
emergenza...se riusciremo mai a capire questo, perché solo capendo
questi aspetti potremo portare dei rimedi...beh, sarà interessante:
quali sono state le motivazioni che hanno portato ad alcune scelte,
e perché, perché? Non metterò il chi, che certo sarebbe bello
conoscere e li intuiamo anche i chi, ma non mi soffermerò. Certo è
che non possiamo proprio far finta che nessuno sia responsabile o,
ancora peggio, che i responsabili siano gli 800 e più dipendenti, o
che siano solo, come ha provato a suggerirci in audizione
l'Amministratore unico con dei passaggi molto fini e raffinati,
delle scelte politiche che negli anni sono state fatte. Quando 6
anni fa ha preso in mano la barca sapeva...o forse no, non lo so, è
ancora peggio se non l'avesse saputo e non ne fosse a
conoscenza...sapeva in che mari stava navigando? Perché, giusto che
sia chiaro, negli ultimi due anni l'Amministratore unico è costato,
unicamente lui - unico anche in questo! - 349 mila euro all'anno ai
valdostani e se neppure era cosciente delle scelte precedenti,
magari sbagliate e fatte all'acqua di rose, dopo 6 anni, mi vien da
dire che il disastro
entamé
in audizione, è quasi...direi
che è quasi disonesto.
Le scelte politiche dei vertici sono corresponsabili di questo
tracollo, considerando pure che in questi anni si è modificato
anche il disciplinare per far sembrare meno disastrosa la gestione.
Un tempo, e andrò indietro solo fino a 6 anni fa, l'Amministrazione
aveva un introito del 40 percento dei proventi, ora del 10
percento. Speriamo che non si vada oltre, anche perché
probabilmente tra un po' daremo noi, come cittadini valdostani, per
permettere alla società di fare, di chiudere i lavori e magari di
tirare a campà. I lavori preventivati di inizio erano di 25 milioni
solo per Casinò, certo; siamo a quota, credo, 90 milioni e più, con
un trend sempre negativo e con continue perdite di mercato...altro
che ripresa! Mia nonna, in una situazione del genere, avrebbe detto
che il difetto sta nel manico e credo che dopo 6 anni di gestione
sregolata, spavalda e senza rientro, di grande disastro non si
possa fare troppo lo splendido. Punto. Chi ha gestito questa
società non l'ha saputa rilanciare, e quindi bisogna trovare altri
manici. Nel nostro mondo ovattato e protettivo in cui viviamo
invece no: i vertici si prendono il lusso di autolegittimarsi, di
autogiustificarsi, di autoassolversi, di lodarsi e di riempirsi la
bocca con grandi paroloni. Nel dettaglio direi
tanto fumo e poco
arrosto
, per farla breve.
Tratterò anche un attimo dell'aspetto delle riduzioni, delle
contrazioni e degli esuberi dei posti. Ufficialmente, nell'incontro
del Consiglio regionale a porte chiuse, l'Amministratore unico ci
aveva deliziato del fatto che l'accordo sindacale...se posso
continuerei ancora un momento...che l'accordo sindacale nel mese di
ottobre e novembre, su dove e su come scovare 11 milioni - di cui
ha parlato anche il collega - sarebbe stato rimandato solo, e
ripeto "solo" perché si dovevano monitorare e dettagliare meglio
alcune posizioni. Ecco, ci risulta che dopo 7 mesi non sia così,
perché la situazione sindacale e dei dipendenti è ancora
disastrosa. Come fa un'azienda a chiedere ai dipendenti di tirare
la cinghia, quando i vertici continuano a sguazzare in bagordi e
festeggiamenti, quasi fossero incoscienti della situazione? Perché
qui la situazione è questa: la nave sta affondando, è affidata ai
dipendenti e alle speranze che lo scoglio in cui ci si è imbattuti
sia stato il più piccolo e il più ininfluente possibile.
Concludo velocemente. Anche per quanto riguarda l'affidamento
dei servizi, dei beni e delle forniture, anche per quanto riguarda
i lavori eseguiti e non ancora collaudati vale il discorso che noi
abbiamo fatto in generale, ma che comunque abbiamo sempre
dettagliato anche per le altre società: noi riteniamo che questa
non sia una gestione responsabile e, per di più, non è una gestione
che può avere un futuro. Ecco perché crediamo assolutamente che ci
sia bisogno di un cambio di marcia, ma questo potrà succedere solo
con un altro Amministratore unico.
Si dà atto che dalle ore 16,43 assume la presidenza il
Vicepresidente André Lanièce.
Lanièce (Presidente)
- Grazie. Ha chiesto la parola il
collega Guichardaz; ne ha facoltà.
Guichardaz
(PD-SIN.VDA)
- Grazie Presidente.
Come ha ribadito già la collega Certan, abbiamo già detto tanto,
per non dire tutto, sul Casinò. In questi 8 mesi di legislatura
l'opposizione ha combattuto una battaglia senza sconti, allo scopo
di far emergere criticità e i molti errori commessi dagli attuali
vertici della Casa da gioco, ma anche dalla politica, o meglio, da
quei politici della maggioranza che si sono occupati del Casinò,
per non dire che hanno occupato il Casinò. Credo che la mole di
dati, acquisiti in questo stralcio di legislatura, le
considerazioni espresse in tutte le sedi dai Consiglieri
dell'opposizione, e che trovate riassunte nella nostra risoluzione,
ma anche dai sindacati, le parole e le dichiarazioni - permettetemi
di dire - poco convincenti, spesso contraddittorie dei vertici del
Casinò, dell'Assessore Baccega e del Presidente Rollandin, siano lì
a testimoniare che la nostra battaglia andava fatta e che non era
una battaglia pregiudiziale, ma sui contenuti, sostenuta da
motivazioni solide, da analisi di contesto, da dati
inequivocabili.
Purtroppo i colleghi dell'Union Valdôtaine e della Stella Alpina
pare non abbiamo capito - o hanno fatto finta di non capire - che
le nostre denunce non erano pretestuose, non erano denunce con
finalità tattiche, fatte per incrinare gli equilibri interni della
compagine di Governo e della maggioranza, ma avevano come unico
scopo di far emergere l'insostenibilità di una gestione inadeguata
al contesto.
Guardate colleghi, al di là delle battute del simpatico Signor
Frigerio...vi ricordate? "sono il vostro peggior nemico", disse una
volta...qui c'è poco da scherzare! Il Saint-Vincent Resort &
Casino oggi è un'azienda in "crisi nera"; probabilmente sappiamo,
almeno noi della minoranza, una minima parte della verità, che
motivo ci sarebbe altrimenti di negare i dati richiesti dai
Consiglieri di minoranza? La collega Morelli, lo scorso Consiglio,
ha citato l'ennesima lettera a firma Frigerio che invocava, a
giustificazione del rifiuto di fornire i dati richiesti, la
privacy, che adduceva fantomatici "piani di marketing"...manco
fosse la Apple, al lancio del primo Iphone! E non sono quelli
dell'opposizione, quelli che secondo voi sono sempre pronti a
denigrare l'azione del Governo e della maggioranza, a dire che
siamo in presenza di una crisi inedita, ma sono i sindacati, sono i
numeri duri e crudi dei bilanci e delle analisi contabili, anche
quelle che ci sono state consegnate in audizione, sono gli stessi
vertici del Casinò ad ammettere che siamo in presenza di una
situazione, se non prossima alla bancarotta, quanto meno
drammatica.
Quando un'azienda si rende conto di essere vicina al baratro -
lo dicevo nello scorso Consiglio - che cosa fa? Che cosa dovrebbe
fare? Dovrebbe, secondo noi, fare un piano di rilancio, un piano
che tenga conto, certo, dei costi del personale, ma anche dei
risparmi possibili sulle materie prime, sui servizi; un piano di
contenimento dei costi di produzione a 360°, che proceda in
parallelo con un piano di marketing, che abbia come obiettivo il
rilancio dell'azienda. Ma...e lo chiedo a voi, colleghi della
maggioranza, che sicuramente avete informazioni più dettagliate e
puntuali delle nostre...come si fa a proporre, dall'oggi al domani,
un piano di riduzione dei costi interamente caricato sulle spalle
dei lavoratori, un piano di quasi 12 milioni di euro? Cari
colleghi, voi, che come me siete nati e cresciuti sotto il vecchio
conio...12 milioni di euro sono quasi 24 miliardi delle vecchie
lire! Qualunque attività privata, anche solo per un debito del
genere - in realtà abbiamo visto che sono molti di più - avrebbe
già i libri in Tribunale e i dirigenti probabilmente si sarebbero
già dati alla macchia per non rischiare di essere linciati.
Qui, invece, abbiamo una dirigenza che viene tranquilla in
audizione, a raccontarci quanto sono stati bravi a tener botta, che
lancia messaggi subliminali ai Consiglieri di minoranza...non so se
vi ricordate quel "arrivano denunce, i progettisti sono stufi di
farsi insultare"..."Non posso dir niente sulle querele" ha detto
l'ultima volta, in risposta a una domanda specifica del collega
Viérin, il Signor Frigerio. Dicevo: arrivano trulli trulli in
audizione, ci raccontano del problema degli altri, come se un
imprenditore possa diminuire le proprie responsabilità invocando, a
sua discolpa, il
mal comune mezzo gaudio
! Ci raccontano che
il Casinò di Venezia è messo peggio del nostro...a dire la verità
non è che la cosa ci tranquillizzi, e credo che non tranquillizzi
nemmeno i lavoratori del Saint-Vincent Resort & Casino;
immaginatevi se vi dicessero che state per morire, ma di star
tranquilli perché siete in buona compagnia o - come direbbe
qualcuno - che state per morire, ma un po' meno di quelli di
Venezia. Discorsi del genere, in assenza di un piano di marketing,
Frigerio non ce lo ha svelato a noi della minoranza, perché mi pare
di aver capito che altrimenti la concorrenza si sarebbe
immediatamente fiondata a copiarlo. Dicevo: se a un piano di
marketing completamente inesistente, o se preferite del tutto
sconosciuto, quanto meno a noi, si unisce una
governance
aziendale, tutta concentrata sulla riduzione dei costi del
personale, come se fosse l'unica causa dell'andamento negativo
dell'azienda e non anche sulla riduzione dei costi impropri delle
forniture e dei servizi, ad esempio, e non anche sulla riduzione
degli sprechi...si può anche pensare di ridurre qualche consulenza,
qualche trasferta in taxi, qualche auto aziendale, per così dire,
insomma! Se manca una presa di coscienza complessiva delle cause
che hanno portato il Saint-Vincent Resort & Casino alla
situazione in cui è oggi, come si può pensare a un'efficace azione
di rilancio?
Qualche collega della maggioranza era presente all'ultima
audizione con Frigerio, e credo che si sia reso conto che, a molte
delle domande fatte dai Consiglieri della minoranza, ha risposto
evasivamente, ha cercato di deviare. Ecco, non so se solo io ho
avuto la sensazione che a tratti ci prendesse in giro, o anche voi
avete provato un po' quello che abbiamo provato noi. Gli abbiamo
fatte domande specifiche sulla voce:
"ospitalità/altri/clientela"...nel 2012: 1 milione 236 mila euro,
gli abbiamo chiesto notizie sul cosiddetto "conto
maison"...
per chi non lo sapesse è quella sorta di pozzo di
San Patrizio dove confluiscono i pranzi, le cene, i pernottamenti,
le sedute per massaggi offerte a clienti speciali, appunto offerti
dalla Casa, dalla
"maison"
. Gli abbiamo domandato di altre
questioni, per noi non di poco conto. Il Signor Frigerio ci ha
risposto quasi sempre in maniera vaga, quando non ci ha addirittura
detto che le domande erano fuori tema...già, ha proprio detto che
alcune delle nostre domande non erano attinenti con il mandato
della commissione! Ad oggi non ho capito - Frigerio non ce lo ha
spiegato - come vengono indirizzati i clienti in "conto
maison
" in un albergo o in un ristorante piuttosto che in un
altro? Si è limitato a dire che scelgono i clienti. Il Signor
Frigerio non ha risposto alle domande su come il Saint-Vincent
Resort & Casino selezioni i fornitori di beni e servizi, su chi
sono i maggiori fornitori di alimenti, ad esempio. Frigerio ha
rinviato ad un fantomatico "elenco fornitori" pubblicato sul sito,
che io non sono riuscito a trovare...magari qualcuno è più bravo di
me a smanettare tra i link e i sotto link, ma sinceramente non so
dove sia questo elenco fornitori. Abbiamo scoperto che il
Saint-Vincent Resort & Casino assume come consulenti
proprietari di macellerie, per controllare la qualità delle carni
in entrata...come se i fornitori qualificati già non fossero
obbligati a garantire la qualità delle carni! E mi viene da fare
una battuta: ma allora perché non assumere un agricoltore per
controllare gli ortaggi, un pescivendolo per controllare i frutti
di mare, un mugnaio per controllare le farine?
Insomma, la preoccupazione massima di Frigerio & Company è
di ridurre i costi del personale dipendente, non di abbattere i
costi delle materie prime, dei servizi, ma neppure di tagliare sui
consulenti, siano essi grafici o macellai. Un management che abbia
una "vision", come si dice oggi, non può nascondersi dietro agli
slogan: "È tutta colpa del personale", leggevamo ieri,
praticamente, quella frase su
La Stampa
...deve saper fare
valutazioni d'insieme, senza preconcetti, soprattutto deve essere
in grado di affrontare i problemi con un livello di imparzialità
che questo management non è in grado di fornire.
Quando un collega ha chiesto a Frigerio se era a conoscenza di
assunzioni o consulenze eccellenti, cioè riconducibili a politici o
a personaggi appunto eccellenti, ha fatto una disquisizione sul
passato, questo Signor Frigerio: sul fatto che qui, in Valle, siamo
tutti parenti e conoscenti, ammettendo alla fine un'amnesia, ma
solo per il presente...
"Se volete
- ci ha detto -
vi
dico qualche nome riferito a politici di ieri"
...dell'altra
legislatura magari! Naturalmente nomi non ne ha fatti, questo
Signor Frigerio, ma il messaggio trasversale è stato lanciato:
tutti complici, nessun complice. Beh, caro Signor Frigerio, noi non
ci stiamo, se ha dei nomi li dica, la smetta con i ricatti sulle
querele, sulle denunce, la smetta di fare come quelli che dicono ma
non sanno, o che sanno ma non dicono. Non ci interessa avere a capo
del Casinò un personaggio che fa il misterioso, che parla in
codice, che minaccia. Noi non abbiamo nulla da nascondere. Oggi
abbiamo invece bisogno di un management che sappia tirar fuori
dalla "bagna" un'azienda decotta, secondo noi anche male
amministrata e forse decotta in quanto male amministrata.
Soprattutto oggi, e concludo, abbiamo bisogno di un management che
non sia legato a doppio filo con imperatori o con vassalli, seppur
muniti di delega. Grazie.
Presidente
- Grazie. Ha chiesto la parola il collega
Cognetta; ne ha facoltà.
Cognetta (MSS) -
Grazie Presidente.
Non voglio far perdere troppo tempo a questo consesso rispetto a
questa risoluzione. Alla fine cosa chiediamo? Chiediamo
semplicemente che Frigerio se ne torni da dove è venuto,
possibilmente entro il 28 febbraio. Io credo che chi ce lo ha
mandato un po' ci abbia dato una fregatura, insomma, perché il
Casinò che ce lo ha inviato adesso è primo in classifica, mentre lo
eravamo noi prima che lui arrivasse, e adesso noi siamo diventati
ultimi. È stata un'operazione dal loro punto di vista perfetta,
insomma, perché nel tempo stesso ci hanno mandato una persona che
ci ha affossato e loro quindi sono balzati al primo posto, quindi
non sono soltanto i romani che ci fregano, a quanto pare. Comunque,
cosa dire? Rispetto a ciò che hanno detto i colleghi non c'è molto
da aggiungere.
Vi racconto soltanto l'ultimo atto della gestione Frigerio:
Frigerio, su un giornale
on-line
, oggi, proprio oggi,
replica alla CGIL dicendo che in nessuna occasione l'Amministratore
unico della società, Luca Frigerio, ha affermato che il costo del
personale della Casa da gioco di Saint-Vincent è più alto rispetto
al mercato dei casinò italiani, che è esattamente il contrario di
quello che ha detto a noi, in commissione, l'altro giorno.
Basterebbe già solo questo per mandarlo a casa, insomma, perché non
si capisce mai quando dice la verità e quando invece non la dice!
Di sicuro dice una valanga di "non ricordo", forse ha dei problemi
di memoria, non lo so, o forse non riesce proprio a parlare...il
punto è chiaro, però: è una persona inadeguata rispetto al ruolo e
rispetto alla situazione. Questo ormai...come dire? è assodato da
tutto ciò che è avvenuto fino a questo momento. Quindi, cari
Consiglieri di maggioranza - perché noi di opposizione siamo già
d'accordo - che vogliamo fare? Ce lo vogliamo tenere ancora un po'?
Aspettiamo il rilancio? No, perché lui, adesso, poverino, ha appena
cominciato il rilancio, ci ha fatto vedere dei grafici che adesso
puntano verso la salita perfetta, non avremo più problemi...e
quindi chiaramente è un uomo del Presidente, è diventato...lo era
già prima, lo è sempre stato, ma adesso rimane sempre l'uomo del
Presidente. Però, dicevo: che vogliamo fare? Ce lo vogliamo tenere?
Perché la responsabilità a questo punto diventa anche vostra, e lì
ci sono diverse persone a cui voi...come dire? dovreste riservare
attenzione, visto che a quanto pare sono state messe proprio da
voi.
In considerazione di tutto questo, quindi, dicevo: sarebbe il
caso di appoggiare la nostra risoluzione e votare convintamente
affinché il nostro Signor Frigerio torni da dove è venuto.
Grazie.
Presidente
- Ci sono altre richieste d'intervento? Siamo
sempre in discussione generale. Non vi sono altre richieste? Se non
vi sono altre richieste, dichiaro chiusa la discussione generale.
Ha chiesto la parola il Presidente Rollandin; ne ha facoltà.
Rollandin (UV)
- Je crois que ce n'est pas la première
fois et ce ne sera pas la dernière où on parlera du Casino et de
l'ensemble de l'engagement dans la Maison de jeu de Saint-Vincent.
Pendant cette période, toutes les séances ont eu, en quelque sorte,
une intervention vis-à-vis de ce qui est le résultat de la gestion
du Casino. Pendant cette période on a essayé de faire comprendre
quel était l'état, surtout au moment où on a décidé de faire une
intervention liée à l'urgence de réaménager entièrement la Maison
de jeu; autrement, je veux le répéter, il n'y avait plus la
possibilité de la maintenir dans la condition où elle se trouvait.
Par conséquent, pendant cette période je croix que tout le monde
avait compris qu'il était presque impossible d'imaginer que, en
même temps qu'on intervenait dans les travaux, il y avait la
possibilité de maintenir le même système d'avant. Il y avait des
entraves, il y avait des difficultés et sans doute des questions à
régler sur ce qui était le point de vue soit pour l'Hôtel Billia,
soit pour la Maison de jeu dans son ensemble. En prévoyant ce plan
stratégique, je veux rappeler qu'il a été approuvé et donc il a été
adressé dans une direction de prévoir un système de jeu qui aille
dans la direction moderne, un système à la une, qui est un peu à la
base des choix des différents casinos européens. Dans ce sens nous
nous sommes retrouvés à faire une intervention globale, pas
seulement pour la Maison de jeu, mais aussi pour le Casino de
Saint-Vincent (maintenant Casino & Resort).
Je crois que dans son ensemble on a débuté, en 2008, avec un
choix qui était conséquent à des reprises qui étaient, à ce moment,
liées à des interventions de recapitalisation, et qui étaient
prévues tous les 6 mois. Et à ce moment on a imaginé un système qui
puisse donner une orientation et dire ce qu'on voulait faire, tout
en sachant qu'il y avait encore des entraves, avant d'arriver au
point où on est aujourd'hui. Heureusement, aujourd'hui on est dans
la situation où les interventions faites sont, je crois, à même de
donner des résultats; maintenant sur ce point on est dans la
situation d'avoir un hôtel, l'ex Hôtel Billia, qui est dans les
meilleures conditions. Je crois que les appréciations sur ce qui a
été réalisé sont - je pense - unanimes, et je crois que la presse
spécialisée dans l'hôtellerie a repris, à maintes reprises, ce qui
est l'organisation de cet hôtel; en même temps, on a repris une
organisation du travail qui était différente.
Credo che durante questo periodo...io ho avuto modo di dire che
se c'è stato un aspetto importante nel prevedere i lavori con
determinati tempi e mantenerli, questo è stato sicuramente un
successo estremamente importante, e ha permesso di arrivare con i
tempi giusti alla fine dei lavori. Non era una cosa banale, era una
cosa molto difficile da gestire. Questo per quanto riguarda
l'insieme della parte riferita all'ammodernamento globale, con
l'intervento dei 90 milioni che sono stati fatti con questo preciso
impegno. Perché nel momento in cui si pensava di utilizzare sia il
Grand Hôtel Billia, sia il Centro congressi, non c'era più nessuno
che veniva al Centro congressi, perché non c'era dall'altra parte
la possibilità di utilizzare gli strumenti che fanno di questo la
vera forza attrattiva di un hôtel con queste caratteristiche, oggi
suddiviso in due: un 4 stelle e un 5 stelle, proprio per risolvere
i problemi del tipo di clientela che erano oggettivamente
indispensabili. Questo è stato fatto e realizzato. Nel contempo
c'era un problema - e in parte esiste ancora - dell'organizzazione
del lavoro, che è un altro dei punti sicuramente importanti
nell'ambito del sistema di gioco, sulle sale, sui Privé, su quello
che è il discorso per le slot-machine, sicuramente ha avuto un suo
epilogo importante e, anche qui, c'è stata una dimensione fatta ad
hoc. In più si sono studiate ultimamente anche delle soluzioni per
la clientela asiatica, che fra qualche giorno, a breve, fra qualche
settimana, finalmente avremo la possibilità di immaginare e di
vedere, e non solo, ma di vedere praticamente con questo contratto
concluso quali sono gli effetti di queste presenze nuove,
importanti, di un sistema che ha sicuramente delle grosse
difficoltà. Le difficoltà del sistema gioco le conosciamo, tutti i
casinò le hanno, sono state aggravate dall'intervento del limite
dei 1.000 euro...tutte cose che sappiamo.
Ora, noi riteniamo che l'azione portata avanti in particolare
per quanto riguarda il piano di collegamento con un possibile
scivolo, per quelli che hanno l'età, quindi per uscire dalla Casa
da gioco...questo è un piano che poi teneva conto anche di un'altra
serie di interventi che, in qualche modo, dovevano e devono essere
ancora discussi, su cui, nella sua autonomia, com'è giusto, il
Casinò ha fatto delle proposte che sono alla base di un confronto
che è incominciato e che non è ancora...è avviato, quindi con tutte
le difficoltà che ci sono. Ora credo che su questo, anche da parte
nostra, ci sarà la disponibilità per vedere con i lavoratori, con i
sindacati quali sono le possibili rimostranze, quali sono le
possibili soluzioni che vadano nella logica sicuramente di ridurre
i costi. Ho detto "ridurre"...questo non necessariamente con delle
soluzioni drastiche, ma giustamente tenendo conto del momento,
tant'è che voglio ricordarlo, e poi l'avete visto anche voi, nel
piano, che si parlava di una possibile soluzione temporanea che
permettesse in qualche modo di guardare a questi... Io credo che ci
dovrà essere un confronto con i lavoratori, con le forze sindacali
per riuscire a capire come ridurre queste frizioni, trovare una
soluzione che, in qualche modo, vada nella logica che noi
sappiamo.
Voglio ricordare che nell'appesantimento di questi anni c'è
stato sicuramente il discorso della ricettività dell'Hôtel Billia,
che portava ad un disavanzo di 7 milioni, ancora ultimamente. Il
grafico che vi è stato mostrato dava un'idea, in quella relazione,
di che cosa era successo negli anni; quando sono iniziati i lavori,
e fino alla fine dei lavori, c'è stata una riduzione. Oggi, sui
lavori, non solo sulle camere (che sono aumentate in modo
esponenziale), ma anche sulle altre parti, c'è stata un'inversione
di tendenza, e quindi c'è da ipotizzare che ci sia una crescita che
naturalmente è da definire se andranno in porto tutta una serie di
altre iniziative, oltre a quella cui accennavo. E quindi, sotto
questo aspetto dei risultati portati avanti malgrado le difficoltà,
sono stati dei risultati positivi; positivi sia nell'ambito della
gestione della ristrutturazione, sia nell'ambito di quella che è la
logica di saper andare a trovare nuove fonti di clientela, perché
la clientela, oggi, soprattutto quella italiana, sappiamo è molto
ridotta, c'è la concorrenza di tutto il gioco nazionale, e lo
sappiamo. Noi riteniamo quindi che sicuramente si possano definire
in modo diverso, si potrà migliorare il rapporto con...ci possono
essere tante cose che possono migliorare, ma noi riteniamo che il
lavoro svolto sia stato un lavoro molto importante. Riteniamo
pertanto che ci siano le condizioni per continuare tale rapporto,
soprattutto in questa fase in cui si cominciano a vedere gli
effetti del lavoro svolto in questi anni, e quindi noi pensiamo che
ci sia la fiducia e che possa essere confermata per continuare.
Un'ultima nota sui premi: nel 2012, io avevo detto, quando si
era parlato di questo tema, che questo non poteva essere
unilateralmente sciolto, se non con la disponibilità degli
interessati, che avremmo fatto il possibile perché l'anno
successivo questo avvenisse; è quello che ho fatto puntualmente nei
Consigli di amministrazione, chiedendo che non vi fossero i
compensi per il 2013 e che si fosse fatta la stessa cosa per il
2014, salvo risultati strabilianti, per cui avrebbe potuto esserci
un intervento straordinario...finisco subito... Riteniamo che ci
siano tutte le condizioni per mantenere...tenuto conto che sul 2013
ha già detto in modo chiaro che non ritirerà i premi, quindi non ci
saranno i premi per gli interessati, e la stessa cosa succederà per
il 2014. Noi riteniamo che ci debba essere un'attenzione importante
per il lavoro da svolgere da adesso in avanti, e ci faremo carico
di dettagliare nel modo più esaustivo possibile i risultati che ci
saranno, di volta in volta, nei mesi seguenti.
Ecco, con questo spirito pronto a tutti i suggerimenti,
riteniamo che ci sia da mantenere la fiducia nei confronti
dell'interessato, e non solo, ma anche di coloro che hanno lavorato
in questo tempo con grande slancio e con grande dedizione. Vorrei
dire - e chiudo, Presidente - che sicuramente all'interno della
Casa da gioco il discorso è difficile; anche motivare le persone
non sempre è facile, quando ci sono delle situazioni di lavoro non
sempre ottimali com'è stato in questo periodo. Io credo che si stia
facendo l'impossibile perché tutti si rendano conto
dell'opportunità che hanno per far riscattare questa Casa da gioco
e per ottenere dei risultati ottimali. Grazie.
Presidente
- Grazie. Ha chiesto nuovamente la parola il
Presidente Rollandin.
Rollandin (UV)
- Tenuto conto che ci sono queste tre
risoluzioni, chiederei un attimo di sospensione come gruppo della
maggioranza.
Presidente
- Il Consiglio è sospeso.
Si dà atto che la seduta è sospesa dalle ore 17,20 alle ore
17,44 e che dalle ore 17,44 riassume la presidenza il Presidente
Emily Rini.
Rini (Presidente)
- Colleghi, possiamo riprendere i
nostri lavori? Qualcuno intende prendere la parola? Colleghi, siamo
sempre all'esame della risoluzione n. 4. Se non ci sono richieste
d'intervento, possiamo procedere alla votazione? Ha chiesto la
parola il collega Guichardaz.
Guichardaz (PD-SIN.VDA)
- Grazie Presidente.
Il Presidente Rollandin è come l'Assessore Baccega...meglio di
così si muore! E quindi Frigerio è assolutamente blindato, meglio
di così si muore...appunto, si muore, e quindi, insomma, il
problema non è risolto.
Presidente, non è solo un problema di strutture, qua è un
problema di "non risposte", cioè noi abbiamo detto chiaramente che
il "problema Frigerio" non è il Casinò...va bene, i lavori sono
stati fatti in una certa maniera, abbiamo denunciato e documentato
certi aspetti che secondo noi non andavano bene, ma è proprio la
mancanza di risposte univoche, è la mancanza di trasparenza, è la
mancanza di un piano di marketing che non siano solo ed
esclusivamente delle cifre...diciamo poco circostanziate, è la
mancanza di una scelta e di una visione strategica, il problema
Frigerio! Allora non è che il risultato lo si vede solo ed
esclusivamente dal fatto che il Signor Frigerio è stato puntuale
con il cronoprogramma dei lavori! È una questione anche di
coerenza, non so, mi viene...leggo da Aostacronaca.it, mi sembra di
oggi:
"La CGIL chiede dimissioni di Frigerio, che replica: il
sindacato conosce i dati della crisi"
e poi, secca, la replica:
"Alla richiesta di dimissioni dei vertici del Casinò, che
smentiscono le affermazioni del sindacato, in nessuna occasione
l'Amministratore unico della società, Luca Frigerio
- si legge
in una nota diffusa dalla Casino S.p.A. -
ha affermato che il
costo del personale della Casa da gioco di Saint-Vincent è il più
alto rispetto al mercato dei casinò italiani"
. Beh, che si
mettano d'accordo tra di loro! Perché se non è neanche in grado di
parlare nella stessa lingua...se leggiamo le dichiarazioni fatte
ieri da Frigerio, a un certo punto dice:
"Ogni livello, quadri,
primi livelli, impiegati, operai, costa - secondo i dati INPS -
mediamente più del doppio rispetto alle medie di qualsiasi altra
azienda o anche rispetto agli stessi dipendenti regionali"
.
Allora, qua dice che costa mediamente più del doppio rispetto alle
altre aziende, qua dice che mai ha detto che il personale del
Casinò è il più caro delle altre aziende. Il Signor Frigerio già
solo per queste sue...diciamo incoerenze continue, per questo suo
saltellare continuamente tra una versione e l'altra, dovrebbe
essere cacciato già solo per questo, perché una persona che non è
in grado di dire una parola univoca, che si smentisce il giorno
dopo, è una persona che non è in grado di amministrare un'azienda
in crisi, un'azienda come il Casinò, non è in grado di dargli una
linea, perché oggi dà una linea e domani ne dà un'altra, dopodomani
ne dà un'altra ancora!
Allora, Presidente, il problema - glielo ripetiamo - non è un
problema di raggiungimento degli obiettivi...peraltro, voglio dire,
obiettivi che si è posto lui! È facile dire "raggiungo gli
obiettivi", me li metto io, decido io che tipo di obiettivi,
dopodiché corro affinché questi obiettivi possano essere raggiunti.
Manca, da parte del dirigente, dell'Amministratore unico del
Casinò, una visione che vada al di là della sua visione
mononeuronale, che è quella del personale colpevole, cattivo, ed è
sempre il personale che incide sui costi! Non è solo un problema di
quello...vogliamo andare a guardare i costi? Vogliamo andare a
guardare come sono distribuite le consulenze, eh? Non l'ho detto
nel mio intervento prima, volevo evitarlo: Signori, ci sono 650
mila euro di servizi di guardaroba e portierato, qua dentro, 650
mila euro, non so se sono stati assegnati con una gara...Frigerio
ci ha detto che le gare generalmente non le fa...sono 650 euro dati
a una società, il cui socio unico di questa società era
Vicesegretario della Fédération Autonomiste, era Vicepresidente
dell'APS, oggi è Consigliere dell'ARER!
Allora, quando vediamo che ci sono delle situazioni che magari
hanno una non apparente trasparenza o delle strane combinazioni,
come citava oggi il collega Ferrero, noi diciamo: ma sono casuali?
o tutto si riduce al fatto che ha raggiunto i suoi obiettivi
strutturali? È un problema di trasparenza, è un problema di
mancanza di capacità di assicurare una linea univoca alla
conduzione del Casinò.
Presidente
- Altri? Non ci sono altre richieste? La
parola al collega Gerandin.
Gerandin (UVP)
- Merci Madame la Présidente.
Volevo solo fare alcune considerazioni a seguito di quello che
il Presidente ci ha detto. Nell'illustrazione, io non ho toccato
nessun passaggio riferito ai lavori, perché lo ritengo...poi ognuno
avrà la propria visione se sono fatti bene o fatti male, saranno
propedeutici per far salire quello che può essere un ipotetico
fatturato. Io mi sono limitato, nell'audizione con l'Amministratore
unico, a chiedergli se era conclusa la fase dei collaudi e ci è
stato detto che sono in fase di collaudo, c'è stata una consegna
per il momento provvisoria. Penso che ci siano tecnici molto più
bravi di me che dovranno dire come sono stati fatti i lavori, se
sono stati fatti bene o male. Certo, a noi, dalla visita che
abbiamo fatto, qualche dubbio rimane, ma non voglio toccare
l'aspetto dei lavori.
Io ho l'impressione, Presidente, che lei abbia una visione del
tutto diversa rispetto al suo Amministratore delegato, e continuo a
chiamarlo "suo" perché lei l'ha nominato. E quando parlo di una
visione diversa, questa è legata al fatto che...e parto dall'ultima
conclusione a cui lei ha fatto riferimento...lei ha concluso
dicendo: "bisogna motivare le persone". Beh, io penso che
l'Amministratore unico, in questo momento, stia facendo di tutto
meno che motivare le persone, perché quando si mettono in
discussione delle professionalità, quando si dice che sono un po'
dei privilegiati, quando si dice che lavorano per gli straordinari,
allora questo significa non motivare le persone; quando ai tavoli
delle relazioni sindacali si dice: "prendere o lasciare" - perché
questo è quello che ha detto il suo Amministratore "prendere o
lasciare" - questo è il contrario di motivare le persone! Da una
situazione come quella del Casinò, nessuno ne uscirà se non ci sarà
un gruppo di persone motivate, con qualcuno a capo, e poi con la
politica che faccia scelte mirate a far crescere questa struttura.
È un patrimonio di tutti, di tutti, il Casinò, non possiamo
lasciarlo morire così, solo perché qualcuno è arrogante, perché
qualcuno pensa di essere la primadonna, perché qualcuno pensa di
essere un po', magari...diciamo che si autoincensa quando parla. E
glielo ripeto: a me ha fatto male vedere il sorriso sulla bocca
quando si parlava di mandare a casa per 11 milioni e 700 mila euro,
fare dei costi su 11 milioni e 700 mila del personale...aveva il
sorriso sulla bocca! Questo dovrebbe bastarle per farle prendere
questa decisione.
Vengo a due aspetti che non ho toccato, perché ho cercato di
fare un intervento che fosse più motivato al perché è
un'opportunità, è un segnale che la maggioranza deve dare...è un
dato riferito a quelle che vengono chiamate "materie prime
sussidiarie di consumo". Ebbene, quando ci ha parlato,
l'Amministratore delegato ci ha detto: "Apriamo un Centro congressi
da 1.000 persone, 4 bar, 4 ristoranti, 2 grand hôtel, centro
benessere, fitness, piscina...ebbene, una delle poche voci che
scendono, sono quelle legate alle materie prime sussidiarie di
consumo: in previsione 2014 scendono da 4 milioni 365 a 3 milioni
771. Allora, Presidente, i casi sono due: o prima qualcuno ci
faceva la "cresta", oppure i clienti, quelli che lei ci ha detto, i
"famosi clienti" - non so se verranno da Macao o da dove - dovranno
portarsi il cestino della spesa! Questa è la realtà in cui noi
adesso viviamo, di questo lei deve parlare con il suo
Amministratore! Non potete parlare linguaggi diversi, non potete
farlo, per il rispetto che dovete avere per i lavoratori.
Président
- La parole au collègue Grosjean.
Grosjean (UVP)
- Grazie.
Due riflessioni sulla commissione con il Signor Frigerio
dell'altro giorno, e vorrei che l'Assessore al turismo mi
ascoltasse. Quando qualcuno di noi, credo il collega Rosset, ha
chiesto a Frigerio il programma della parte congressistica,
convegni...abbiamo il Centro congressi che effettivamente, da
adesso in avanti, dovrebbe lavorare, come dice il
Presidente...ebbene, Frigerio ci ha detto: "Ah, beh, sì, forse
qualcosa abbiamo già fatto, forse qualcosa era in programma"...ma
sentite un po' cosa ha detto dopo: "ma adesso abbiamo sospeso i
convegni", quindi la gente che forse, magari, sarebbe venuta in
Valle l'abbiamo cacciata via, perché avremo
les troupes
del
film che fanno giù a Bard. Ma questi signori non potevano riempire
gli altri alberghi della cittadina di Saint-Vincent o della Bassa
Valle, che hanno così bisogno? Tutti pieni? Oh, però! E anche le
140 camere del Billia? Ah, quindi abbiamo capito come il 2014 avrà
un incremento...ma il film forse lo fanno solo quest'anno, non lo
faranno tutti gli anni! Io dico che se ha detto che hanno mandato
via, hanno sospeso i convegni perché dovevano...io non credo che
riempiremo tutti gli alberghi della Valle d'Aosta con non so quante
persone, perché mi sembra che le comparse le cerchino qui, sul
posto. Ci saranno alcune centinaia di persone che girano questo
film, ma non credo che ci saranno delle migliaia di persone che
arrivano da fuori! Comunque, lo vedremo dopo...
L'altra considerazione è sui cinesi. Ci ha fatto su tutto un bel
discorso: che è andato a cena col figlio di non so chi, è diventato
amico col più grosso manager che porta in giro per il mondo i
giocatori di casinò, un portafoglio di 36 mila clienti e, alla
fine, ci ha detto che arriveranno dei gruppetti da 5-10 persone a
volta. Allora io mi chiedo: ma per 5, 7, 10, 15 persone, dovevamo
fare una struttura alberghiera di questo livello? Forse bastava
fare qualcosa di un po' più carino, di un po' più contenuto,
veramente, per fare un po' più di immagine con queste persone...ho
dei dubbi. L'altra cosa che mi lascia dei dubbi enormi, sempre
sulle scelte, è questo fatto di avere una struttura che,
all'interno della stessa struttura, non sappiamo se è un 4 stelle o
un 5 stelle lusso o comunque ci sarà una commistione di clientela
tra il 4 e il 5 stelle, e quindi si tratteremo un po' meglio quelli
del 4 stelle...sicuramente quelli del 5 stelle avranno un
trattamento equiparato a quelli del 4 stelle, perché il cuoco che
sarà in cucina a fargli al bistecca alla valdostana, sarà lo
stesso, sia per il cliente del 4 stelle, sia per il cliente del 5
stelle!
Io ho visto molta poca chiarezza nella programmazione, e quindi
condivido che forse è giunta l'ora di cambiare l'Amministratore,
anche perché, lui stesso, ha detto che fino adesso ha avviato dei
casinò, ma non ha mai detto: "ho gestito dei casinò".
Presidente -
La parola al collega Chatrian.
Chatrian (ALPE) -
Sì, grazie.
Brevemente per sostenere, a nome del gruppo ALPE, questa
risoluzione. Colleghi, due sono i copioni, ma due copioni diversi.
La risposta che ci ha dato oggi il Presidente Rollandin, è una
risposta con un tenore basso, con riflessioni che dicono a
quest'aula che la situazione è difficile, ci vengono date
informazioni per quanto riguarda la riduzione del costo del
personale, che si sta cercando di trovare una soluzione e che
l'andamento, viste le stesse le ripetitive argomentazioni che in
questi anni abbiamo già sentito in quest'aula...comunque è
difficile che, in questo momento, la nostra Casa da gioco aumenti
gli introiti lordi o comunque i ricavi. Queste sono le riflessioni
che il Presidente Rollandin ci ha fatto su questa nostra
risoluzione. Ecco il copione a cui noi abbiamo assistito in II
Commissione, e mi spiace, Presidente Rollandin, dato che è una sua
creatura, una sua scelta.
Mi ricordo molto bene l'agosto 2008, quando avete deciso di
incaricare il Signor Frigerio; le assicuro che lo show che il
signore ci ha messo in campo martedì è di tutto un altro tenore
rispetto a quello che oggi lei, in quest'aula, ci ha relazionato,
le assicuro, e mi spiace che lei non fosse presente. Sembrava quasi
un gioco, sembrava quasi affrontare temi delicati in maniera
baldanzosa, in maniera superficiale, quasi da ridicolizzare
comunque la commissione, i colleghi e il sottoscritto, mettendo
tutto in un unico calderone, come dicevo prima, semplificando,
quasi banalizzando forse il non aver la possibilità di stimolare,
da una parte, le persone che lavorano per la Casa da gioco e,
dall'altra, non tanto la crisi, le difficoltà...ma le dico: una
brutta audizione..."spocchiosa", se posso utilizzare il termine,
forse spocchiosa nei confronti degli azionisti...scusatemi,
colleghi, io ritengo di essere un piccolo azionista di questa
società, e noi riteniamo che l'azionista non sia il Governo
regionale, ma il Consiglio regionale; però, al di là di questo, noi
continuiamo a dire che lei, oggi, ci ha dipinto una situazione
difficile e non di facile risoluzione, e apprezziamo il suo
intervento. Ecco, le dico che l'intervento del suo nominato, del
suo incaricato, del suo delegato andava in tutt'altra
direzione.
Noi, nell'agosto 2008, avevamo fatto rilevare in quest'aula la
poca professionalità che aveva il Signor Frigerio a livello di
percorso formativo, di percorso professionale e di percorso
all'interno dell'azienda società Casinò di Campione. Mi ricordo, le
avevamo nutrito i nostri dubbi, perché l'allora maggioranza decise
di affidare completamente questa sfida ad un'unica persona,
decidendo di azzerare il Consiglio di amministrazione, e
noi...perplessi di affidare ad un'unica persona il tutto, ma
soprattutto eravamo perplessi...diciamo per il curriculum molto
scarso, visto e considerato che il Signor Frigerio non aveva mai
gestito nessun casinò, non aveva mai avuto deleghe così importanti
all'interno della casa da gioco di provenienza; aveva avuto dei
percorsi interni di lavoro, che non metto neanche in dubbio, ma che
sono un'altra cosa rispetto ad un incarico così importante. Ecco,
questi sono i risultati, dopo 6 anni!
Lei, oggi, ci viene a dire che la situazione è molto difficile,
che si sono fatti degli interventi, che il pubblico ha messo in
campo 100 milioni di euro...non voglio aprire la parentesi, ma le
risposte o meglio le "non risposte" che abbiamo avuto noi, martedì
scorso, in commissione, sono delle non risposte - come le dicevo
prima - di una persona che quasi si sente intoccabile; intoccabile
perché "il padrino" è ancora forte, perché, anche se le cose non
vanno nella direzione giusta, sembra comunque che non si possa dire
niente, non si possa avere delle informazioni, e soprattutto non si
possa incidere, cari colleghi, per decidere dove andare...ripeto:
sapendo perfettamente che non abbiamo assolutamente neanche noi la
bacchetta magica, ma quanto meno quella umiltà, quella umiltà che
dovrebbe essere alla base di qualsiasi discussione, di qualsiasi
raffronto e confronto...in questo momento non c'è, e questi sono i
risultati!
Ecco, io vi chiedo...a chi interessa, non so se a qualche
collega di maggioranza interessa...non possiamo delegare a questi
personaggi le sorti della nostra Casa da gioco, di una società per
cui, in questi anni, il pubblico ha comunque messo in campo decine
di milioni di euro e la sorte, comunque, di più di 800 persone
dirette, più tutto l'indotto che in questo momento, comunque, ha
ancora la nostra Casa da gioco. Riflettiamo tutti insieme. Io penso
che qui non stiamo giocando. L'incapacità è uscita molto bene in
questi 6 anni, e non è più un discorso di "padrino sì-padrino no",
purtroppo il ragionamento è "risultato sì-risultato no".
Grazie.
Presidente -
Ci sono altre richieste d'intervento? Se non
ci sono altre richieste, possiamo mettere in votazione, colleghi?
No, ci sono ancora richieste. Collega Chatrian, prego.
Chatrian (ALPE) -
Chiederei il voto segreto su questa
nostra risoluzione.
Presidente -
Possiamo procedere alla votazione della
risoluzione n. 4. Colleghi, votate. Tutti hanno votato, giusto?
Possiamo chiudere la votazione.
Presenti: 32
Votanti: 32
Favorevoli: 16
Contrari: 16
Il Consiglio non approva.
Possiamo passare all'esame della risoluzione n. 5. Prego,
collega Donzel.
Donzel (PD-SIN.VDA) -
Grazie Presidente.
Sarò particolarmente breve, perché la risoluzione n. 5 è un atto
di censura nei confronti dei vertici della società CVA ed
arriva...diciamo a conclusione di un percorso di discussione che
non intendo riprendere fin dall'inizio, ma a cui voglio dare una
certa concretezza, perché nel frattempo, rispetto a come è partita
la discussione stamattina, dove questa risoluzione poteva in
qualche modo essere anche messa in discussione, alcuni atti sono
stati presentati e approvati all'unanimità da quest'aula, e sono
quindi tali da farmi ritenere che la validità di questa
risoluzione, ora, non è più soltanto un atto che poteva magari in
prima mattinata apparire provocatorio da parte della minoranza, ma
è un atto dovuto da parte dell'aula. È un atto dovuto, e mi rivolgo
soprattutto al Presidente del Consiglio regionale.
Perché questo atto di censura di CVA diventa un atto dovuto?
Intanto bisogna ripercorrere come mai siamo arrivati a questo
scontro nei confronti dei vertici di CVA...se vogliamo, non voluto
da parte nostra...non a caso, qui non c'è la richiesta di
dimissioni come nel caso di Frigerio, qui non stiamo parlando di
gente che porta a rotoli un'azienda, tanto per capirci chiaramente,
qui non stiamo parlando di un signore che si porta a casa, come
costo per la Regione...non so, magari a qualcuno è sfuggito,
Frigerio costa 1.000 euro al giorno...no, solo per capirci di che
cosa stiamo parlando, abbiamo un signore che paghiamo...ci costa,
non è che lui incassa, ma costa 1.000 euro al giorno e fa dei
disastri.
Qui i risultati aziendali, almeno quelli macro, sono positivi.
Nonostante questo, c'è questa volontà di fare chiarezza, di capire
meglio come funzionano gli appalti e quant'altro, tant'è che il
Presidente della II Commissione, allargata ai Capigruppo, aveva
scritto al dottor Riccardo Trisoldi per avere precise informazioni.
Questa mattina ricordavo che tra le precise informazioni c'erano
l'attività dei premi, di quanto guadagnava il personale, i vari
benefit e soprattutto le procedure di affidamento di appalti dei
lavori. Questa lettera del 21 gennaio 2014, firmata a nome di tutti
i Consiglieri della II Commissione, dei Capigruppo e dal Presidente
della II Commissione, Leonardo La Torre, riceveva poi la risposta
il 30 gennaio 2014...una risposta molto puntuale e dettagliata dei
vertici di CVA, nella quale la società risponde candidamente in
questo modo rispetto alla richiesta di atti e informazioni che
questa mattina il Presidente del Consiglio ha riconosciuto essere
dovuti, e la maggioranza e la minoranza, votando all'unanimità una
risoluzione congiunta, hanno ribadito con forza le funzioni
ispettive e di controllo dei Consiglieri regionali...questo lo
abbiamo votato tutti assieme...questo signore scrive:
"Sono
pervenute alla società numerose istanze di accesso agli atti"
e
scrive:
"La società, pur non ritenendo di essere tenuta, ha
finora fornito nella più ampia trasparenza una serie di
informazioni"
. Ma com'è possibile?
Cerchiamo di capirci...i dirigenti di CVA si sono messi, loro, a
interpretare il Regolamento del Consiglio regionale e hanno
cominciato a dire: "ma mica siamo tenuti a darvi questi documenti!"
e poi vanno avanti, e si dice: "e con che faccia tosta ce li venite
a chiedere questi documenti, voi, di minoranza?". No, ma scusate,
intanto i documenti glieli chiedevamo tutti assieme...e poi dice:
"la minoranza cosa viene a chiedere queste cose qua, cosa li
chiedete anche voi, Consiglieri di maggioranza, quando è stata
silurata una Commissione d'inchiesta in Consiglio regionale?". No,
ma scusi, dottor Trisoldi, ma che può importare a lei se il
Consiglio regionale prima delibera di non approvare una Commissione
d'inchiesta e poi, all'unanimità, decide di chiedere certi atti?
Non è affare suo! Lei deve gestire l'azienda e trasmettere gli atti
quando i Consiglieri glieli chiedono! Si potrebbe
continuare...questa densa lettera è tutto un disquisire su quale
sarebbe la potestà, il Regolamento...si parla di "irritualità delle
richieste", di "116 non scritti bene" perché hanno...diciamo un
contenuto generico, non circostanziato, meramente
esplorativo...quando invece è specificato dal Regolamento che il
"116" non deve circostanziare niente e non dare nessuna ragione del
motivo per cui è chiesto? Quindi si sono spinti fuori dal seminato,
fuori dal campo in cui sono professionisti bravi, capaci nello
svolgere un lavoro, sono andati altrove, a spasso!
Questa mattina, non a caso, maggioranza e minoranza insieme
approvano una risoluzione, questa risoluzione dice appunto che le
funzioni ispettive dei Consiglieri regionali non si toccano, no? Ma
non basta: sempre sollecitati da questo Consiglio straordinario
richiesto dall'opposizione, parte una riflessione all'interno delle
forze di maggioranza che ci dicono: dobbiamo fare un lavoro in
commissione per introdurre...votato all'unanimità, eh, l'abbiamo
appena votato
..."introdurre criteri di maggiore trasparenza in
merito all'affidamento dei lavori"
. Ma se tutto è regolare, se
tutto funziona, perché dobbiamo introdurre questi criteri, scusate?
Cosa siamo venuti a votare qua? Abbiamo votato questo perché sono
sorti dei problemi, ci sono delle opacità, ci sono delle imprese
che si lamentano. Punto 2:
"definire i criteri e le modalità di
assunzione del personale attraverso procedure di reclutamento"
;
quindi diciamo basta, "basta" al sistema di assunzioni che
attualmente è in vigore nelle società.
Oggi abbiamo quindi condotto un dibattito che è partito da delle
posizioni che, in partenza, sembravano esigenze solo della
minoranza, ma poi questo dibattito è diventato una cosa che ha
preso un'altra piega e che ha coinvolto - e mi fa piacere da questo
punto di vista - la maggioranza ad assumersi, insieme a noi, delle
responsabilità molto importanti, no? E quindi addirittura andiamo a
dire:
"definire, in maniera commisurata al valore della società
e alle attinenti responsabilità...un limite dei compensi..."
, e
quindi è ovvio che per definire il limite dei compensi dovremo
chiedere a questi signori: "quanto guadagnate, quali sono i
benefit", perché non è che possiamo andare, come commissione, a
mettere dei paletti se non sappiamo manco cosa guadagnano e quali
benefit hanno!
Da questo si evince che le richieste che noi avevamo fatto a CVA
le dobbiamo rifare, dobbiamo esattamente andar a richiedere tutti
quegli atti che non ci hanno consegnato fino ad oggi, dobbiamo
andar a chiedere: "che benefit hai, usi la carta oro o non la usi,
quando la usi, vai in giro in macchina, prendi la macchina, quanto
guadagni, non guadagni"...dovremo chiedere queste cose...ma l'avete
votato voi, di maggioranza, eh, questa cosa qua! C'era lì
l'Assessore Marco Viérin che ha detto che vuole fare questa cosa
qui, e noi abbiamo detto: "pronti, è da anni che vi chiediamo di
farla, e noi ci siamo"! Allora, se sono vere queste cose, ne
discende che a qualcuno, che scrive la lettera dicendo: "Caro
Consigliere regionale, stai al tuo posto, sei uscito dal seminato,
queste informazioni non te le devo dare"...bisogna semplicemente
dirgli che ha sbagliato, ha stoppato l'interpretazione del
Regolamento del Consiglio regionale, e quindi censurare gli
atteggiamenti e i comportamenti, tipo queste lettere che abbiamo
ricevuto, perché vanno censurate. Gli si dice: "queste lettere non
le devi più scrivere, ti sei sbagliato", e si richiamano i vertici
di CVA al rigoroso rispetto delle prerogative del ruolo del
Consiglio regionale, che abbiamo insieme votato, e impegna il
Presidente del Consiglio regionale a farsi carico del problema, e
quindi a trasmettere, come penso sia ovvio, questa nostra
determinazione.
Io penso che questa risoluzione, probabilmente presentata al
mattino, a freddo, non avrebbe sortito granché, ma alla luce degli
atti che abbiamo votato mi sembra il passaggio finale, la chiusura
di un percorso.
Presidente -
La parola al collega Roscio.
Roscio (ALPE) -
Grazie Presidente.
Ho sentito l'intervento del collega Donzel, che ha già espresso
molte considerazioni che avevo intenzione di fare anch'io. Vorrei
comunque portare il mio contributo.
Quando sono entrato in Consiglio regionale, mi è stato donato un
pacco di pubblicazioni fra cui Statuto, Norme di attuazione e, come
tutti i novelli, sono andato un po' a guardarmi le cose,
soprattutto quelle riguardanti il ruolo che devono avere i
Consiglieri e il Consiglio, dove non si intende il Consiglio a 18 o
a 17, ma il Consiglio a 35. Ecco, ruolo principale del Consiglio,
che discende dallo Statuto, è quello di fare le leggi; vengono
elencate tutte le materie per le quali noi dovremmo essere qui a
proporre iniziative di legge, approvare bilanci, rendiconti, viene
sancita l'autonomia funzionale del Consiglio e gli strumenti che i
Consiglieri, come singoli o come commissione - com'è stato
ricordato dalla Presidente Rini questa mattina - hanno per poter
fare il loro lavoro. Ecco, io credo che per poter adempiere a
questo mandato è fondamentale conoscere le cose e, per conoscere le
cose, credo che se non abbiamo accesso agli atti diventa
praticamente impossibile riuscire ad avere quella documentazione
sufficiente per poterci fare un'idea e quindi proporre delle cose
sensate. L'unico limite, come è stato ricordato questa mattina, è
la riservatezza, che è sancita per legge, e su questo siamo
completamente d'accordo.
Vorrei ritornare sulla questione del singolo Consigliere. Questo
articolo 116, che tanto si cita, ma magari chi sta a casa non
conosce, discende dal Regolamento interno del Consiglio, nel senso
che i Consiglieri, in qualità di Consigliere, appunto, hanno
diritto ad accedere agli atti per poter espletare il loro mandato.
Ecco, sul discorso di questa mattina, Presidente Rini, vorrei
ritornare un secondo, perché come le avevo già detto anche in
Ufficio di Presidenza, non sempre all'articolo 116 viene dato il
dovuto riscontro; anzi, giusto questa mattina, le ho fatto
osservare che a un mio "116" personale, una società partecipata - e
un dirigente ha ribadito - che avevo diritto di accesso agli atti,
ma tramite una legge, che è la 241 del '90, che non c'entra niente
con l'articolo 116, nel senso che la legge in questione è riservata
ad un cittadino che vuol fare un accesso agli atti. Ecco, su questa
cosa io ho provveduto a farle una nota, Presidente, e se lei è
super partes
come ha dichiarato...io non vorrei ricevere una
lettera in cui si dice: "ho provveduto a girare la sua richiesta a
chi di dovere", io mi aspetterei una presa di posizione più forte,
nel senso che bisogna ricordare a questi signori che io faccio la
richiesta in base a...io lo dico a lei, perché...poi se ha scritto
il Vicepresidente poco importa, però io vorrei che si ricordasse
che questa richiesta viene fatta in base ad un articolo del
Regolamento del Consiglio, non in base ad un'altra legge che non
c'entra nulla, che dà 90 giorni di tempo per rispondere, mentre
questa 20. Così come ha già detto bene il mio collega Donzel sulle
commissioni consiliari, dov'era stato preso un impegno ben preciso
da parte della minoranza che aveva comportato il ritiro di una
mozione: non ci sono scusanti che tengano da parte delle società
partecipate...per poter addurre scusanti. Ecco, questo è quello che
dovrebbe succedere: risposte ai Consiglieri quando fanno l'accesso
agli atti, risposte alla commissione quando chiede delle cose.
Invece, purtroppo, che cosa succede? Succede che o le risposte
mancano del tutto - in più casi - o le risposte sono incomplete o,
addirittura, sono fuori tema, nel senso che ci viene risposta una
cosa per un'altra...sembra quasi una presa in giro!
Il
casus belli
, cioè la motivazione per cui siamo
praticamente oggi, qui, a richiedere il Consiglio straordinario, è
questa famosa lettera della CVA, in risposta alle domande fatte
dalla commissione, lettera che è arrivata il 31 di gennaio in cui,
oltre a non fornire le risposte, com'erano state concordate nei
modi con la commissione e con i vertici di CVA, gli organi di
vertice di CVA vengono a dire ai Consiglieri e alla commissione
quello che loro devono o non devono fare. È già stata citata una
parte, ma vorrei leggere una frase di questa lettera dove si dice
che:
"È di pacifica ed immediata evidenza l'irritualità delle
richieste
- le richieste riguardavano dati del tutto
tranquilli, non si andava a chiedere segreti industriali -
e ne
discende il legittimo diritto, in capo alla società, di non dare
corso alle stesse"
, cioè la società decide, in maniera del
tutto unilaterale e autoreferenziale, di non rispondere al
Consiglio regionale su questioni che nulla hanno a che vedere con
la riservatezza o con il segreto industriale o con la violazione
della concorrenza...vertici che sono stati nominati e che stanno
rispondendo al Consiglio che è l'Ente supremo, nonché l'azionista
di questa società! Presidente, mi consenta...
Con questa risoluzione cosa andiamo a chiedere? Andiamo a
chiedere di esercitare funzioni proprie dei Consiglieri che sono il
diritto di controllare, il diritto di avere accesso agli atti, che
è la condizione necessaria per poter fare un controllo, chiediamo
di mettere in piedi reali criteri di trasparenza sul reclutamento
del personale, sulle forniture di beni e sugli appalti. E io direi
che si vuole andare oltre, si vuole arrivare addirittura a dare
degli indirizzi a questa società, perché spetterebbe al Consiglio,
ed è ben diverso dare indirizzi rispetto alla gestione. Noi siamo
felici che il dottor Trisoldi gestisca al meglio la CVA e faccia
profitti, perché è un bene per la Valle d'Aosta, ma gli indirizzi e
il controllo spettano al Consiglio intero! Non sto qui a ricordare
cosa sia l'azienda CVA, basta un dato: il fatturato dell'azienda
supera il miliardo e mezzo di euro, il che vuol dire, banalmente,
che il fatturato di CVA è superiore a quello del bilancio della
Regione Valle d'Aosta.
Vorrei anche ricordare dove sta andando il mondo e dove hanno
già invece legiferato altre Regioni, perché mi sembra
importante...per esempio è già stata citata diverse volte: la
Regione Veneto, nel 2013, con la legge 39 ha dato degli indirizzi
ben precisi in capo...non all'Esecutivo regionale, ma al Consiglio
regionale, e dice, all'articolo 1, che l'indirizzo e il controllo
delle società partecipate fanno riferimento ad un attore principale
che è il Consiglio regionale, così come l'acquisizione di servizi,
prodotti, lavori, opere da parte della Regione deve avvenire per
procedura pubblica, e che il reclutamento del personale ha la
stessa valenza, così come la trasparenza e la pubblicità. Questo in
Valle d'Aosta sembra non accadere, sembra che il Consiglio
regionale sia relegato ad un ruolo di subordine; eppure anche la
Regione Valle d'Aosta ha delle leggi in merito! Addirittura sono
andato a spulciare la legge n. 7 del 2006, che è quella che
istituisce la madre di tutte le partecipate, cioè la finanziaria
Finaosta di cui la Regione è 100 percento socio unico, che,
all'articolo 13bis, negli atti di indirizzo dice:
"La Giunta
regionale presenta annualmente al Consiglio regionale
- cioè a
tutti i Consiglieri -
che lo vota
- quindi è chiamato a
votarlo -
un atto di indirizzo strategico"
. Quindi anche noi
dovremmo adempiere a queste cose, mentre invece non so se sempre
viene rispettata la nostra legge.
Ecco, per fare una breve battuta, ma neanche tanto, se noi
andiamo a cercare documenti, o a scaricare programmi, o a vedere
quanto sono i compensi sul sito della NASA - l'ente spaziale
statunitense - troviamo praticamente tutto in base a un principio,
che secondo me dovrebbe essere un principio normale, neanche da
discutere: che tutto quello che viene fatto con soldi pubblici è
pubblico, e quindi non devono essere apposti segreti di qualunque
tipo. Voi avete eretto un muro su questa cosa, così come i vertici
di CVA hanno eretto un muro con questa lettera, ma io penso che i
muri sono destinati a cadere...è caduto il muro di Berlino, penso
che possa cedere anche CVA su queste cose!
Vorrei concludere, Presidente, ribadendo che il ruolo del
Consiglio e di tutti i Consiglieri è quello del controllo e
dell'indirizzo, che spetta proprio al Consiglio e non all'Esecutivo
fare questo, che il mondo intero sta andando in questa direzione,
com'è già stato legiferato da diverse Regioni, anche in Italia, per
non parlare in Europa, e che la trasparenza è un valore su cui non
si può più transigere, dev'essere dato al pubblico ciò che viene
fatto con soldi pubblici, e che vi è una netta distinzione dei
ruoli: i vertici CVA facciano la gestione e il Consiglio regionale
dia gli indirizzi a questa società, e poi noi andremo a vedere se
si sono comportati bene o male.
Io ritengo comunque, e noi tutti, come gruppo di ALPE, che il
comportamento dei vertici di CVA sia veramente da censurare e da
condannare, e che tutto il Consiglio dovrebbe ribadire con forza
quello che è stato appena detto. Grazie.
Presidente -
La parola al collega Cognetta.
Cognetta (M5S) -
Grazie Presidente.
Anche noi, del Movimento Cinque Stelle, ci associamo a quanto
detto dai miei colleghi degli gruppi sin qui intervenuti rispetto a
questa mozione. La proposta che ci è stata fatta dalla maggioranza
è quella di togliere la censura nella risoluzione rispetto appunto
a quello che vorremmo dire ai vertici di CVA. Noi, ovviamente, non
siamo d'accordo, e io lo motiverei in maniera specificatamente
tecnica, cioè perché vorrei che la CVA avesse una censura e
soprattutto perché vorrei delle risposte, anche perché è grazie a
CVA che siamo riuniti qui, oggi, sostanzialmente...detto in parole
povere.
Noi, come Movimento Cinque Stelle, abbiamo fatto due richieste a
CVA, sono state due richieste ripetute nel tempo, fatte prima come
"116", successivamente rifatte, identiche, come "116" e infine
messe all'interno delle richieste fatte come commissione, con il
placet
di tutta la commissione. Le due domande erano molto
semplici: la prima riguardava la ristrutturazione di due centrali,
esattamente quella di Faubourg e quella di Gressoney. Noi volevamo
semplicemente sapere la procedura di appalto e i dati degli atti,
diciamo così, di queste due ristrutturazioni, e volevamo avere
conto dei dati rispetto alle giranti che sono state acquistate, a
fine 2012, sempre dalla CVA, in particolare della Water Gen Power.
In tutti e tre i casi ci è stato detto di farci gli affari nostri,
prima come Consiglieri, successivamente alla commissione.
Ora, perché noi vogliamo sapere qualcosa in più rispetto a
queste giranti, per esempio? ...per non parlare delle centrali,
perché il discorso è un po' più complicato....allora, quella che
vedete qui è la foto ad infrarossi di una di queste celeberrime
"giranti cinesi", l'abbiamo ricevuta ovviamente non col "116",
quindi chiaramente posso farla vedere...ecco, poi sempre c'è questa
cosa meravigliosa, che se ricevi una cosa col "116" è segreto,
sennò la puoi fare pubblica, meraviglioso!...prego, gliela passo
subito...si vedono dei segni, sono questi due pallini...poi,
volendo, la mettiamo sul sito e la vedete meglio...dicevo che sono
sostanzialmente delle saldature, saldature che all'interno delle
giranti non ci devono essere. E quindi uno si fa venire un dubbio:
abbiamo comprato delle giranti che in teoria dovrebbero essere
perfette e fatte in maniera coerente, precise, e così via, e poi
appaiono con dei difetti! Quindi uno vorrebbe conoscere...mi dice
il collega La Torre che sembra un quadro astratto...no, sono i
soldi nostri che qualcuno si ruba, secondo me, dipende da come
vediamo le cose, chiaramente, è una questione politica,
dicevo...quindi, se CVA ci rispondesse, uno potrebbe evitare di
fare illazioni, no? Direbbe: "vabbè, è tutto preciso, è tutto
perfetto", e quindi...mentre invece, siccome non ci risponde, uno
può chiaramente pretendere di dire quello preferisce, visto che non
riceve risposte, no? ...perché vuol dire che c'è qualcosa da
nascondere... Altro esempio - lo trovate su queste foto, riguarda,
diciamo così, delle cose che tecnicamente si chiamano "cricche",
sarebbe quando la girante non ha un profilo, diciamo così, fatto a
regola d'arte. Siccome ci sono dei rilievi sul profilo, l'acqua ad
alta pressione che gira sulla girante crea, quando trova questi
profili che non sono precisi, delle deviazioni nel flusso d'acqua,
e quindi la resa di tutto quanto l'impianto decresce
sensibilmente...anche questo è un regalo che ci arriva dai
cinesi...vabbè, d'altronde, voglio dire...che cosa vuoi dire? Va
bene così!
Ora, io vorrei semplicemente avere questi dati...spero che alla
fine di questa giornata, dopo che ci siamo messi tutti d'accordo,
abbiamo valutato se tutto va bene, non va bene...ma li riceveremo
questi dati, finalmente? Potremo fare un'analisi corretta e
dettagliata se ci sono problemi o se non ci sono? A vederla da qua,
pare che qualcosa che non va c'è. Allora, rispetto a quello che ci
vengono a raccontare in commissione i responsabili di CVA, io
qualche perplessità ce l'ho! Hanno detto tantissime cose, hanno
addirittura insinuato che qualcuno dei Consiglieri che in
commissione continua a fare domande è al soldo di qualche società
tedesca...non vorrei fare i nomi, ma ce l'hanno detto tra le
righe...è strano, perché loro hanno rotto un oligopolio, loro hanno
rotto un oligopolio con l'operazione Water Gen Power, perché
"questi tedeschi ci imponevano delle forniture a dei costi
esorbitanti, noi siamo andati in Cina e abbiamo rotto l'oligopolio,
e se voi continuate a attaccarci su questa cosa vuol dire che c'è
qualcosa che non va"...loro a noi!...e poi vediamo queste foto! Per
carità, io non ho chiesto che vadano a casa...eh no, sembrava
troppo, no? Vabbè, fatturano 1 miliardo e passa, uno come può dire
che vadano a casa? E va bene...ma manco censurarli? Ma neanche
fargli...sulle mani? Beh, allora diciamo loro che sono bravissimi,
stiamo zitti e torniamocene a casa noi, non ci sono
alternative!
Quindi alla fine di questa discussione, la votate questa
risoluzione oppure facciamo ancora finta di niente? Valutate voi!
Volete altre foto? Non so...vi servono altre prove? Che altro vi
serve? Grazie.
Presidente -
La parola al Vicepresidente Rosset.
Rosset (UVP) -
Grazie Presidente.
Non so a chi rivolgermi, visto che il Presidente non c'è, magari
si sono scambiati la delega...ah, c'è...no, pensavo che si fossero
scambiati la delega con l'Assessore Baccega...
Cari colleghi, non abbiamo francamente capito quella lettera in
linguaggio giuridico, scritta da CVA al Consiglio Valle, come se
fossimo dei nemici e non i loro azionisti. Non entrerò nel merito
della lettera, perché il collega Donzel l'ha bene enunciata. Penso
che gli avvocati che li hanno consigliati, pensassero - chissà con
quale bizzarria giuridica - che questa loro iniziativa, temeraria
in qualche modo, potesse andare a finire al TAR per avere una
sentenza che in qualche modo li sollevasse dal dovere di fornirci
informazioni. Peccato che il nostro potere ispettivo, cari amici di
CVA e caro ispiratore di questa linea del silenzio, abbia origine
nel rango costituzionale del nostro Statuto di Autonomia e forse,
più che rifarsi al diritto civile e a quello amministrativo,
dovrebbero, i vostri avvocati, comprarsi un manuale di diritto
costituzionale! Scoprirebbero che cos'è l'Autonomia speciale...è
vero che al Vicepresidente non interessa molto, è più propenso a
gironzolare all'interno della sala del Consiglio, è vero che non
tocchiamo la ferrovia, è vero che non tocchiamo...ma ci sono altri
settori che potrebbero, anche per lei, essere oggetto di
approfondimento...ora, scoprirebbero che cos'è l'Autonomia
speciale, quella stessa Autonomia, cari dirigenti CVA, lautamente
pagati, che vi consente di avere questa importante società
elettrica.
È una visione sbagliata, e pure miope, quella di fare
ostruzionismo sulle richieste da noi avanzate, perché questo
conferma la tesi che se la trasparenza non la si vuole, allora
esiste qualcosa di cui ci dobbiamo preoccupare. Esistono infatti,
insiti nei meccanismi dell'articolo 116 del nostro Regolamento,
spesso citato oggi, sul nostro ruolo ispettivo, ripeto "ispettivo",
e anche nelle sedute delle nostre commissioni, le possibilità per
evitare la divulgazione di notizie riservate, ma la riservatezza,
attenzione, non è imparentata con gli scheletri negli armadi!
Colpisce che proprio CVA abbia, di recente, scelto di
autogiustificarsi su certi silenzi, sui dati amministrativi,
cercando solidarietà dei sindacati, evidentemente nella logica di
mettere in difficoltà la minoranza che siede in questo Consiglio.
Ora chiedere, per capirci, i dati del rendimento delle turbine non
è per far male a CVA e ai suoi dipendenti, ma semmai è per svelare
quanto può far male a CVA e ai suoi dipendenti.
La verità - e analoga lettera del Casinò lo dimostra - è che
quello che interessa è considerare come unico interlocutore il
Governo regionale o, meglio, il suo Presidente, autentico
dominus
di qualunque cosa si debba fare o si debba decidere,
ritenendo noi, del Consiglio regionale - e qui intendo maggioranza
e minoranza - degli inutili idioti, buoni solo a rompere le scatole
e persino a produrre chissà quale forma di nocumento alle società
partecipate...nocumento, esatto, danneggiamento...chiamiamolo come
meglio crediamo. E pensare che sulle partecipate pubbliche si
addensano nuvole scure nelle intenzioni del nuovo Governo Renzi, e
questo forse dovrebbe togliere quella presunzione, quell'aria di
vaga superiorità che aleggia negli uffici e nei vertici di
Finaosta, ma non è questo il punto, anche se la questione non
andrebbe trascurata, in quanto sta proprio nell'opacità di certi
argomenti.
Prendiamo CVA, operazione brillante del passato, che peraltro il
Presidente Rollandin osteggiò per poi farne la chiave di parte del
suo successo. Sono stati, questi, anni importanti - su questo non
c'è dubbio - e la propaganda di CVA continua a ostentare successi
per questa "gallina dalle uova d'oro". Il TG della Valle d'Aosta
ospita con periodica continuità, specie se deve rispondere
indirettamente alle opposizioni, il dottor Trisoldi, che magnifica
sé stesso, la sua società, illustrando successi passati e presunti
successi presenti. Sul futuro sembra avere tirato il freno a mano,
e pare pure a cominciare a capire che quando le concessioni
scadranno e ci sarà una gara europea per le centrali non sarà più
tutto rose e fiori. Arriveranno competitor, competitor agguerriti,
che potranno portarci via da sotto il naso le nostre preziose
centrali elettriche. Se questo capiterà, certe storie attuali:
materiale acquistato, politica delle alleanze, politica degli
investimenti, assunzioni a gogò, scarse manutenzioni, e avanti di
questo passo, consentirà di leggere storicamente quest'altra
avventura degli ultimi decisivi anni targata "Augusto
Rollandin".
Consentitemi, dopo questa premessa politica, di tornare a
qualche punto importante. Cominciamo senza perderci nella storia
passata, che già la conosciamo, perché penso che l'intero
Consiglio, sul funzionamento di CVA, conosca di tutto e di più. Un
dato di partenza macroscopico è nel clamoroso aumento dei
dipendenti voluti in questi anni, senza mai tener conto
dell'organigramma delle reali competenze delle persone prescelte ad
occupare i livelli decisionali. Questa logica fatta di assunzioni
interinali, di concorsi ad hoc, di passaggi interni, ha certamente
creato una situazione di malfunzionamento e, in prospettiva, di
forte appesantimento del costo del personale. Un esempio per tutti:
il Responsabile del settore ingegneria elettromeccanica è un ottimo
chimico, e dunque non competente nella materia di cui si dovrebbe
occupare; un secondo esempio è il Direttore del settore gestione
impianti, nel cui curriculum manca del tutto questa specifica
competenza, di cui invece ha la responsabilità. Cosa significa
questo? Questo significa, di conseguenza, che crescono le
consulenze, che sono anch'esse possibilità di creare lavoro e
consentono di macinare quel consenso che, alla fine, deve tornare
utile a certa politica.
L'ascensore nelle carriere che fa più impressione è legato a due
personalità: il dottor Riccardo Trisoldi e il dottor Paolo
Giachino, che hanno avuto, in poco tempo e senza alcuna esperienza
nel settore specifico, la possibilità di una carriera altrimenti
impensabile in analoghe società del settore. Eppure, guarda caso,
sono proprio loro i più restii a ricordare la loro derivazione dal
settore pubblico, atteggiandosi, oggi, a manager privati, scocciati
del ruolo e degli interventi di noi politici, blindando la
documentazione, minacciano il sospettato di fornire informazioni,
magnificano le loro azioni, dimenticando che chi paga loro lo
stipendio è in fondo l'azionista: la Regione Valle d'Aosta.
Sfugge quale sia il percorso che l'azienda vuole intraprendere,
in vista anche della già citata scadenza delle concessioni che la
dirigenza attuale di CVA sa essere un passaggio decisivo e foriero
di molti problemi. Ricordo, a questo proposito, il clamoroso errore
di mettersi in casa la società svizzera BKW, un autentico colosso
nel settore, con l'acquisto delle ex centrali valdostane di
Sorgenia, non acquistate - come avrebbe potuto fare - da parte di
CVA. Non solo vi sono state trascuratezze, mancanze di
lungimiranze, cattive scelte nel cuore dell'attività aziendale,
vale a dire l'idroelettrico, ma alla fine non si capisce per niente
la logica di alcune scelte, che qui ricordo: gli investimenti nel
settore fotovoltaico, nel settore eolico, politica di acquisizione
a prezzi salati della Deval, mancanza di reti reali di alleanze in
un settore concorrenziale come l'elettrico, oltretutto inimicandosi
il player italiano del settore, vale a dire: l'ENEL.
Oscuro, nella scelta degli interlocutori cui affidare il denaro,
resta il capitolo di cui abbiamo solo le cifre, ma non i prescelti
meccanismi di loro definizione, il capitolo degli investimenti
degli utili accantonati (mi riferisco alle cifre rimaste dopo la
scelta di drenare da CVA il denaro per gli investimenti immobiliari
del Casinò e i soldi per i fondi di rotazione della Regione). Un
interscambio societario che porta sempre di più CVA verso il
settore pubblico, ma la parte su cui non si riesce ad avere
chiarezza...chiedo scusa, vorrei avere ancora qualche minuto...che
ci porta addirittura in Cina, riguardante l'
affaire
Water
Gen Power, quella società genovese per cui prima CVA ha trattato
l'acquisto di materiale della cinese CWTN e poi ha pensato bene -ma
ne sfugge la logica - di acquisire il 40 percento di questa stessa
società con interazioni che lasciano stupiti i dirigenti di CVA,
che siedono anche in WGP, della serie "controllare e controllore"
o, meglio, "controllore e controllato". Intendiamoci: la
giustificazione principale è l'astuzia con cui CVA avrebbe spezzato
il monopolio dei fornitori europei, giustificazione che fa
sorridere, se non fosse basata su affermazioni sbagliate e ci fosse
anche la triste circostanza del malfunzionamento e della cattiva
qualità del materiale arrivato dalla Cina, materiale non conforme
allo standard europeo...credo che le fotografie siano eloquenti, è
come se uno mettesse negli appalti la fotografia di una macchina
cinese al posto di una vettura europea...chiedo scusa, ma eviterò,
nella replica...
Ora, malgrado gli sforzi, non vengono a galla alcune verità, ben
testimoniate, come dicevo, dal materiale fotografico. Il materiale
fallato e inefficace non è un problema esclusivamente di
contestazione (contestazione tra l'altro mai avvenuta verso il
fornitore, che dovrebbe assumersi delle responsabilità), ma il dato
grave è che potremmo, visto che siamo nel pubblico, definirlo un
vero e proprio danno erariale o, meglio, nella mancata produzione
di macchinari normali e efficienti. Siamo di fronte ad un sistema
dannoso dovuto alle giranti, già citate precedentemente, agli
alternatori, ai trasformatori; a dire della mancata produzione sono
delle
expertise
,
expertise
indipendenti che CVA e il
Presidente Rollandin conoscono, visto che le prove di rendimento in
mano le avete! Resta un capitolo importante e inquietante che
riguarda la cattiva e inesistente qualità delle manutenzioni. Sia
chiaro: qui non voglio ritornare su un discorso già precedentemente
affrontato nei precedenti Consigli, e quindi passerò alla seconda
parte. WGP, di cui CVA assegna le forniture, pur essendone socia,
in un gioco di specchi che lascia stupiti rispetto alle regole
della concorrenza, si è trovata ad ottenere recenti commesse, pur
in presenza di offerte migliori. Vorrei essere smentito e vorrei
che su questo ci fossero seri approfondimenti, visto proprio che
chi si occupa della scelta figura anche nel vertice come
Vicepresidente di WGP...ma fa gli interessi di CVA o di WGP? Questo
è l'interrogativo! Bisogna avere certezze sulle regole, prima, e
poi qualcuno dei fornitori esclusi vorrà magari prenderne
considerazione.
A proposito di mercato, di cui parlavamo, delle sue regole, in
epoca di ristrettezze vorrei toccare la grande bolla degli
emolumenti e dei benefit di CVA. Qui non si tratta di discutere su
livelli...sicuramente i dirigenti devono avere un importo adeguato,
ma accanto agli stipendi ci sono i premi, le auto aziendali con
leasing che lasciano stupefatti e c'è l'uso delle carte di credito
aziendali. Ecco, chiediamo risposte serie e non risposte offese,
come abbiamo avuto fino ad oggi, ed è per questo che presentiamo
questa risoluzione.
Presidente -
Ci sono altre richieste d'intervento? Se non
ci sono altre richieste, possiamo passare alla votazione della
risoluzione, colleghi? Chi intende prendere la parola, anche in
fase di replica? Prego, la parola al Presidente Rollandin, in fase
di replica.
Rollandin (UV) -
Sì, grazie Presidente.
Ho ascoltato i vari interventi che sono stati proposti in
quest'aula, aventi, come punto di riferimento, una lettera che è
stata sicuramente alla base di una irritazione da parte di molti
colleghi. Nel contempo si è approfittato per fare un po' una
disamina della situazione della CVA, che dalla sua origine è
diventata sicuramente una società con molte specializzazioni,
quindi con CVA Trading, che ha comunque saputo organizzarsi in modo
totale da rendere efficace ed efficiente l'attività svolta in
questi anni.
Ora, la valutazione della società nel suo insieme e la sua
riorganizzazione è stata sicuramente molto importante e molto ben
articolata, perché il fatto di creare le premesse per riuscire,
anche ultimamente, a incorporare, nell'ambito di CVA Trading
Vallenergie, cioè quella che è la branca che noi abbiamo acquistato
per il trasporto dell'energia dalla Deval, credo che sia un'ultima
operazione di coordinamento molto efficace, perché evita di avere
dei sovracosti nella gestione di questo punto importante, ma
l'aspetto più significativo è stato quello portato avanti in questi
anni di una diversificazione in quella che era l'origine: solo un
intervento nell'idroelettrico.
Ora, sulla matrice, vorrei ricordare al collega Rosset - che
ogni tanto si dimentica di dire anche quelle che sono le
osservazioni e il perché di alcune prese di posizione - che io non
sono mai stato contrario a questa operazione, ho sempre detto
quello che lei ha ripetuto dopo: i rischi che c'erano allora -
parlo di 10 anni fa - già sulla scadenza delle concessioni. È a
verbale, è stato detto in quest'aula e fuori: non ho mai detto che
l'operazione di CVA non era un'operazione intelligente e fatta
bene; il rischio è della scadenza, dove sappiamo che siamo nella
stessa condizione noi, quelli di Bolzano e i trentini, perché
abbiamo una posizione diversa, ma sicuramente analoga nell'ambito
delle preoccupazioni, laddove certezze non ci saranno! Abbiamo il
discorso della gara per il mantenimento di queste concessioni, le
grandi concessioni...non ci sono! Allora questo vuol dire che nel
frattempo - e magari avremo occasione di parlarne - si sta
studiando un modo per cercare di avvicinarsi a quella data in modo
tale da tutelarci il più possibile nei confronti di quelle che
potrebbero essere le concorrenti. Ora, quando la CVA fa delle
valutazioni sul partecipare o no ad alcune...la CVA, tutti i
giorni, ha delle richieste di acquisto di società idroelettriche,
eoliche...basta chiedere, e vedrete che sono molte le proposte;
evidentemente le proposte sono valutate in base alla redditività
dell'intervento e soprattutto dell'iniziativa. Allora, se alcune di
queste - come veniva ricordato la BKW - sono state in qualche modo
non valutate seriamente, è perché rispetto all'investimento la resa
non era adeguata, quindi queste sono le valutazioni, non è perché
non ha saputo fare, ma è perché volutamente ha voluto scegliere tra
un investimento che non era redditizio e gli altri.
Ora, al di là di questa lettera, io credo che se c'è una cosa
che possa accomunare tutto il Consiglio è la valutazione molto
positiva di quello che è stato fatto in questi anni per far
crescere la società e, come ripeto, per diversificare. Negli ultimi
anni l'acquisto di un parco eolico, di un fotovoltaico tra i più
grandi, ad Alessandria, di un parco eolico e di altre iniziative
del genere, l'unico parco eolico che abbiamo in Valle d'Aosta, che
tra l'altro funziona e funziona bene, tutte queste iniziative
diversificate hanno dato e danno dei risultati molto importanti.
Quindi noi non possiamo che riconoscere che la gestione di questa
azienda è stata importante. Ora, il fatto poi che, in qualche modo,
si entri nel merito di alcune competenze, io non vorrei farlo qui,
perché penso che non sia il luogo ideale per farlo. Credo invece di
guardare al rapporto annuale - che credo il collega abbia avuto -
su quelle che sono le attività, le competenze svolte, nonché il
grado di collegamento con il mercato nazionale e quello che sta
succedendo.
Con ENEL c'è un rapporto...non conflittuale, c'è un rapporto che
adesso è quasi concorrenziale, malgrado lì ci siano altrettanti -
com'è in CVA - investimenti pubblici, con una differenza
sostanziale: qui le diversificazioni sono state fatte in modo molto
più redditizio di alcune delle pensate dell'ENEL fatte all'estero,
che sicuramente non hanno magari dato quei frutti sperati; cosa che
era stata offerta anche alla CVA, ma che per ragioni di rischio
paese o di difficoltà di investimento non sono state valutate
positivamente, mentre era stato valutato positivamente e ha dato i
suoi risultati - e credo che su questo già nel passato siano state
fatte delle valutazioni molto importanti e positive - il fatto
della Water Gen Power. Io non voglio adesso entrare nel merito
della questione, ma sicuramente questo ha rotto un monopolio, ha
rotto una situazione difficile sia di fornitura che di prezzi di
alcune concorrenti, che sono ormai rimaste in poche, e ha permesso
di avere dei risultati molto significativi. Su alcune situazioni
che sono state dette io rimando ad un approfondimento.
Quello che credo sia da valutare, oggi, e che rispetto a questa
risoluzione, dove noi avevamo anche detto che sicuramente nella
lettera in sé c'era una parte che era legata ad una valutazione che
poteva riferirsi ad un dato più "politico" che non tecnico, anche
se era tecnicamente corretta, noi l'abbiamo anche...l'hanno detto i
colleghi, qui non l'ho detto io, ma l'hanno detto loro. Noi avevamo
anche proposto di modificare alcune cose per cercare...non è stato
accettato, quindi noi riteniamo che su questo ci debba essere una
valutazione importante, perché questo rapporto sia e rientri in
quello che è sempre stato: una valutazione di leale collaborazione,
avendo quindi una possibilità di capire lo sforzo che è stato fatto
per gestire in modo ottimale tutto questo lungo periodo. Credo di
poter assicurare che c'è stata un'attenta valutazione da una
persona molto competente anche del settore finanziario come il
Presidente Trisoldi e come il dottor Giachino, che è il
Direttore...credo che abbia tutte le capacità, proprio per
l'esperienza precedente in altri settori, di gestire una società
come la CVA, con tutte quelle che sono le sue giuste ricadute
organizzative.
Oggi credo che l'unico appunto che possiamo...e avevamo anche
detto che ci stava...è di dire che logicamente l'invito sia quello
di ritornare ad una situazione di giusta collaborazione, che ci
permetta di avere quello scambio di informazioni che il Consiglio
può avere, e quindi per fare delle valutazioni logiche oltre a
quelle che sono state fatte qua.
Visto che non c'è stata questa disponibilità, ma ritenendo
comunque corretto che ci sia questo intervento, che verrà fatto
comunque nell'ambito dei rapporti con CVA per tener conto delle
parti che ognuno deve giocare - quindi anche la parte riferita alla
pubblica amministrazione - noi, su questa risoluzione, ci
asterremo. Risottolineiamo che, nell'insieme, ci sono oggi dei
lavori che si stanno portando avanti anche a livello di propositi
per il 2014. Il collega Pierluigi Marquis li sta vedendo e li sta
seguendo; successivamente, saranno poi portati in aula, e quindi
permetteranno di meglio qualificare il lavoro nel suo insieme.
Grazie.
Si dà atto che dalle ore 18,55 assume la presidenza il
Vicepresidente André Lanièce.
Lanièce (Presidente) -
Grazie. C'è qualcuno che vuole
replicare? Ha chiesto la parola il collega Donzel; ne ha
facoltà.
Donzel (PD-SIN.VDA) -
Brevissimo, perché il dibattito è
stato chiarissimo.
Mi pare, in questo lento cammino di comprensione tra di
noi...oggi questo Consiglio regionale si sta rivelando più proficuo
del previsto, perché non c'è una bocciatura completa della nostra
risoluzione...che ci sia comunque un atteggiamento di astensione,
che io spero possa poi tradursi, magari anche da parte di alcuni di
voi, in un voto positivo, perché, Presidente, proprio il clima con
cui si stanno conducendo le nostre osservazioni...è giusto che i
Consiglieri regionali non parlino solo di aria, ma quando hanno
delle fotografie, hanno delle documentazioni in possesso che
abbiano delle risposte precise da parte dei vertici di CVA.
La lettera...insomma, lei, nonostante sia un abilissimo oratore,
ha dovuto riconoscere lei stesso che si era spinta un po' fuori dai
termini, aveva delle questioni politiche che non erano...diciamo
nello stile con cui lavorano, in altri settori, i rappresentanti di
CVA. Semplicemente la nostra risoluzione vuol dire: torniamo nel
campo giusto, da parte nostra c'è la totale disponibilità a
lavorare lealmente con i vertici di CVA, nessuna volontà di
utilizzare in modo scorretto la documentazione e quant'altro, però
bisogna che ognuno faccia la sua parte.
Come noi siamo rimproverati quando facciamo delle cose che non
sono corrette, così è la volta dei vertici di CVA, e questa
risoluzione va in questa direzione; quindi noi la confermiamo e la
votiamo.
Presidente -
Ha chiesto la parola il Vicepresidente
Rosset; ne ha facoltà.
Rosset (UVP) -
Grazie Presidente.
Non è il caso di trasformare la discussione su CVA in un
romanzo, ma doverosa è una risposta. Nessuno di noi ha mai messo in
discussione il ruolo fondamentale di CVA, ma non possiamo neanche
accettare risposte offese come abbiamo avuto attraverso quella
lettera. E allora per questo, con molta serenità, censuriamo gli
atteggiamenti e i comportamenti dei vertici di CVA e richiamiamo
gli stessi vertici, anche il Consiglio di amministrazione, al
rigoroso rispetto delle prerogative e del ruolo del Consiglio
regionale. Lei, Presidente, è normale che voglia difendere,
probabilmente qualche volta difende anche l'indifendibile, li
difenderà anche questa volta, a spada tratta, ma almeno la nostra
volontà resterà a futura memoria nei verbali di questo Consiglio,
perché secondo noi c'è il rischio reale di una corresponsabilità di
cui ci teniamo a prendere le distanze. Grazie.
Si dà atto che dalle ore 19,01 riassume la presidenza il
Presidente Emily Rini.
Rini (Président) -
Merci. La parole au collègue
Roscio.
Roscio (ALPE) -
Grazie Presidente.
Ho ascoltato la sua replica, Presidente Rollandin. Riguardo alla
lettera, ormai credo che sia una cosa assodata che quella lettera
era completamente inopportuna e come tale vada condannata, anche
alla luce di quanto è stato approvato, in quest'aula, oggi. Quindi
penso che, sul fatto che quella lettera fosse da censurare per
ripartire in maniera nuova e più proficua, siamo d'accordo...ma voi
avete un'altra visione.
Volevo fare solo brevemente un piccolo appunto: lei ha parlato
anche dell'azienda, della società che è stata gestita bene, che ha
fatto degli investimenti...nessuno va a dire qualcosa di diverso su
questa cosa qua, ma io ribadisco che una cosa è la gestione che va
in capo ai manager, che devono sempre dimostrare di essere capaci
di portare avanti l'azienda come meglio ritengono, e una cosa,
invece, è la missione della società. Chi è che deve dare la
mission
della società? A nostro avviso non deve essere il
Consiglio di amministrazione privato, o lei, Presidente, dovrebbe
essere il Consiglio regionale che fa questo! Se noi miriamo solo a
fare profitti, a questo punto perché la CVA non va a costruire
centrali che funzionano a carbone in Cina? Sarebbero profitti
enormi, ma su questa cosa qua dovrebbe magari dare il suo parere il
Consiglio regionale, magari l'indirizzo è diverso! Sono due cose
diverse: una cosa è la
mission,
che noi riteniamo sia in
capo al Consiglio regionale, e una cosa è la gestione che deve fare
l'Amministratore della società (questo per chiarezza).
Probabilmente abbiamo due visioni diverse, e non importa, ma
sulla questione della lettera, che si sia andato oltre le righe,
penso che concordiamo, e noi riteniamo che sia da stigmatizzare
questo comportamento.
Presidente -
Altre richieste d'intervento? Possiamo
passare alla votazione, colleghi? La parola al collega Laurent
Viérin.
Viérin L. (UVP) -
Oui, Madame la Présidente. Au nom des
groupes d'opposition, je demande la votation secrète.
Presidente
- Possiamo procedere alla votazione. Perfetto.
Possiamo chiudere la votazione.
Presenti: 31
Votanti: 15
Favorevoli: 15
Astenuti: 16
Il Consiglio non approva.
Passiamo passare...qualcuno non ha votato, un momento che
controlliamo. Prego, collega Laurent Viérin.
Viérin L. (UVP) -
...Presidente Rini, dalla schermata
risultavano 32 votanti, nel risultato risultano 31
votanti...chiediamo di ripetere la votazione...Presidente, se ci
può illuminare, altrimenti chiediamo la ripetizione della votazione
con scrutinio segreto.
Presidente
- Ripetiamo la votazione, colleghi. Adesso
controlliamo e poi ve lo facciamo sapere. Possiamo chiudere la
votazione. La votazione è chiusa. Adesso c'è...prima un collega non
aveva votato.
Presenti: 32
Votanti: 15
Favorevoli: 15
Astenuti: 17
Il Consiglio non approva.
Bene. Passiamo alla risoluzione n. 6. La parola al collega
Cognetta.
Cognetta (M5S) -
Grazie Presidente.
Per presentare la risoluzione la n. 6. Questa risoluzione, in
sostanza, tenta di far luce su ciò che sta accadendo in VdA
Structure, in particolare chiede alla Giunta di provvedere affinché
sia revocato, con decorrenza immediata, il Consiglio di
amministrazione e la dirigenza di VdA Structure, in quanto
inadempiente rispetto agli scopi e agli obiettivi previsti dalla
delibera di cui in premessa. Infine, come secondo impegno,
aggiunge:
"la commissione consiliare competente a prendere atto
della mancata attuazione degli indirizzi strategici generali di
politica industriale della VdA Structure e a provvedere alla loro
conseguente revisione"
. In sostanza chiediamo di azzerare i
vertici di questa società, perché di fatto, anche a seguito delle
audizioni e di ciò che è accaduto in questi anni, la società non
risponde a dei canoni di efficacia e di efficienza tali da poter
essere ancora mantenuta in questo modo.
Presidente
- Apriamo la discussione sul testo di
risoluzione. La parola al collega Nogara; prego.
Nogara (UVP) -
Merci Présidente.
In questi ultimi mesi ho avuto modo, diverse volte, di parlare
di Vallée d'Aoste Structure e sui vari dossier riguardanti questa
società partecipata. Voglio iniziare il mio intervento riferendomi
alla discussione avvenuta in aula, il 5 aprile 2007, quando furono
deliberati dal Consiglio gli scopi e gli obiettivi che VdA
Structure avrebbe dovuto perseguire, e mi riferisco all'intervento
proprio del collega La Torre, che in quell'occasione fece da
relatore a questa delibera e voglio leggere proprio alcuni passaggi
di quell'intervento. Innanzitutto si parte subito dagli indirizzi,
su due indirizzi principali, due indirizzi precisi, uno
amministrativo e uno politico, che dovrebbero essere gli indirizzi
strategici, operativi che vogliamo dare al nostro patrimonio
regionale. Qua salto un po', cito le cose più importanti:
"...curandone la valorizzazione, la gestione e l'eventuale
alienazione... Credo innanzitutto che l'obiettivo primario sia
puntare alla massima efficacia ed efficienza dell'utilizzo del
patrimonio regionale, quindi non possiamo restare su una posizione
passiva dove il patrimonio si gestisce esso stesso".
Poi faceva
un'affermazione importante dicendo che l'Assessore all'industria ha
preso un impegno preciso, si è assunto
"quello di sostenere gli
imprenditori valdostani...quello di creare le migliori condizioni
nel nostro territorio per l'insediamento delle attività
produttive...quello di andare a cercare le migliori condizioni di
tassi di mercato per le nostre imprese"
. E queste sono
indicazioni molto precise che dobbiamo dare a Vallée d'Aoste
Structure...ecco, teoricamente Vallée d'Aoste Structure avrebbe
dovuto fare tutte queste cose. Vallée d'Aoste Structure
"deve
applicare in maniera efficace ed efficiente gli indirizzi
strategici operativi...conservare per questo Consiglio
-
quest'aula -
il compito fondamentale di indirizzo".
Con questo ci leghiamo a tutto quello che abbiamo detto oggi,
praticamente, perché anche per questa, come partecipata, come per
tutte le partecipate, il Consiglio dovrebbe essere proprio quello
che dà gli indirizzi, come lei dice giustamente, ossia tale
Assemblea non può espropriarsi comunque di un controllo su
patrimoni importanti come quelli immobiliari della Regione. Ecco, a
questo punto, poi, qualcuno dell'opposizione fa le sue repliche.
Innanzitutto viene detto che
"il Consiglio delega Vallée d'Aoste
Structure a fare una colossale operazione di immobiliarismo...è una
missione di mera immobiliarità, perché si danno degli indirizzi per
acquistare, per alienare, per trasformare immobili che servono
all'uso produttivo"
. In più si dice:
"Oggi si cerca di
tacconare con delle pezze un buco che è grande, ma questa è
un'operazione diseconomica per la Regione, perché ha un costo
impressionante
... - qui, ecco, non erano molto aggiornati,
perché mettono 15 persone, adesso sono 34 - ...
per amministrare
un patrimonio, che è vero che è immenso, ma sono 15 amministrativi
con tanto di CdA, presidente e direttore. E tutto questo per
amministrare un patrimonio quando lo possono fare 2 persone
...
- forse qua si esagerava un po' troppo, però - ...
la Valle
d'Aosta non ha bisogno di un'agenzia immobiliare, ha bisogno di
strategie industriali"
. Altri interventi di maggioranza
dicevano che con gli anni si vedrà la buona cosa di dare tutto in
mano a Vallée d'Aoste Structure e, per finire, sempre il
Consigliere La Torre - a quell'epoca Assessore - diceva appunto
questo:
"Perché il lavoro che stiamo facendo di promozione fuori
dalla Valle e anche in Valle, andando in giro paese per paese a
visitare le aziende"...
Ecco, io ho voluto leggere tutte queste cose per far rilevare
una cosa importante: io penso che tutti si rendano conto che questi
scopi-obiettivi che dovrebbe attivare Vallée d'Aoste Structure sono
ormai obsoleti, cioè qua si parla dei progetti del 2007, ma
sappiamo benissimo adesso che è cambiato un mondo, che è cambiato
tutto!
La cosa principale che vi chiediamo con questa risoluzione è
proprio quella di azzerare questo Consiglio di amministrazione con
gli amministratori, perché è tutto da riformare: sono da riformare
gli scopi, sono da riformare gli scopi e gli obiettivi, perché
ormai siamo in un altro mondo! Il mondo industriale di adesso non è
più il mondo industriale del 2007! E poi ci ritroviamo con
l'audizione in II Commissione, ci siamo trovati con VdA Structure,
hanno cominciato a parlarci di quello che ci hanno illustrato.
Allora, io adesso qua...per carità, non voglio spaventarvi, ma
questi qua sono gli immobili...
(il Consigliere Nogara mostra all'aula alcuni fogli
illustrativi)
...che queste persone dovrebbero gestire: sono 113 immobili, 113
fabbricati, io me li sono anche studiati e me li sono guardati; a
questo punto ce ne sono 24 di liberi, ma sono molti di più, penso,
in questo momento, 12 assegnati e 77 occupati. Questo per dire che
ci siamo trovati in un'audizione dove, alle domande per esempio
sull'albo dei fornitori, ci è stato detto: "non abbiamo un albo dei
fornitori, neanche per i professionisti, è una cosa a cui si era
pensato, e ritengo la domanda molto pertinente"...questa è la prima
cosa che ci hanno detto. Quando si è parlato di appalti, ci hanno
detto: "il più delle volte si prova e si gira, si picchia - che non
so cosa vuol dire - e andiamo a fare così...". Questo è il sistema
degli appalti di VdA Structure! E questo lo leggo dall'audizione
che abbiamo fatto, qua, eh...secondo me è abbastanza ridicola.
Le assunzioni...sulle assunzioni, qua, ci siamo trovati davanti
a un caso bellissimo! Si è assunto un operatore per tagliare l'erba
che doveva guidare un mezzo, l'hanno assunto, e quando lui è salito
sul mezzo ha detto che non era capace a guidarlo! Allora abbiamo
detto: lo avete licenziato? "Eh no, sono passati 60 giorni e ne
abbiamo dovuto assumere un altro"...così ne abbiamo due, adesso,
uno che guarda e uno che taglia l'erba...e questo è dichiarato qua,
nelle audizioni! A un certo punto, poi, dico: scusate, ma qua si
parla...ho letto dappertutto di business plan e queste cose, mi
hanno detto: "sì, è vero, qui se non c'è un business plan, qui non
si affittano i locali, perché ci deve essere"...ecco, se vi
ricordate, nei mesi scorsi io ho proprio parlato di questo, perché
a una ditta è stato affittato il capannone, è stato affittato il
fabbricato, hanno dovuto presentare il business plan e tutto;
purtroppo, però, il locale che dovevano usare era abusivo, perciò
non hanno potuto presentare il business plan...allora questa è una
funzione anche di Vallée d'Aoste Structure che dovrebbe mettere a
norma, è specificato dappertutto: "a norma".
E poi, alla fine, come chicca finale, l'Amministratore ci dice
che con tutte queste domande che continuiamo a fare su tutti questi
documenti loro non riescono a dare il giro...ma signori miei, io
continuo a dirlo a tutte queste società: le domande che facciamo
noi sono domande che facciamo su dati che loro dovrebbero avere sul
tavolo tutti i giorni, che dovrebbero consultare giorno per giorno
per capire a che punto sono! Dovrebbero solo schiacciare il
fotocopiatore e mandarci i dati, questo dovrebbero fare, perché con
i dati che abbiamo chiesto...io devo dire che Vallée d'Aoste
Structure ha sempre risposto...ma anche le altre società, con tutti
i dati che chiediamo loro e che dicono che è un problema, che ci
mettono dei mesi a trovarli...ma già da queste cose qua è
gravissima la cosa, perché vuol dire che non sanno dove sono e dove
lavorano!
E a questo punto mi voglio di nuovo riferire al Consigliere La
Torre che stamattina, appunto, mi parlava di...ah, ecco, una cosa
che mi sono dimenticato: oltre a tutto questo, adesso abbiamo
pensato bene di dar loro anche tutte le strutture che riguardano
l'agricoltura: cooperative...tutto a loro, qua, e stanno
gestendo...spero che non gestiscano come stanno gestendo questo! In
più...ecco, è proprio quello che aveva detto questa mattina il
Consigliere La Torre sulla responsabilità dei Consigli di
amministrazione: sarebbe ora che questi Consigli di
amministrazione...mi scusi, Presidente, finisco solo...che questi
Consigli di amministrazione si prendessero qualche responsabilità,
perché io mi rendo conto, leggendo gli atti di tutte queste
società, che nessuno sa dov'è, quando fanno i vari Consigli...non
sanno niente, c'è l'Amministratore e poi c'è il deserto, non si sa
più niente!
Proprio per queste motivazioni e per quanto ho affermato finora,
mi sembra ovvio...io non so chi può dire, dopo questo che vi ho
dimostrato, dopo questo che vi ho fatto vedere, se non è il caso di
riformare proprio questo sistema, il sistema Vallée d'Aoste
Structure. Quello che poi vi voglio dire è che non voglio dar tutte
le colpe a Vallée d'Aoste Structure, ma qui noi dobbiamo rivedere
il sistema industriale nostro, dobbiamo rivedere gli obiettivi e
gli scopi che dobbiamo dare a questa famosa "società" che dovrebbe
gestirci tutti i fabbricati, perché il mondo è cambiato!
Grazie.
Président -
La parole à la collègue Morelli.
Morelli (ALPE) -
Merci Président.
La
ratio
della legge 10 del 2004 - lo ha già ricordato
molto bene il collega Nogara - era molto chiara, quella che ha
conferito a Vallée d'Aoste Structure il patrimonio immobiliare
regionale destinato alle attività produttive e commerciali: si
trattava di mettere in atto le soluzioni più adeguate alla nostra
realtà valdostana, attraverso l'utilizzo migliore possibile di
immobili, impianti, attrezzature di proprietà regionale, andando a
far crescere una categoria di imprenditori commerciali, artigianali
e industriali, mettendoli nella condizione di esplicare al meglio
il loro spirito di iniziativa e le loro capacità, anche in zone
decentrate della nostra regione. Si trattava e si tratta
sicuramente, con i dovuti correttivi, di una missione importante,
che da un lato valorizzava il patrimonio regionale, andando a
mantenerlo, andando a operare per mantenerlo in efficienza e,
dall'altro - ma forse quella era la
mission
principale -
andava a favorire occasioni di sviluppo con ricadute positive in
termini di reddito e di occupazione per la nostra regione.
Gli obiettivi di questa legge sono stati ripresi nella delibera
che citiamo nella premessa e regolarmente, ogni anno, in Consiglio
viene presentata la relazione ai sensi dell'articolo 4 della legge
del 2004. Nel novembre scorso, il neo Assessore Marquis ci ha
presentato, un po' tardivamente, la relazione sul 2012...ecco, tra
l'altro segnando un momento di discontinuità rispetto agli anni
precedenti nei quali era il Presidente Rollandin a farsi carico di
questa bisogna. E qui mi viene in mente la battuta che, nel
Consiglio scorso, il collega Laurent Viérin ha fatto sulle mele di
Biancaneve, che vengono distribuite sotto forma di delega,
bonariamente, dal Presidente a diversi Assessori, queste mele di
Biancaneve...soltanto per certe partecipate, però, quelle dove -
come dice il collega Chatrian - non c'è più trippa per i gatti!
Quindi l'eccezione rimane la società di cui abbiamo parlato nella
precedente risoluzione.
La relazione che ci ha presentato il collega Marquis conferma
una situazione di criticità perdurante con un risultato negativo
che è di quasi 3 milioni di euro. Gli affitti portano ad un
fatturato di 4,3 milioni all'anno a cui non corrisponde però
l'incasso; vi è un contenzioso molto elevato, con ritardi di
pagamento, che ammontano a 3 milioni di euro. Sul fronte delle
dismissioni - argomento importante - l'attività è rallentata
rispetto alle previsioni, si dice:
"a causa della situazione
finanziaria di persistente crisi"
.
Vi è, però, nonostante i rallentamenti e le criticità di questi
anni, vi è un aspetto che invece registra un incremento ed è quello
che ha già citato anche il collega Nogara, quello delle assunzioni
di personale, che di per sé è anche un elemento positivo,
naturalmente, non fosse per una questione di metodo. Per quanto
riguarda le assunzioni di personale, infatti, Vallée d'Aoste
Structure non adotta prove di selezione pubblica, ma una semplice
presentazione di
curricula
e successivi colloqui, nel solco
della migliore tradizione delle partecipate regionali...si fa per
dire, naturalmente. Il Presidente del CdA, in audizione,
tranquillamente, alla domanda su come vengono operate le
assunzioni, risponde:
"Esiste una procedura all'interno del
modello 231 in cui c'è la pubblicazione delle esigenze della
società sul sito, è richiesto di inviare il curriculum, e come
procedura c'è una commissione del personale, inserita sempre nel
modello 231, che li esamina; in seguito viene scelto, in base al
curriculum fornito, il numero di persone che saranno sottoposte a
quello che non è solo un colloquio
- dice lui -
ma un vero e
proprio esame orale della situazione"
. Alla obiezione di un
collega...quindi un semplice colloquio...e alla domanda: fate
qualcosa di scritto? Il Presidente del CdA candidamente dice:
"no, non è previsto".
Così come Vallée d'Aoste Structure non
dispone di un albo dei fornitori, nemmeno per i professionisti e
qui non sto a citare le frasi che ha già citato il collega che mi
ha preceduto, pronunciate dal Coordinatore di direzione. Le aziende
a cui vengono affidati i lavori vengono scelte con criteri che io
definirei "empirici": chi ha vinto la volta precedente non è
invitato la volta successiva, è la formula adottata...credo che si
commentino da sole queste affermazioni.
Il 21 gennaio scorso, quindi in tempi non sospetti, non avevamo
ancora avanzato la richiesta del Consiglio straordinario, il
collega Chatrian ed io, nell'intento di farci un quadro il più
possibile completo su Vallée d'Aoste Structure, presentavamo una
richiesta, ai sensi dell'articolo 116, per avere un riepilogo a
partire dal 2008, quindi inizio del corso del nuovo Presidente, un
riepilogo che contenesse per ogni fabbricato: spazi disponibili, i
locatari, la superficie di ogni spazio locato, l'affitto dovuto da
ognuno, i costi di gestione addebitati ad ognuno, eventuali
morosità e gli investimenti fatti. Mi sembra un'informazione
minimale per farsi un quadro dei dati essenziali, non per informare
noi Consiglieri, ma perché la dirigenza deve avere consapevolezza,
contezza - come amiamo dire noi in Consiglio - della situazione di
questa partecipata. Come si può non avere questi dati per avere il
polso della situazione, per individuare le criticità e quindi
proporre dei correttivi?
Ecco, la prima risposta che abbiamo ricevuto dopo 10 giorni, il
31 gennaio, è stata sorprendente, perché ci è stato detto che era
indispensabile una complessa attività di elaborazione, preceduta da
un'ampia istruttoria e, a tutt'oggi, un mese dopo la nostra prima
richiesta, non abbiamo ancora ricevuto un solo dato! Ora, se
dobbiamo essere sinceri, non è tanto il fatto che non ci abbiano
consegnato i dati che ci disturba, quanto il fatto che loro
ammettano di non disporne, è questa la cosa grave! Ora, non
vogliamo strumentalizzare questo episodio a sostegno
dell'inadeguatezza della dirigenza di Vallée d'Aoste Structure, ma
dobbiamo ammettere che la tentazione è piuttosto forte. La mancanza
di dati organizzati - perché non vogliamo credere che loro li
abbiano e ce li neghino - unita alle regole approssimative per
l'acquisizione di lavori e forniture, all'assenza di garanzie di
pari opportunità per le assunzioni, ad un deficit più che
milionario perdurante, ad un clima di conflittualità...concludo
rapidamente...ad un clima di conflittualità tra i locatari stessi e
tra i locatari e Vallée d'Aoste Structure di cui abbiamo eco,
ahimè, nonché all'assenza di strategia per affrontare la
recessione...perché la crisi sta diventando un capro espiatorio, un
paravento dietro cui trincerarsi, tutti siamo coscienti del
perdurare della crisi, è una recessione, non è più una
crisi...tutti questi elementi ci fanno dire che forse non è
sufficiente essere delle brave persone, anche aver occupato cariche
in seno a certi movimenti, non è sufficiente per ricoprire, oggi,
un ruolo dirigenziale in una società che ha finalità così
importanti e in questo momento storico. Ben altre competenze e
esperienze professionali sono necessarie ed è giunto il momento di
cambiare, proprio perché quella crisi che viene regolarmente
utilizzata come giustificazione richiede che vengano messe in campo
energie nuove, energie vitali, energie che sappiano affrontare in
modo diverso il momento contingente. Grazie.
Presidente -
Ha chiesto la parola la collega Fontana,
prego.
Fontana (PD-SIN.VDA) -
Grazie Presidente.
Vorrei evidenziare come la disputa sulle società partecipate
come Vallée d'Aoste Structure, che gestisce fabbricati di proprietà
dell'Amministrazione regionale, abbia dato vita a molteplici accese
discussioni in questo Consiglio per il loro funzionamento, i loro
costi e i premi previsti per i loro manager; società che nascono
con l'intento di essere un supporto per i valdostani e per
l'economia che li circonda. Il PD-Sinistra VdA ha più volte
affrontato questo argomento in Consiglio regionale, spiegando, con
concrete motivazioni, la propria preoccupazione sulla gestione di
Vallée d'Aoste Structure.
L'atto più importante è la delibera 2625 che consegna tutti i
fabbricati regionali a Vallée d'Aoste Structure, dove le dà scopi e
obiettivi di come gestire questi beni immobili; ne voglio elencare
qualcuno. Vallée d'Aoste Structure organizzerà e svolgerà la
propria attività in modo di valorizzare i beni immobili conferiti a
salvaguardare la destinazione produttiva, creare occasioni per il
consolidamento e lo sviluppo delle iniziative imprenditoriali
ospitate negli immobili, favorire le condizioni per le ricadute
positive in termini occupazionali e sul tessuto produttivo locale,
assicurare trasparenza e, ripeto, trasparenza e parità di
trattamento nel comportamento nei confronti dei conduttori,
applicare locazioni e affitti competitivi con le realtà economiche
produttive, limitrofe e omogenee.
È bastato valutare l'ultima relazione fatta da Vallée d'Aoste
Structure, presentata il 26 novembre 2013, per capire il fallimento
totale sugli obiettivi che si dovevano conseguire. Un tema che
bisogna affrontare urgentemente sono i canoni di locazione, che in
questo particolare momento di difficoltà per le imprese valdostane
ci fa capire che bisogna rivedere i parametri di pagamento, andando
incontro a tutte le imprese valdostane con affitti più adeguati per
dare un ampio respiro alle imprese stesse. Non mi sembra che
l'intenzione del Governo regionale vada in questa direzione.
Un altro punto che ci sta a cuore è creare occupazione e
professionalità, con particolare attenzione all'innovazione
tecnologica...mi sembra che si faccia di tutto, meno che seguire le
indicazioni della delibera del Consiglio. Detto questo, ci
sarebbero tantissimi altri argomenti da affrontare, come bene hanno
evidenziato i colleghi della minoranza. Questa società continua ad
avere perdite di esercizio: nel 2011 si sono persi 3 milioni e 200
mila; nel 2012, 2 milioni 950, e circa 2 milioni e 800 mila per
quanto riguarda il 2013. Riteniamo che sia una situazione
gravissima, che non si possa sempre dare la colpa alla crisi;
bisogna avere il coraggio di affrontare questi problemi ed
intervenire immediatamente. Riteniamo infine che manchi la volontà
politica per cambiare questo sistema. Grazie.
Presidente -
La parola al collega La Torre.
La Torre (UV) -
Grazie Presidente.
Non voglio sottrarmi al dibattito a cui mi invita il collega
Nogara, citando alcune affermazioni fatte qualche anno fa, ma che
comunque hanno in sé delle verità, su cui è opportuno comunque
confrontarsi. Innanzitutto concordo quando lei dice che il mondo è
cambiato, è cambiata la situazione industriale del Paese,
dell'Europa. Evidentemente questa Regione essendo un po'
-nell'ambito industriale - non un protagonista, ma insomma, avendo
una vocazione limitata industriale, si trova poi particolarmente
spiazzata. In questo senso è evidente il fatto che...e non invidio
l'Assessore Marquis, di non avere...come dire? un progetto di
rilancio industriale e di non avere nemmeno un bilancio che
abbia...come dire? un sostegno a una visione di
industrializzazione, in questa fase non aiuta a un ripensamento
complessivo del posizionamento della nostra regione in questo
ambito.
È evidente che io allertavo, già allora, sull'importanza di
portare un'attenzione su VdA Structure, VdA Structure che è
comunque... un luogo dove si possono creare delle condizioni
favorevoli per questo tipo di attività, e l'allarme che lanciavo
era proprio un allarme che mi veniva dal vedere che la politica non
portava attenzione su quel tipo di struttura. Oggi quell'allarme si
è trasformato in un'emergenza e credo che siano d'accordo i vertici
stessi di VdA Structure di dire che c'è un'emergenza lì dentro e
quindi esprimere, anche loro, una preoccupazione. In qualche modo
le cose che noi diciamo sostengono quelle che sono anche le loro
posizioni, che esprimono preoccupazione, perché loro sono ben
consapevoli che le perdite che stanno generando, in qualche modo
sono perdite che derivano dagli incarichi e dalle competenze che
noi affidiamo loro, senza valutare fino in fondo quali sono le
responsabilità che costoro si trovano ad affrontare, stanno
generando un'impossibilità che nel tempo avrà questa Regione di
andare a ricoprire le perdite, quindi di andare di nuovo a
sostenere...e quindi, essendo quello un grande capitale
immobiliare, per abbattere quelle perdite dovranno andare a
depauperare il loro capitale immobiliare; pertanto sarà una società
che si reggerà, ma, poco per volta, perderà quella grande
potenzialità che ha perché dovrà abbattere il suo capitale. Questa
è una preoccupazione che c'è, evidente.
È evidente che in questa Valle dobbiamo interrogarci su che
politica industriale vogliamo fare, se possiamo ancora pensare di
atomizzare così le iniziative...perché qui sembra che ognuno poi
prenda le iniziative nella direzione che vuole, senza una
sinergia...non ci rendiamo conto che questa è una regione che ha
delle grandi potenzialità che dovrebbero essere valutate e
confrontate. La nostra è una regione piccola, ma proprio perché è
piccola può essere un territorio interessante per quelli che sono i
grandi cambiamenti che stanno accadendo in tutti i processi di
industrializzazione che stanno girando intorno ad altre
realtà...sto pensando alle
smart city
, alle
green
city
, e quindi alle aree metropolitane che stanno cercando di
modificare la loro stessa struttura con nuovi metodi e sistemi che
generano comunque attività imprenditoriale...è quindi una regione
che sta perdendo degli appuntamenti. Noi siamo troppo presi - io lo
dico - dall'amministrazione quotidiana, quando in realtà questa è
una regione che potrebbe dire la sua anche in un momento di crisi,
trasformando la crisi in un'opportunità, proponendosi sul mercato
in una maniera diversa, valorizzando quello che è l'aspetto del suo
territorio, la sua storia, la sua cultura, ma tutte le sue
potenzialità che sono legate non solo all'acqua...non
dimentichiamoci che l'acqua sarà, in futuro, uno degli elementi
centrali di ogni sviluppo di tipo economico...e che quindi, alla
fine, questa è una regione che se ha la capacità di concentrarsi su
quelle che sono...come dire? le sue potenzialità, può dire ancora
molto.
Vallée d'Aoste Structure è quindi una vittima, io dico...sì, sì,
è una vittima, no, no, è una vittima...io non posso incolpare
persone che hanno cercato in qualche modo di portare avanti una
situazione. Sì, io ritengo che qui ci sia una carenza della
politica, me ne assumo anch'io la responsabilità: qui la politica
non si è mai voluta interessare fino in fondo di un progetto
industriale di cui fa parte Vallée d'Aoste Structure, quindi non è
Vallée d'Aoste Structure il progetto industriale, il progetto
industriale è qualcosa di più grande e più ampio in cui Vallée
d'Aoste Structure potrebbe giocare un ruolo. Quindi la vera domanda
è: bisogna rimettere mano in Vallée d'Aoste Structure? Sì. Bisogna
riorganizzare Vallée d'Aoste Structure? Sì, sì, se c'è un progetto
industriale che inquadra la nostra regione, non atomizza più le
scelte che facciamo, non disperde più i soldi... in tanti rivoli,
ma crei invece una sinergia tra i diversi soggetti che sono gli
albergatori, che sono gli imprenditori, che è la
Chambre
,
che sono tutte le grandi partecipate che abbiamo, e a quel punto,
sì, tutto diventa un qualcosa che diventa virtuoso nel momento in
cui noi gli diamo un senso.
Oggi questa risoluzione mi sembra che sottolinei questi aspetti
che sono, in qualche modo, anche giusti, ma che cerca di creare un
colpevole che colpevole non è, e quindi il Consiglio di
amministrazione di Vallée d'Aoste Structure ha sempre solo fatto
quello che gli è stato detto. Pertanto non mi sento di
colpevolizzare questo Consiglio di amministrazione.
Presidente -
Colleghi, possiamo passare al voto se non ci
sono altre richieste? Chiudiamo la discussione? Per la replica, la
parola all'Assessore Marquis.
Marquis (SA) -
Grazie Presidente.
Ho ascoltato con attenzione le considerazioni che sono state
portate come contributo a questa discussione da parte di tutti i
Consiglieri colleghi che sono intervenuti.
Evidentemente la missione di Vallée d'Aoste Structure è una
missione non facile, è una società alla quale sono stati affidati
un gran numero di immobili industriali in gestione, in parte
immobili da valorizzare, da riqualificare perché non più
rispondenti alle situazioni attuali e che le norme di settore
prevedono; gestisce, com'è stato detto prima dal collega Nogara,
più di 110 immobili, quindi questo dice già di gran lunga qual è la
mole e l'impegno collegato a questa attività. Mi rendo conto che
prima si è detto scherzosamente che bastano un paio di dipendenti;
però, per far bene questa attività, c'è anche la necessità di avere
un organico che si impegni quotidianamente per raggiungere gli
obiettivi che ci si è prefissi. La missione è difficile perché
bisogna contemperare due esigenze, come avevo già avuto modo di
riferire nel Consiglio passato, dove si era relazionato
sull'attività del 2012; missione difficile perché bisogna
contemperare l'esigenza di fare del profitto e, dall'altra parte,
di corrispondere alle esigenze di favorire l'insediabilità
all'interno di queste strutture che sono disponibili per dare
sviluppo alla filiera del sistema produttivo valdostano.
Così com'è già stato evidenziato prima dal collega La Torre, VdA
Structure non è altro che un anello della catena del sistema
produttivo; una catena che è in difficoltà così come lo è il resto
d'Italia, paghiamo oggi una difficoltà che l'Italia non si è mai
dotata di una vera politica industriale. Ieri ero a un convegno ed
emergeva questo dai rappresentanti di tutte le Regioni, quindi
queste sono le difficoltà che oggi ci troviamo a rincorrere per
dare una prospettiva di sviluppo al nostro Paese, difficoltà che si
sommano alla crisi finanziaria che già di per sé morde molto forte
e quindi, per quanto ci riguarda, la situazione valdostana è ancora
più delicata rispetto a quella delle altre realtà, perché il
tessuto imprenditoriale è un tessuto molto fragile, molto
polverizzato e quindi più aggredibile in questi frangenti dalla
crisi in essere. Se vi ricordate, nell'ultimo Consiglio mi ero
preso l'impegno di evidenziare quello che era emerso dalla
discussione in VdA Structure e di chiedere loro di poter portare
nei primi mesi dell'anno, entro la primavera, il bilancio di
previsione 2014 per poter condividere con quest'Assemblea le linee
programmatiche e prioritarie da darsi nella gestione dell'attività.
Devo dire che hanno avuto una grande sensibilità perché il
Consiglio di amministrazione ha costituito un gruppo di lavoro, nel
suo seno, che si è dato l'obiettivo di predisporre le linee
strategiche per far fronte alle esigenze che sono state manifestate
dal Consiglio, esigenze di valorizzazione degli immobili e, nel
contempo, di diminuzione del disavanzo gestionale, quindi andando a
fare delle razionalizzazioni laddove sia ritenuto possibile. Ecco,
tra pochi giorni credo che il documento sarà pronto e quindi potrà
essere, in uno dei prossimi Consigli, portato all'attenzione
dell'Assemblea.
Proprio per queste ragioni, per l'impegno che la società sta
mettendo sul campo per dare delle soluzioni e delle prospettive a
quelle che sono le difficili situazioni che si trova ad affrontare
- credo che sarà quella l'occasione in cui potremo fare una
valutazione con più elementi rispetto a quelli che disponiamo oggi
sulle prospettive che ci verranno rappresentate riguardo alla
gestione attuale e futura - io vi chiederei, in questa occasione,
se siete d'accordo, di poter soprassedere a determinazioni su
questa risoluzione per rimandare a quell'occasione tutte le
valutazioni inerenti l'apprezzamento o meno della proposta che
verrà fatta e anche a eventuali valutazioni sulla fiducia che viene
riconosciuta o meno verso gli organi societari. Grazie.
Presidente -
Altri? Non ci sono altre richieste
d'intervento? Possiamo passare alla votazione? No, la parola al
collega Nogara.
Nogara (UVP) -
Merci Président.
Mi scusi, Assessore, forse non ho colto un particolare. Lei ha
detto che state già ristrutturando l'assetto societario?
Presidente -
La parola all'Assessore Marquis.
Marquis (SA) -
Grazie.
La società ha costituito un gruppo di lavoro per delineare le
linee strategiche al riguardo del 2014, che sono delle
prospettazioni che verranno fatte al riguardo della valorizzazione
degli immobili e del contenimento della spesa per poter diminuire
il disavanzo gestionale. Tale documento verrà completato nell'arco
di alcune settimane e pertanto messo a disposizione del Consiglio
per le opportune valutazioni.
Presidente -
La parola al collega Nogara.
Nogara (UVP) -
Merci Président.
Mi scusi, Presidente, vorremmo solo chiedere...sentirci un
attimino, qua, per valutare quanto ci ha detto l'Assessore.
Presidente -
Va bene, sospendiamo rapidamente.
Si dà atto che la seduta è sospesa dalle ore 19,49 alle ore
19,51.
Rini (Presidente) -
Ha chiesto la parola la collega
Morelli. Prego.
Morelli (ALPE) -
Merci Président.
Per dire che noi manteniamo la nostra risoluzione, con questo
impegno. Prendiamo atto, Assessore Marquis, di questa
tardiva...insomma, "indirizzi per il 2014"...qui siamo al 21 di
febbraio e non si può prendere l'impegno, al 21 di febbraio, di
creare un gruppo di lavoro per tracciare gli indirizzi per il 2014!
Noi manteniamo questa risoluzione, che serva da stimolo, e quindi
manteniamo assolutamente la risoluzione.
Presidente -
Collega Morelli.
Morelli (ALPE) -
Sì. Per chiedere, a nome
dell'opposizione, il voto segreto. Grazie.
Presidente -
Possiamo procedere alla votazione? Perfetto,
possiamo chiudere la votazione.
Presenti: 32
Votanti: 18
Favorevoli: 16
Contrari: 2
Astenuti: 14
Il Consiglio non approva.
Colleghi, con questo abbiamo terminato i nostri lavori. Vi
auguro una buona serata.
---
L'adunanza straordinaria termina alle ore 19,53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK