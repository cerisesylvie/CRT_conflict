Consiglio Regionale della Valle d'Aosta - Oggetto del Consiglio n. 1049 del 18 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1049 del 18 novembre 2021 - Resoconto
OGGETTO N. 1049/XVI - Interpellanza: "Tutela della terzietà
dell'istruzione valdostana rispetto alla diffusione di temi a
specifico contenuto politico".
Bertin (Presidente) -
Punto n. 30. Per l'illustrazione,
il consigliere Manfrin.
Manfrin (LEGA VDA) -
Come vede, il tema della terzietà
ritorna prepotentemente nel dibattito del Consiglio regionale e,
con l'iniziativa che abbiamo presentato, abbiamo rilevato con
preoccupazione quanto condiviso sui social da un'esponente di un
noto movimento di estrema sinistra in ordine a un'iniziativa
perpetrata in una scuola valdostana.
Questa pubblicazione infatti non arriva a caso ma arriva - e ve
lo racconterò poi dopo - proprio all'indomani del rinvio e della
sostanziale bocciatura da parte del Senato del famigerato DDL
Zan.
In questa immagine pubblicata da questi esponenti di estrema
sinistra possiamo vedere un gruppo di studenti dall'età
imprecisata, ma evidentemente ancora nell'obbligo scolastico, che
assistono - io oserei dire inermi - a una proiezione arcobaleno
mentre l'esponente - nonché, attenzione, responsabile dei giovani
del partito di estrema sinistra - li arringa su chissà quale
curiosa teoria mentre sullo sfondo fa bella mostra di sé una
bandiera arcobaleno dell'Arcigay.
Per ricondurre il tutto al suo scopo originario, il soggetto in
questione in questi giorni sta peraltro anche partecipando alla
scuola per la democrazia, non si capisce bene a quale titolo perché
non amministra nemmeno non dico un condominio ma non è nemmeno
capoclasse, quindi scuola per la democrazia per gli amministratori,
lei non è amministratore... va bene... Amministratore, non
amministratrice, ci tengo...
Questa immagine viene corredata con una frase illuminante: "Cara
estrema destra, tranquilli che nelle scuole ci andiamo lo
stesso".
A cosa possiamo quindi ricondurre tutto questo? È molto semplice
in effetti, il comma 3 dell'articolo 7 del DDL Zan prevede che in
occasione della giornata nazionale contro l'omofobia, la
lesbofobia, la bifobia, la transfobia, sono organizzate cerimonie,
incontri e ogni altra iniziativa utile per la realizzazione delle
finalità di cui al comma 1.
Le scuole - nel rispetto del piano triennale dell'offerta
formativa di cui al comma 16, articolo 1 legge 13 luglio 2015 n.
107 e del patto educativo di corresponsabilità - nonché le altre
Amministrazioni pubbliche provvedono alle attività di cui al
precedente periodo, compatibilmente con le risorse disponibili alla
legislazione vigente e comunque senza nuovi o maggiori oneri per la
finanza pubblica. Insomma un po' di propaganda arcobaleno nelle
scuole, spicciola.
Il soggetto in questione, scornato quindi per il mancato
inserimento di questo obbligo per le attività scolastiche di questo
tipo di approfondimenti, ha pensato bene - un po' come fanno i
bambini come quando si vantano di avere il gioco più bello, "Ce
l'hai più bello tu? No, ce l'ho più bello io e lo faccio lo stesso"
- di vantarsi quindi sui social e farci conoscere una realtà che
deve assolutamente essere approfondita, ovvero la penetrazione da
parte di organizzazioni politiche nelle istituzioni scolastiche
valdostane.
Bisogna infatti tenere bene a mente due particolari.
Primo, lo abbiamo già detto e lo ripetiamo: l'Arcigay, da cui la
sezione valdostana chiaramente dipende, nel suo oggetto sociale, lo
scrive chiaramente sul suo sito, "Agisce direttamente a livello
nazionale come soggetto d'iniziativa politica e istituzionale e
coordina la diffusione su tutto il territorio di campagne,
iniziative e programmi riguardanti la promozione e la difesa dei
diritti delle persone LGBTQI, quindi abbiamo a che fare con un
soggetto che con tutta evidenza non solo fa politica, ma la fa
apertamente senza nascondersi minimamente.
In secondo luogo, il soggetto in questione, come evidenziato,
non è un soggetto qualsiasi, cioè la persona che è andata a fare
questa lezione nelle scuole, è il capo di un movimento politico
giovanile, che fra le sue battaglie annovera esattamente quei temi,
quegli stessi temi che vengono presentati e, tramite il
responsabile dei giovani, va direttamente nelle scuole a fare opera
di proselitismo.
Possiamo dire con certezza quanto affermato a seguito di questa
iniziativa perché, grazie a un approfondimento del collega Perron,
siamo stati contattati da genitori assolutamente inferociti
rispetto a questo tipo d'iniziativa; il collega è riuscito a
recuperare il materiale inerente proprio a questo specifico ciclo
di incontri.
In questo ciclo di incontri di questa proposta, viene detto che
le finalità di questo incontro sono per permettere di avvicinarsi
alle tematiche LGBTQ+ e sensibilizzare le/gli adolescenti per
prevenire episodi di bullismo omotransfobico molto comuni nella
Regione autonoma Valle d'Aosta.
Peccato che i dati dell'OSCAD, che è l'osservatorio che guarda
questi fenomeni, ci dicano che questi fenomeni in Valle d'Aosta
assommano a zero, non uno, cinque, dieci o pochi, zero!
Tra gli obiettivi generali troviamo, per esempio - sempre
scritto da loro - "Introdurre e approfondire i concetti di
orientamento sessuale e identità di genere".
Ora la domanda sorge spontanea: in una scuola - tutto il sistema
scolastico nazionale -che non fa educazione sessuale e che decide
di delegare questo tema ai genitori e alle famiglie, per quale
motivo un'associazione di questo tipo si può permettere di entrare
nelle scuole e di introdurre e approfondire concetti di
orientamento sessuale e identità di genere?
E ancora, tra gli obiettivi generali c'è l'introduzione delle
attività dell'associazione sul territorio; lo dicono loro, fanno
proselitismo di una associazione che ha finalità politiche. Chiaro
e netto.
Ancora fra gli obiettivi specifici troviamo presentare
l'esistenza di una comunità LGBTQ+ in Valle d'Aosta, aumentare la
consapevolezza e l'accettazione delle diverse identità di genere e
i diversi orientamenti sessuali, sempre tutto questo contro quello
che il Parlamento ha votato, portare l'attenzione di studentesse e
studenti e docenti le dinamiche di bullismo omobitransfobico.
Zero, lo ripeto, in Valle d'Aosta zero eventi, zero!
Diminuire casi di bullismo e cyberbullismo legati
all'omobitransfobia. Sempre zero, dati dell'OSCAD.
A fronte di questo, abbiamo rilevato che questa iniziativa è
stata adottata da un'istituzione scolastica in particolare, l'ITPR
GEX - che peraltro è la scuola, dove sono andato anche io che per
fortuna a quell'epoca non aveva questo tipo d'influenze - che
guarda caso è la stessa che ha anche firmato una richiesta -
inviata però via mail da un'altra associazione e non
dall'istituzione scolastica - a noi Consiglieri, recentemente.
È curioso che la stessa istituzione sia protagonista
d'iniziative simili con la stessa matrice e con lo stesso evidente
obiettivo politico. Si direbbe che qualcuno, invece di pensare
all'istruzione, abbia deciso di scendere in campo politicamente e
di certo - e questo lo voglio dire pubblicamente e tranquillamente-
da questo punto di vista chi si occupa di fare questo tipo
d'iniziative in quell'istituzione scolastica ha conquistato tutta
la nostra attenzione amorevole - la mia in particolare - e mi
dedicherò a un'attenta verifica di quanto viene proposto agli
studenti con i soldi dei contribuenti.
Tornando a noi, Assessore, tutto questo è di tutta evidenza che
cozzi in maniera forte con quell'apoliticità che le istituzioni
scolastiche dovrebbero garantire.
Ipotizziamo infatti che il responsabile politico di CasaPound,
faccio un esempio, decidesse di fondare un'associazione con
finalità politiche diverse da CasaPound, chiaramente, e che
parlasse di difese dell'identità dei nostri confini, per fare un
rimando con l'iniziativa precedente, lei crede che nessuno avrebbe
da ridire in questo proposito se si presentasse nelle scuole?
Io credo che qualche protesta ci sarebbe.
Quindi, a fronte di questo, abbiamo presentato questa
interpellanza ma cedo la parola anche al collega Perron che assieme
a me ha lavorato su questo specifico tema.
Presidente -
Per i minuti restanti, consigliere
Perron.
Perron (LEGA VDA) -
Ovviamente l'Assessore ci dirà, e già
sappiamo, della sovranità del collegio docenti, dei consigli di
classe, dei singoli docenti nel proporre dei progetti, ovviamente e
giustamente anche in ottica di autonomia scolastica, ma qui siamo
nel campo scivoloso dell'ideologia e dell'educazione dei giovani
che spesso può diventare indottrinamento.
Riguardo invece a una questione un po' più puntuale di
linguistica - ne avevamo parlato tempo fa per la questione
Cittadella dei Giovani - è proprio di qualche settimana fa la
bocciatura dell'Accademia della Crusca dell'uso di asterischi e
schwa in quella che viene definita l'educazione alla linguistica
inclusiva di cui avevamo parlato, cioè l'utilizzo di questi
escamotage per evitare il considerato maschilismo della lingua
italiana e delle lingue latine in generale, tutto nel progetto per
cui il mondo è storto, tutto quello che abbiamo fatto in passato è
negativo e dobbiamo in qualche modo raddrizzarlo alla nostra
visione ideologica.
Grazie al cielo, anche da questa parte - Accademia della Crusca,
quindi autorevole - c'è stata una bocciatura di questo; io, tra
l'altro, immagino nelle scuole a portare questo tipo di linguaggio
ai ragazzini magari dislessici che già hanno un sacco di problemi
gliene creiamo di ulteriori nel dover imparare a utilizzare
asterischi e schwa a caso, quindi quando vogliamo fare qualcosa che
deve aiutare una certa parte dobbiamo stare attenti poi a non
penalizzarne altre, decisamente più fragili. Direi che, come
evidenziato da questa serie d'iniziative, è necessario mettere un
argine a questo tipo d'iniziative politicizzate, la scuola non è un
terreno di scontro su questo, non deve esserlo.
Piuttosto, se si vogliono fare dei corsi extra o iniziative in
più, un po' di sana educazione finanziaria, di cui in Italia siamo
parecchio indietro, e io ho visto varie volte, in istituti tecnici,
ragazzi che arrivavano in quinta senza sapere la differenza tra
un'azione, un titolo di stato e un'obbligazione. E poi i risultati
economici si vedono.
Presidente -
Risponde l'assessore Caveri.
Caveri (VdA Unie) -
Naturalmente in casi come questi
l'Assessore non può che chiedere alla Sovrintendenza, perché i
contatti ramificati con le scuole li deve tenere la Sovrintendenza,
anche se spesso capita anche a me di fare delle videoconferenze con
i dirigenti scolastici per diversi problemi di attualità.
All'Assessorato non risultano incontri nelle scuole su questo
tema, mi pare di capire che voi invece abbiate una documentazione
che dice delle cose diverse che, come accennato dal collega Perron,
rientra in quell'alea molto ampia che è la cosiddetta autonomia
scolastica in cui molte delle iniziative passano attraverso quella
trafila che è stata evocata: collegio docenti, consiglio d'istituto
e tutte queste cose.
Per quel che mi riguarda, credo di averlo già espresso - e sono
stato anche rampognato più o meno dalla stessa area politica che
lei ha citato - rispetto al fatto che io personalmente - ma questo
è un mio giudizio personale che non inficia poi il mio ruolo di
Assessore - trovo le teorie del gender abbastanza bizzarre e anche
piuttosto inquietanti rispetto all'identità che i giovani devono
avere, soprattutto quando sono molto piccoli. Quando poi sono un
po' più grandicelli... ho l'impressione, anche sulla base credo
dell'esperienza di ciascuno di noi, quando abbiamo fatto battaglie
politiche all'interno delle scuole, io personalmente ne ho fatte,
ma erano battaglie politiche che in qualche maniera erano un
momento di formazione nostra e non d'indottrinamento o di
spiegazione da parte di altri.
Per quel che mi riguarda, mi informerò, perché avete citato la
scuola che ritenete abbia ospitato questo incontro; ribadisco la
necessità che ci sia sempre una terzietà dell'istruzione valdostana
- questo varrebbe anche per CasaPound tanto per essere espliciti -
rispetto alla diffusione di qualsiasi tema che voglia orientare il
pensiero degli studenti. Nelle scuole è ritornato l'insegnamento
dell'educazione civica come materia obbligatoria e a questo ci
stiamo applicando il più possibile per avere questa famosa
cittadinanza responsabile attiva che consente poi una maturazione
che permette di esprimere un giudizio, poi il giudizio può essere
che trovo bellissime le teorie gender o le trovo bruttissime,
quello poi è un giudizio soggettivo, io non mi metto a discutere
sulle opinioni personali, il problema è l'istituzione.
Costituzione, diritto, legalità e solidarietà, sviluppo
sostenibile, educazione ambientale, conoscenza del patrimonio, del
territorio, cittadinanza digitale, questi sono i nuclei principali
su cui oggi viene strutturato il curricolo di educazione
civica.
Tra l'altro, come avrà notato, anche alcune iniziative come il
Syllabus, hanno cambiato - anche sulla base di impegni
l'Assessorato non ha più avuto un rapporto diretto - proprio nel
timore che ci potesse essere in un'iniziativa nobile e valida
l'inserimento di elementi ultronei rispetto all'educazione
civica.
Una particolare attenzione è dedicata al tema dell'educazione
alla cittadinanza digitale e al fatto, e con questo concludo, di
portare le nuove generazioni a una capacità riflessiva e critica
rispetto ai problemi.
Bisogna sapere essere critici - io lo dico sempre anche ai miei
figli che spesso vengono da me e dicono: "L'ho letto su Internet"
come una volta si diceva "L'ho visto alla televisione" - la ricerca
della bontà delle fonti e un'acquisizione di una coscienza
personale non indottrinata credo che facciano una buona
cittadinanza.
Presidente -
Per replica, consigliere Manfrin.
Manfrin (LEGA VDA) -
Assessore, chiaramente le forniremo
al termine di questa interpellanza il materiale di cui abbiamo
parlato, così avrà modo di prendere visione di tutto e quindi
eventualmente di attivare i relativi contatti.
Per quanto riguarda l'indottrinamento, le racconto un piccolo
evento di vita personale proprio in quell'istituto che una volta si
chiamava l'IPR, che io ho fatto con l'indirizzo di tecnico dei
servizi turistici, nel quale ci chiesero, mi pare in prima o in
seconda superiore, di fare un tema a scelta fra alcuni. Io scelsi
il tema dell'immigrazione. Avevo la facilità di scrivere perché
leggevo molto e feci un tema sull'immigrazione, può immaginare però
con quali contenuti.
Il voto non fu lusinghiero ma non perché c'erano degli errori,
ma perché le tesi non andavano nella direzione della
professoressa.
Vedendo poi, alle elezioni regionali recenti, candidata la mia
professoressa dei tempi in una lista che si è presentata del campo
avverso, poi ho compreso anche il perché di quei voti, ma va
bene.
Detto questo, Assessore, sono felice anche dell'evoluzione
rispetto al Syllabus, quello che però rimane è un qualcosa... cioè
credo sia sfiancante il dover ogni volta approfondire, guardare,
vigilare, verificare, studiare, per evitare semplicemente che vi
sia un condizionamento, perché io condivido il suo pensiero e la
sua visione, cioè non bisogna orientare, bisogna dare gli strumenti
ai ragazzi per poter formare una propria opinione; poi, che per
decenni si sia colonizzato da parte della sinistra un certo
ambiente che è quello della scuola, ottenendo come risultato di non
far governare praticamente mai fino al 96 la sinistra a livello
nazionale, questo può essere un primo risultato del fatto che
probabilmente quell'indottrinamento non è che sia servito a molto.
Detto questo, è chiaro che ci troviamo a che fare con generazioni
che sono bombardati da messaggi, spesso contraddittori, spesso con
teorie bizzarre, condivido, come quella del gender, che si voleva
obbligare a diffondere nelle scuole con il DDL Zan e che è stata
respinta nettamente; detto questo, che una responsabile di un
movimento politico faccia la tessera di un'associazione e vada a
propagandare le stesse idee di quel movimento politico con il
cappello dell'associazione, obiettivamente non ne sentiamo il
bisogno.
Non so se il collega Perron vuole aggiungere qualcosa, quindi
noi la ringraziamo, le trasmetterò tutto il materiale, glielo
porterò brevi manu tra poco e quindi ci auguriamo che non si debba
mai più parlare di questo tipo di argomenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK