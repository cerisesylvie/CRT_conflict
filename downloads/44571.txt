Consiglio Regionale della Valle d'Aosta - Oggetto del Consiglio n. 1544 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1544 del 26 maggio 2022 - Resoconto
OGGETTO N. 1544/XVI - Interrogazione: "Eventuale
riproposizione dell'evento "Les Mots", Festival della parola in
Valle d'Aosta, nel calendario delle manifestazioni
culturali".
Bertin (Presidente) -
Punto n. 24. Risponde l'assessore
Jean-Pierre
Guichardaz.
Guichardaz J. (FP-PD) -
Intanto voglio premettere che
l'evento "Les Mots" è sempre piaciuto moltissimo anche a me; era
una bella occasione anche per trascorrere del tempo in maniera
diciamo culturalmente interessante.
Lei nella sua interrogazione fa una serie di premesse
relativamente all'importanza di questo evento e di come questo
attirasse comunque visitatori e circuitasse anche cultura. Diciamo
che organizzare l'iniziativa "Les Mots" che, come lei sa, un tempo
nelle sue prime edizioni era nota come "Babel", ha da sempre
comportato, data la sua formula articolata, un elevato costo
organizzativo, sia in termini economici, sia in termini di risorse
umane coinvolte, e credo che il collega Carrel lo sappia bene
essendo mi risulta essere stato un po' lui per diverso tempo il
coordinatore, l'esecutore e l'ideatore un po' di quest'evento.
Dico anche che il capitolo, così come tutto ciò che riguarda
"Les Mots", è stato, probabilmente per necessità altre, soppresso
prima che arrivassi io, quindi il finanziamento dell'evento - e
questo in qualche modo già aveva disegnato probabilmente il destino
di quest'evento, per valutazioni che non conosco ma che immagino -
era già stato in qualche modo indirizzato.
Pertanto, quando ci siamo insediati, per trovare una sorta di
equilibrio tra ciò che non c'era e la necessità comunque di
riproporre qualcosa che andasse nella direzione, stante il momento
pandemico peraltro, che non avrebbe permesso in ogni caso negli
anni precedenti di organizzare un evento come quello che abbiamo
conosciuto precedentemente, si è optato, per l'annualità 2021-2022,
di approntare, nell'ambito della "Saison Culturelle" la sezione
"Littérature" sulla base anche proprio di un accordo di
collaborazione stipulato con l'Associazione dei librai che, come
lei sa, si è sostanziato in una serie di appuntamenti al teatro
Splendor e uno al salone regionale, estremamente interessanti che
hanno comunque riscosso un buon interesse.
Riguardo a questa sezione nuova della "Saison Littérature", è
intenzione dell'Amministrazione, poi dipenderà sempre da chi ci
sarà, però sarebbe cosa buona e giusta a mio parere, visto che la
cosa è andata bene, riproporlo anche per la stagione 2022-2023,
secondo me con una più ampia e articolata offerta di autori e di
eventi. Ne abbiamo parlato anche con i librai, la cosa sarebbe
interessante ampliarla e spazializzarla perché, come lei ha potuto
verificare, stiamo cercando, anche nell'ambito per esempio della
"Saison" di coinvolgere di più il territorio; è vero che Aosta come
lei ha ben indicato in premessa si è candidata come capitale
italiana della cultura 2025, però è anche vero che il territorio
che noi in qualche modo dobbiamo rappresentare, è il territorio
della regione, quindi bene che Aosta sia il centro culturale ma
l'idea è di portare i libri e la cultura anche fuori da Aosta anche
sul territorio, perché la cultura non può essere monopolio solo del
capoluogo.
Per tornare alla questione organizzativa ed economica, le posso
dire che ad oggi - e questo glielo devo dire proprio onestamente,
anche stante la situazione proprio delle risorse e i numerosi
pensionamenti di cui lei immagino abbia conoscenza - non ci sono
più le condizioni strutturali proprio di risorse umane che
consentivano l'organizzazione diretta delle "Mots" da parte degli
uffici, quindi è sufficiente scorrere la pianta organica e
verificare quante persone in blocco, ma è un problema peraltro di
tutta l'Amministrazione, la biblioteca nostra probabilmente, a
causa di un'assunzione fatta tutta nello stesso periodo e negli
stessi anni, vedrà dei pensionamenti di decine di persone tutte in
un colpo.
La pianta organica è in generale stato di sofferenza e lo è
anche - non voglio dire soprattutto - per quanto riguarda la parte
dei beni culturali del nostro Assessorato; peraltro se ci sommiamo
- e credo che il collega Carrel lo sappia bene - la cosiddetta
sburocratizzazione, che poi paradossalmente ha aumentato invece in
modo quasi schizofrenico la burocrazia, è di tutta evidenza
l'oggettiva impossibilità della Regione, secondo me, di perpetrare
il suo ruolo di programmatore e organizzatore di eventi e di
iniziative.
Credo che un nuovo approccio si deve imporre, la Regione, come
lei avrà potuto leggere dalla delibera che qualche settimana fa
abbiamo approvato sulla "Saison", deve trovare delle formule
diverse, deve trovare delle formule di delega anche a terzi, a
privati, rispetto anche agli aspetti proprio squisitamente
organizzativi. É quello che stiamo cercando di fare anche per
esempio con le fiere e nell'ambito più ampio del turismo.
Diventa difficile, soprattutto allo stato attuale e con queste
strutture, immaginare una gestione diretta di eventi, perché ciò
significa tra l'altro distrarre per settimane il personale da altre
funzioni, quindi come le dicevo anche per esempio per la "Saison"
ci stiamo proponendo e ci stiamo ponendo lo stesso problema: a
fronte della necessità di conservare dei format che sono dei format
di successo e che, secondo me, vanno assolutamente tutelati perché,
oltre che oramai fidelizzati in qualche modo da parte della
popolazione, sono necessari anche ad aumentare in una regione così
confinaria come la nostra e così purtroppo distante dai centri più
importanti... è necessario che ci sia. Un'opera di modernizzazione
e decongestione dell'attività pubblica non è certo facile e
immediata ma serve davvero a concentrare le risorse umane dell'ente
nell'attività programmatoria, di sostegno, di controllo eccetera, e
quest'approccio lo stiamo valutando anche in altri ambiti.
Riguardo comunque i libri, alla parte più squisitamente legata
all'oggetto "libro" nelle sue varie forme, lei sa che quest'anno
siamo di nuovo ritornati alla fiera del libro, credo che- insieme
alle altre iniziative che le dicevo - sia anche un segnale di
attenzione verso questo tipo di cultura, perché poi come lei sa la
cultura è ampia e spazia dal bene alle arti espressive più o meno
declinate ma il libro continua a rimanere uno strumento
estremamente interessante.
Non escludo la possibilità che si possa riproporre, sicuramente
non quest'anno, magari negli anni a venire; è evidente - ripeto -
che tutta la valutazione di tipo organizzativo ma anche di risorse,
perché il collega Carrel lo sa bene, credo che "Les Mots" costasse
qualcosa come 220-300 mila euro più tutti i costi indiretti legati
al personale, io ho messo dentro tutto ciò che è, anche il costo
che spesso non viene valutato.
Presidente -
Per la replica, consigliere Baccega.
Baccega (FI) -
Grazie, Assessore, per la risposta
sufficientemente esaustiva rispetto a quelli che erano i quesiti.
Quando Carrel diventerà Assessore interrogherò lui, ma, a parte la
battuta, qui non si tratta di dire "piaciuto" o "non piaciuto"
perché "Les Mots" ha sempre avuto il 100% del gradimento in tutte
le sue edizioni, quindi non era questo il motivo.
È vero, si è appena concluso il Salone del libro a Torino e
proprio in quel contesto i quesiti arrivavano numerosi: "Ma perché
Aosta non si pone più all'attenzione di questo avvenimento che era
"Les Mots?" Ecco, le domande erano queste. "Perché non si è fatto
anche quest'anno?".
È un'iniziativa post-pandemia questa, non è un'iniziativa che
vuole mettere in difficoltà qualcuno perché siamo l'opposizione o
che cosa. È un'iniziativa che va nella direzione di pensare - e la
risposta c'è stata - che dobbiamo fare uno sforzo affinché nel 2023
si possa di nuovo calendarizzare la manifestazione "Les Mots". Il
quesito era proprio: "Riusciremo a organizzare nei prossimi anni
questo percorso?".
La cosa che mi fa particolarmente piacere è che ci sia
un'apertura anche da parte vostra che, bene o male, avete sempre
guardato con un certo riserbo il percorso di pubblico-privato,
laddove in manifestazioni di questo spessore, di questa forza e di
questa energia è fondamentale che ci possa essere questa sinergia
tra pubblico e privato, nel quadro di un'organizzazione complessa e
difficile, dove si richiedono risorse economiche importanti - 250
mila euro mi diceva poco fa il collega Carrel e lei più o meno ha
sottolineato la stessa cifra - ma sono soprattutto le risorse umane
che devono essere ricercate particolarmente in un contesto dove,
dal punto di vista culturale, si ha un ritorno.
Va detto che nelle scorse manifestazioni abbiamo avuto ospiti di
riguardo in tutti i settori della cultura, dal cinema, al
giornalismo, alla poesia, e poi i libri sono stati ovviamente i
protagonisti.
Ringrazio per la risposta, siamo lieti che si faccia uno sforzo
affinché nel 2023 ci possa essere calendarizzata negli appuntamenti
non nell'ambito della "Saison Culturelle" ma come manifestazione a
sé, importante per la cultura. In una logica di Aosta che si
candida a capitale della cultura direi che sarebbe cosa buona
andare in quella direzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK