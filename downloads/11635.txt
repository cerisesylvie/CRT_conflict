Consiglio Regionale della Valle d'Aosta - Oggetto del Consiglio n. 457 del 26 gennaio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 457 del 26 gennaio 1994 - Resoconto
OGGETTO N. 457/X - Revoca della deliberazione di Giunta per
l'appalto con­corso per l'individuazione dell'agenzia pubblicitaria
dell'Assessorato al turismo, sport e beni culturali. (Iscrizione di
nuovo oggetto. Reiezione di risoluzione).
Risoluzione - Considerata l'eccessiva e inopportuna incongruità
della delibe­ra n. 10995 approvata dalla Giunta regionale in data
30 dicem­bre 1993, avente ad oggetto la "Indizione di appalto
concorso per l'individuazione dell'Agenzia pubblicitaria
dell'Assessorato regionale del Turismo per il mercato italiano
durante il trien­nio 1994/1996";
Ravvisata la necessità di invitare prioritariamente al suddetto
appalto concorso le agenzie e le concessionarie operanti in Valle
d'Aosta, per evitare che esse vengano ulteriormente penalizzate in
un momento di profonda crisi economica;
Il Consiglio regionale
Impegna
1) la Giunta regionale a revocare la propria deliberazione n.
10995 del 30 dicembre 1993;
2) a rinviare a successivo provvedimento deliberativo
l'appro­vazione di un appalto concorso per l'individuazione di
un'agen­zia pubblicitaria dell'Assessorato regionale del Turismo
per il mercato italiano durante il triennio 1994/1996, il quale
tenga in debito conto le considerazioni di cui in premessa.
Presidente -
Pongo in votazione la richiesta di
iscrizione di una risoluzione presentata dal Consigliere Tibaldi ed
altri.
Presenti, votanti e favorevoli: 31
Il Consiglio approva all'unanimità
Presidente -
Ha chiesto la parola il Consigliere
Tibaldi.
Tibaldi (LN) -
Ringrazio il Consiglio che ha
iscritto all'ordine del giorno que­sto atto, che ritengo
importante, per il quale voglio ricordare breve­mente quali sono le
ragioni della sua presentazione in via imme­diata.
Lo spirito di questa risoluzione mi sembra abbastanza eviden­te:
vuole venire incontro ad una realtà economica valdostana tutt'altro
che florida, che qualche organo di stampa ha definito giustamente
"La Caporetto dell'occupazione" in questo momen­to in Valle
d'Aosta.
Penso che l'Amministrazione regionale sia il primo organo
istituzionale che deve provvedere a tutelare e gli interessi
eco­nomici valdostani e gli interessi della occupazione.
In questo ampio quadro si può inserire l'oggetto di questa
riso­luzione, che altro non chiede che venga revocata la delibera
n. 10995, approvata dalla Giunta il 30 dicembre scorso, e che
concerne l'individuazione di un agente pubblicitario che prov­veda
alla promozione turistica della nostra regione.
Quello che non funziona in questa delibera, a nostro avviso, è
una scelta politica di fondo, completamente sbagliata e che vie­ne
reiterata da diversi anni. Dove sono gli errori? Gli errori so­no
nell'estrema selettività e rigorosità della delibera stessa che nei
punti a), b) e d) in particolare, limita notevolmente l'accesso da
parte di agenti e di concessionari pubblicitari locali. In altre
parole, a parte un'agenzia nota, una agenzia che dimensional­mente
è forse la maggiore a livello valdostano, ne sono state invitate
altre 14, che sono in prevalenza milanesi e torinesi.
Come abbiamo avuto occasione di dibattere prima in sede di
di­scussione della interpellanza che ho presentato, l'Assessore ci
ha detto che a suo avviso lo spirito di questa scelta sta nel fatto
di selezionare una ditta che sia competente, che sia capace, che
sia in grado di gestire un determinato budget pubblicitario.
Or­bene, in questo caso, stando ai criteri qui indicati, la ditta
in­dividuata o individuabile potenzialmente potrebbe essere solo
una a livello valdostano, a meno che la scelta questa volta rica­da
su ditte esterne. Penso invece che bisogna utilizzare come criterio
di priorità quella che è la salvaguardia dell'operosità dei
valdostani, e quindi in questo caso tenere in considerazione una
realtà socio-economica precisa, la quale vede la presenza di
piccoli e medi agenti e concessionari pubblicitari, che con fatica
- perché la realtà economica valdostana sappiamo tutti qual è,
questo particolarismo ci riguarda non solo dal punto di vista
linguistico ma anche economico - riescono, in tempi di crisi co­me
questi, a consolidare un determinato risultato economico.
Penso che se l'Amministrazione regionale vuole dimostrare una
certa inversione di tendenza rispetto al passato, cercando di
agevolare prima le realtà locali, poi eventualmente rivolgersi
all'esterno, il discorso dimensionale delle realtà economiche passi
in subordine.
Mi spiego: non è necessario scegliere delle superagenzie, dove
il valore dell'amministrato oltretutto in maniera singolare viene
richiesto fra i 5 e i 30 miliardi (e per­ché non anche superiore ai
30 miliardi, se vogliamo scegliere il meglio?); ci si potrebbe
orientare tranquillamente verso una delibera che preveda
l'individuazione fra un
pool
di candidati che sono scelti
prioritariamente in Valle d'Aosta, che hanno la loro sede in Valle
d'Aosta e hanno un minimo di budget pub­blicitario (e possiamo
anche inserirlo), ma che non sia così se­lettivo e rigoroso nei
confronti di tutte le agenzie, tranne una.
In un momento di difficoltà come questo, ripeto, un occhio di
ri­guardo alle nostre realtà ritengo che dovremmo tutti averlo. Se
questa è la prassi che è stata utilizzata dal 1986 ad oggi, non è
detto che oggi possa essere momento di invertire questa ten­denza,
cioè di fare proprie, di concretizzare quei principi che sono stati
enucleati dal Presidente della Giunta in sede di in­sediamento a
quel difficile e responsabile incarico.
La risoluzione che è stata sottoscritta oltre che dal
sottoscritto dai consiglieri colleghi e dai consiglieri di altre
forze politiche, vuole invitare la Giunta a ragionare in maniera
differente, a tenere presente queste realtà, questi presupposti di
cui vi ho detto e ad avviare un reale processo di cambiamento,
anche nei metodi di scelta delle ditte che concorrono nei diversi
appalti. Questo potrebbe essere un primo passo.
Penso che se il Consiglio ha una sensibilità sufficiente,
potreb­be dare un buon esempio di primo passo verso
quell'ammini­strazione imparziale e buona che tutti ci
auspichiamo.
Presidente -
É aperta la discussione generale. Ha
chiesto la parola il Con­sigliere Bich.
Bich (APA) -
Ormai sono abituato ad una certa
simbologia esistente nel di­battito consiliare, per cui se uno alla
maggioranza chiede os­servazioni o spiegazioni su un atto della
Giunta, sembra che voglia dissentire sulla Giunta stessa e creare
una specie di "patologia" della maggioranza; invece il mio
intervento non ha assolutamente un significato del genere. Però
dato che la ma­teria è molto delicata - perché quando si parla di
appalti, di as­segnazione di servizi, di aggiudicazione dei lavori
eccetera, c'è sempre chi rimbalza con polemiche che pescano un po'
nel tor­bido, ed abbiamo visto sui giornali locali in queste ultime
set­timane che questa polemica è stata amplificata - lascio
all'As­sessore o al Presidente decidere se non ritiene opportuno
che ci si possa sentire come maggioranza, per saper dare una
risposta che abbia il crisma della chiarezza e dell'assoluta
affidabilità delle procedure.
Non penso certamente che dietro questa delibera della Giunta ci
sia una volontà di infrangere l'imparzialità dell'Ammini­strazione,
ma proprio per questo forse è bene che il Consiglio dia una
risposta forse unanime. Sono convinto che anche i col­leghi della
Lega possano magari accedere a condizioni di una risposta precisa
sulle loro argomentazioni; se la risposta è pre­cisa penso che
possano anche fare una valutazione particolare, appropriata, di
questa risoluzione.
Lascio a loro decidere; questo per ribadire che il mio
intervento non ha nessun significato politico, tanto meno di
turbativa dei lavori della Giunta.
Presidente -
Ha chiesto la parola l'Assessore al
turismo, sport e beni cultu­rali, Voyat.
Voyat (UV) -
Sono d'accordo che si vada ad una
sospensione.
Presidente -
Il Consiglio è sospeso per dieci
minuti.
Si dà atto che la seduta è sospesa dalle ore 11,34 alle ore
11,54.
Presidente -
Riprendono i lavori del Consiglio. Ha
chiesto la parola l'Asses­sore al turismo, sport e beni culturali,
Voyat.
Voyat (UV) -
Quando si parla di difendere
l'imprenditoria regionale, eviden­temente si sfonda una porta
aperta. Noi siamo più che d'accor­do che questo debba essere fatto.
Lo abbiamo detto in passato e abbiamo cercato senz'altro di farlo,
tant'è vero che oggi il Cen­tro sviluppo, settore edile, presenterà
delle proposte di albi e di altre iniziative che dovrebbero
salvaguardare la possibilità di affidare lavori a società in Valle
d'Aosta.
Su quanto discutiamo oggi però la questione è diversa. Non
abbiamo oggi la possibilità di elaborare documenti di questo genere
e, nello stesso tempo, dobbiamo dire che l'interesse
dell'Amministrazione regionale è di trovare una agenzia che dia
delle sicurezze nei risultati.
Pertanto i criteri che sono stati scelti, come dicevo già
stamani, non siamo gli unici ad averli adottati, li abbiamo
"scopiazzati" nelle varie regioni, dalle varie agenzie, sulle varie
proposte fatte - perché c'erano anche altri criteri a cui non
abbiamo volu­to aderire - ed abbiamo ritenuto di prendere 4 criteri
che salva­guardassero l'Amministrazione regionale e ci
garantissero, in futuro, di poter selezionare delle agenzie che ci
possano dare dei risultati. Se poi, nel limite di questi criteri,
altre ditte in Valle d'Aosta riescono a partecipare, noi ne saremo
più che felici.
Non riteniamo comunque di poter accettare la risoluzione
pre­sentata dalle forze di opposizione, perché riteniamo che andare
a modificare un senso in cui non siano rispettati i criteri che ci
siamo dati, vada a scapito dell'efficacia della ditta che potrem­mo
scegliere noi per la Regione Valle d'Aosta.
Non sto a ripetere la questione dei criteri fondamentali;
ritengo comunque che sia da sottolineare il fatto che questa
delibera è stata modificata rispetto alle precedenti, proprio per
dare la possibilità di avere una società il più possibile
efficiente a di­sposizione dell'Amministrazione regionale. Ci
terrei a rimarca­re che anche la composizione della commissione è
stata modifi­cata e che va proprio nel senso di quanto avevamo
sempre det­to: che non devono essere né l'Amministrazione
regionale, né il politico né il funzionario a fare delle scelte, ma
devono essere le forze interessate, tant'è vero che nella delibera
sono elencate tutte le forze che operano nel settore del turismo e
che parteci­peranno alla selezione.
Presidente -
Ha chiesto la parola il Consigliere
Tibaldi.
Tibaldi (LN) -
Prendo atto della volontà della
maggioranza di respingere quest'ordine del giorno; sinceramente
sono rammaricato, ma penso che più rammaricati del sottoscritto
siano i rappresen­tanti di una categoria professionale, di una
categoria produtti­va che dovrebbe essere degna di maggiore
considerazione: in particolare, gli agenti e i concessionari di
pubblicità della Valle d'Aosta.
In questa sede ho portato il malcontento di questa categoria, in
questa sede mi sono reso conto che c'è una sordità diffusa da parte
della maggioranza e della Giunta regionale; una sordità che non si
è tradotta in un atto amministrativo che potesse in­centivare la
collaborazione di questi operatori economici, pro­muovere la loro
professionalità, non solo su scala locale ma an­che a livello
nazionale, prevedere magari formule consortili per raggiungere
anche i tetti rigorosi e selettivi che sono indicate da questa
delibera.
Prendo atto con rammarico di queste decisioni e sottolineo
an­cora una volta che i criteri sono una scelta politica, siano
essi presi dai funzionari ai quali viene lasciato un ampio margine
di manovra, siano essi presi dagli assessori competenti, siano essi
presi dalla Giunta nel suo complesso. In tale caso, i criteri che
sono stati adottati sono profondamente lesivi di questa realtà
economica valdostana, che non è stata assolutamente tenuta in
considerazione; ed io continuo a ribadire "questa" mia
demoti­vazione di fronte a "queste" vostre scelte.
Ovviamente la risoluzione non verrà ritirata, chiedo che venga
messa ai voti e in particolare, a nome dei Consiglieri del mio
gruppo, e a nome dei Consiglieri Collé, Marguerettaz e Viérin
Marco, chiedo che si proceda con la votazione segreta.
Presidente -
Ha chiesto la parola il Consigliere
Bich.
Bich (APA) -
Dal momento che ho chiesto la
sospensione dei lavori per discu­tere in maggioranza di questi
aspetti, in effetti cadiamo in una contraddittorietà, ed ho
sollevato anche in riunione questo problema: non è che le porte
chiuse devono evitare che ci sia confronto.
Fino adesso abbiamo sostenuto che "il piccolo è bello", che si
può gestire l'impresa anche in un microcosmo; la verità è che
questo criterio è in fase di revisione, almeno nel settore dei
la­vori pubblici e delle imprese legate ad altri aspetti più
produt­tivi, e si sta arrivando ad una revisione del modo di
procedere, quindi con una maggiore tutela dell'impresa locale.
Forse qui sarebbe stato possibile sollecitare in modo più
coeren­te la saldatura fra imprese di dimensioni medio-piccole, per
poter configurare un rapporto di gestione consortile, e quindi
poter dare vita ad un consorzio temporaneo di imprese, magari solo
per queste grosse assegnazioni, che potesse essere comun­que
accettato come partecipante al concorso di idee. Questo non è
avvenuto; la Giunta, tuttavia, ha manifestato la buona volon­tà per
andare in quella direzione, quindi ci asterremo dalla
ri­soluzione.
Il mio intervento voleva manifestare un interesse alla tematica
sollevata da Tibaldi, senz'altro un punto molto dolente, dal
momento che ogni forza politica, quando arrivano le elezioni, è
sempre pronta a sostenere la bandiera, però qualche volta la
bandiera è difficile sostenerla coerentemente fino in fondo.
Presidente -
Ha chiesto la parola l'Assessore al
turismo, sport e beni cultu­rali, Voyat.
Voyat (UV) -
La maggioranza si astiene. Volevo
puntualizzare una cosa al Consigliere Tibaldi: non è che questi
criteri siano rigidissimi, anche perché quando si parla di 5
miliardi minimo, non è che i 5 miliardi siano le entrate della
società, si parla di budget pubblicitario. Questo vuol dire che
l'amministrato per conto di altri è di 5 miliardi, e ci è stato
garantito che a livello di pub­blicità questo non è un tetto
insormontabile o troppo limitativo.
Come già detto dal Consigliere Bich, la maggioranza si
astiene.
Presidente -
Ha chiesto la parola il Consigliere
Tibaldi.
Tibaldi (LN) -
Revoco la richiesta di votazione a
scrutinio segreto.
Presidente -
Pongo in votazione la
risoluzione.
Presenti: 30
Votanti: 8
Favorevoli: 8
Astenuti: 22 (Agnesod, Aloisi, Bich, Bionaz, Borre, Chenuil,
Dujany, Ferraris, Florio, Lanivi, Parisi, Perrin Carlo, Perrin
Giuseppe Cesare, Perron, Riccarand, Rini, Squarzino Secondi­na,
Stévenin, Vallet, Vicquéry, Viérin Dino e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK