Consiglio Regionale della Valle d'Aosta - Oggetto del Consiglio n. 3534 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3534 del 17 aprile 2024 - Resoconto
OGGETTO N. 3534/XVI - Interrogazione: "Stato delle intese tra
Regione Valle d'Aosta e Regione Piemonte per il servizio
ferroviario sulla tratta Ivrea-Chivasso-Torino".
Marguerettaz (Presidente) -
Punto n. 17 all'ordine del
giorno. Per la risposta, la parola all'assessore, vicepresidente,
Bertschy.
Bertschy (AV-VdA Unie) -
Completo un'informazione che poi
mi è arrivata sulla precedente interrogazione della "Sala Blu":
sono stati quattordici in questi primi tre mesi i servizi prestati
passando dalla "Sala Blu".
Per quello che riguarda l'interrogazione, che tratta il tema
della Ivrea-Chivasso-Torino e che chiede: "Qual è lo stato attuale
delle intese tra la Regione Valle d'Aosta e la Regione Piemonte per
il servizio ferroviario sulla tratta Ivrea-Chivasso-Torino" e
"Quali interlocuzioni sono in corso per migliorare il servizio
ferroviario sulla citata tratta e dare una risposta soddisfacente
al diffuso disagio dei viaggiatori valdostani e canavesani", in
premessa - ma glielo preciso più che altro perché rimanga a
verbale, lei queste cose le sa meglio di tutti gli altri perché le
ha studiate e anche per un periodo che ha potuto fare l'Assessore -
come sa, con il trasferimento delle competenze definito dal decreto
194/2010, dal 2015 è in capo alla Regione Autonoma Valle d'Aosta,
come recita l'articolo 2 comma 1 del succitato decreto: "...sono
attribuiti alla Regione i servizi di trasporto ferroviario,
disciplinati con contratto di servizio nazionale, alla data di
entrata in vigore del predetto decreto erogati sulle direttrici
Aosta-Torino e poi sulla Aosta-Pré-Saint-Didier"; vuol dire quindi
che la competenza su quella direttrice, rispetto al contratto, è la
competenza della Valle d'Aosta, poi anche il Piemonte ha le sue
competenze ma non su quel contratto, sono competenze che vanno a
implementare tutti i servizi che da Torino salgono verso Ivrea ma
non sul nostro contratto.
Detto questo, l'interlocuzione con la Regione Piemonte è
necessaria, dovuta, e direi anche molto costruttiva finora. Tra
l'altro - e anche qui credo che sia un dato conosciuto - il
direttore di Trenitalia, il dottor Zuccalà, si occupa in questo
momento sia della direzione del Piemonte che della direzione della
Valle d'Aosta, questo è importante perché la direzione della Valle
d'Aosta è presente, anche se abbiamo un unico direttore per tutte e
due le direzioni, questo dovrebbe facilitare - e il nuovo direttore
lo sta facendo questo lavoro- il dialogo fra le due Regioni proprio
per gli elementi di tipo contrattualistico e anche
amministrativo.
Quello che stiamo facendo da tempo, e in questo ultimo periodo
se ne sono visti i primi risultati... con la chiusura della linea
Ivrea-Aosta abbiamo messo in condizione alcune linee di lavorare in
doppia composizione, in particolare la 2712, la 2714 al mattino,
quindi 06:41 in partenza da Ivrea, ore 07:41 partenza da Ivrea, la
2735 alle ore 16:25, sempre partenza da Torino verso Ivrea e la
2737 alle ore 17:30. Sono tratte che facciamo in doppia
composizione, che vuol dire i 2 BRT uniti, ovviamente quando i BRT
sono disponibili, i BRT sono cinque, hanno poi dei momenti di
manutenzione o, a volte - come è capitato ieri mattina alle ore
07:40 - un disguido ha creato una grossa problematica, tra l'altro
ho avuto modo di far osservare non tanto il problema di tipo
tecnico ma la mancata informazione agli utenti in quel momento che
ha creato una serie di problemi poi per la percorrenza verso
Torino, però questi sono problemi tecnici che possono capitare.
Cosa stiamo facendo? Stiamo controllando e monitorando in
maniera importante il servizio, facciamo circa ottanta controlli al
mese, che vuol dire quasi mille controlli l'anno. Lavoriamo in
termini più politici con l'assessore Gabusi, abbiamo cercato - e
cercheremo di farlo sempre di più - di trovare delle risposte in
quelle fasi in cui non c'è la possibilità di utilizzare la doppia
composizione nell'interesse dei cittadini valdostani e dei
cittadini piemontesi, ovviamente tutto questo senza gravare sui
costi dei servizi, che non devono essere a carico
dell'Amministrazione regionale valdostana.
Da contratto - e ripeto, sono cose che immagino lei ricordi - il
servizio ferroviario deve fornire, per non incorrere in penali, una
media dichiarata di non superamento della capienza dei posti a
sedere e questa capienza dei posti a sedere viene controllata
ovviamente dai nostri servizi, ma non solo. Nei primi tre mesi
dell'anno, facendo una comparazione fra i servizi 2023 e i servizi
2024, questo risultato è decisamente migliorato, glielo dico perché
questi sono i dati che vengono riportati.
Perché è importante citare il contratto? Perché è questo che ci
permette di agire per richiedere, a quel livello contrattuale, il
miglior servizio possibile per le persone che debbono utilizzare la
nostra tratta.
Io ho registrato, ma perché sono cose che sono state dette, una
notevole soddisfazione rispetto a certe corse, perché la doppia
composizione ha permesso agli utenti valdostani di trovare posti a
sedere, le difficoltà che abbiamo su Piemonte-Valle d'Aosta sono in
particolare nel tratto Torino Porta Susa-Chivasso, perché quello è
il tratto che carica di più e dove gli utenti giustamente, essendo
un servizio universale, decidono di prendere... qual è il momento
migliore.
Come vi ricordo, abbiamo chiesto ad Arriva, già da settembre, di
offrire, per esempio il venerdì, dei servizi a mercato negli orari
di punta - erano giorni particolarmente difficili - quindi si sta
lavorando nella direzione di continuare a controllare questi
servizi e di migliorare dove è possibile.
Nell'ultimo periodo, quando è venuta a mancare la doppia
composizione, è stato messo a disposizione da parte di Trenitalia
un materiale rotabile sufficientemente capiente, - "Hip Hop" in
quest'occasione -, ovviamente tutto questo fa parte della
contrattualistica che stiamo cercando di seguire.
Noi interveniamo puntualmente sui problemi e segnaliamo
l'interesse comune; in questo momento, ancor di più, è interesse
della Valle d'Aosta garantire, a chi già si trova con una rottura
della tratta su Ivrea, una qualità del servizio almeno sufficiente,
un minimo di comfort con le sedute.
Ovviamente il tema della capienza del servizio di trasporto
pubblico sconta il fatto che non possono essere a prenotazione,
perché altrimenti si potrebbero risolvere anticipatamente, ma
rischieremmo di lasciare le persone in assenza di servizio.
Monitoriamo quindi il lavoro, lo facciamo con la collaborazione
sia di Trenitalia che di Piemonte e cerchiamo di lavorare
soprattutto per il futuro, lei sa che stiamo acquistando nuovi
treni che saranno in questo caso più capienti e che speriamo
possano dare la migliore risposta.
Ultima osservazione riguardo a quello che ci fanno notare gli
utenti in questi primi tre mesi di servizio, anche con l'autobus
sostitutivo: c'è una discreta puntualità degli autobus in arrivo e
in partenza rispetto al servizio precedente, che riporta al tema
che un'infrastruttura così utilizzata, soprattutto nel tratto
piemontese, fa poi scontare, rispetto alla qualità e alla
puntualità, tutta una serie di problematiche che speriamo possano
essere affrontate e risolte con una parte degli investimenti in
corso e altri che dovranno ancora essere fatti.
Presidente -
Per la replica, la parola alla collega
Minelli.
Minelli (PCP) -
Ovviamente ero a conoscenza del fatto che
lei ha ricordato, cioè che dal 2015 la competenza per l'intera
tratta fino a Torino è in capo alla nostra Regione e che c'è un
contratto in essere che stabilisce delle regole precise.
La nostra interrogazione scaturisce da segnalazioni che sono
pervenute da utenti della ferrovia e anche dall'aver appreso dagli
organi di stampa del sovraffollamento di alcuni treni che partono
ora da Ivrea e che in alcune ore della giornata, laddove non si
riesce ad effettuare il servizio in doppia composizione, sono
veramente stipati.
Uno di questi è il treno 2716 delle ore 08:41 per Torino, un
bimodale che viaggia in singola, e che risulta praticamente sempre
pieno e, come diceva anche lei, questo si verifica perché il
servizio non viene utilizzato ovviamente soltanto dagli utenti
valdostani che raggiungono Ivrea con il servizio di autobus
sostitutivo e poi proseguono con il treno, e nemmeno da parte dei
Canavesani, ma anche da tutti quei pendolari che provengono dal
bacino di Chivasso per recarsi a Torino e che ovviamente, per
questione di orari e di comodità, scelgono anche i treni che
provengono da Ivrea, comunque i treni del contratto valdostano.
Ci sono state anche, a questo proposito, delle interrogazioni
presentate in Consiglio regionale del Piemonte con delle lamentele
non riguardo a noi, ma riguardo al fatto che la Regione Piemonte si
era impegnata da tempo a risolvere alcuni problemi, però purtroppo
non è stato così.
L'assessore ai trasporti di quella Regione; Gabusi, in ultimo ha
risposto in aula che la sola vera soluzione sarà l'elettrificazione
della tratta da Ivrea ad Aosta che permetterà di utilizzare, a
partire da Aosta, treni più capienti.
A noi fa sicuramente piacere che l'assessore Gabusi, l'Assessore
piemontese di una Giunta di centro-destra condivida, a differenza
anche dei miei dirimpettai, l'esigenza dell'elettrificazione della
nostra tratta, che attendiamo da tempo, però siamo altrettanto
convinti che non si possa aspettare il dicembre 2026 per dare a
tutti gli utenti della ferrovia un servizio migliore.
Ai sensi del contratto che è in essere tra Trenitalia e la
Regione Valle d'Aosta, molte corse per i viaggi diretti tra Ivrea e
Torino utilizzano oggi i bimodali di proprietà della nostra Regione
che funzionano in quella tratta adesso soltanto in modalità
elettrica, treni che però - come sappiamo - sono pochi, sono
cinque, ma in realtà sono quattro, perché uno a turno è
praticamente sempre in manutenzione, sono poco capienti e solo come
ha ricordato lei per una parte delle corse possono essere
utilizzati in doppia composizione, però la tratta
Ivrea-Chivasso-Torino è già elettrificata, quindi può utilizzare, e
da come lei mi ha risposto utilizza già anche, dei premi
esclusivamente elettrici, ha fatto riferimento agli "Hip Hop" che
sono più capienti.
La ferrovia serve sia per gli utenti valdostani sia per quelli
piemontesi e, al di là dei contratti che comunque ci sono e vanno
rispettati, è necessario che all'organizzazione del servizio - e
anche alle spese, io direi - concorrano entrambe le Regioni, ed era
questa la ragione delle nostre due domande.
Lei ci ha rassicurato sia sulla questione del monitoraggio che
viene effettuato puntualmente, sia sulla collaborazione che c'è con
la Regione Piemonte, ma anche per quello che riguarda Trenitalia, e
concordo sull'importanza della presenza del dottor Zuccalà, che
segue entrambe le questioni.
Giusto e corretto quindi collaborare con il Piemonte, perché è
un servizio interregionale ed è interesse e dovere di tutti
lavorare per migliorarlo il più possibile; crediamo anche, e qui
faccio un'aggiunta, che si possa e si debba pensare fin da adesso a
un modello di esercizio a partire dal dicembre del 2026. Potendo
utilizzare treni elettrici per arrivare fino ad Aosta, credo che si
potranno introdurre anche delle modifiche e delle migliorie
nell'orario.
Ovviamente credo che sia un modello da studiare fin d'ora, in
collaborazione tra le due Regioni e Trenitalia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK