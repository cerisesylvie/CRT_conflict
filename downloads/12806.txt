Consiglio Regionale della Valle d'Aosta - Oggetto del Consiglio n. 3762 del 25 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3762 del 25 settembre 1992 - Resoconto
OGGETTO N. 3762/IX Organizzazione di un convegno sulle
iniziative per la lotta contro le tossicodipendenze.
(Reiezione
di mzione)
Mozione Preso Atto dei contenuti della relazione elaborata
dal servizio "Attività e Programmi Socio Sanitari" dell'Assessorato
regionale della Sanità ed Assistenza Sociale sulla situazione della
tossicodipendenza nella Regione Valle d'Aosta, rimessa a suo tempo
a tutti i componenti il Consiglio regionale;
Considerato che è stata superata la terza fase del ""Progetto
Arianna"" e che occorre una verifica sul lavoro svolto sulla
prevenzione delle tossicodipendenze nelle scuole valdostane, in
modo da stabilire le iniziative da intraprendere per il futuro
nella scuola e sul territorio;
Visto lo sforzo realizzato da tempo dall'Assessorato competente
e dalla Giunta regionale nel campo della lotta contro le
tossicodipendenze;
Constatata la necessità che vengano assunte le iniziative
necessarie onde estendere la prevenzione sul territorio;
Ritenuto necessario coordinare interventi sempre più
significativi e profondi contro il mercato e gli spacciatori della
droga a livello regionale (una piccola Regione come la Valle
d'Aosta può essere ripulita più facilmente rispetto alle Regioni di
grandi dimensioni di territorio e di popolazione);
il Consiglio regionale della Valle d'Aosta
Impegna
l'Assessore competente e la Giunta regionale ad organizzare
entro due mesi un Convegno regionale per mettere a confronto le
esperienze nel settore ed in particolare:
- per ricercare una più articolata ed efficace azione di
prevenzione nel settore tramite il coinvolgimento degli insegnanti,
dei presidi, degli allievi ed in particolare delle famiglie;
- per ricercare una presenza più attiva delle autonomie locali e
dell'Unità Sanitaria Locale in modo da essere presenti sul
territorio;
- per realizzare un fattivo collegamento con i centri
d'accoglienza e le comunità terapeutiche sia pubbliche che
private;
- per coinvolgere tutte le componenti che operano nel campo
della prevenzione nella lotta alla droga e contro tutte le sostanze
lecite ed illecite in modo da operare assieme con coraggio e grande
speranza;
- per mettere in atto le iniziative necessarie in modo da dare
all'uomo la possibilità di difendersi dall'emarginazione ed evitare
di cadere nella schiavitù della nuova povertà e di recuperare, se
necessario, la sua identità all'interno della società e quindi per
dare applicazione anche alla legge dello Stato contro la droga;
- per stabilire un nuovo rapporto fra le istituzioni a tutti i
livelli, con le forze dell'ordine, con la Magistratura, con
l'intera cittadinanza onde poter porre in essere tutte quelle
iniziative per ripulire la nostra Regione dal mercato e dagli
spacciatori della droga.
F.to: Beneforti e Chiofalo
Si dà atto che alle ore 17,13 assume la Presidenza il Vice
Presidente Stévenin.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Con una relazione predisposta dal
servizio apposito dell'Assessorato alla Sanità è stata illustrata
l'attività svolta nel settore delle tossicodipendenze nell'anno
90/91. Con questa relazione l'Assessorato allora ha inteso mettere
in evidenza e cercato di valutare le entità del fenomeno della
tossicodipendenza nella nostra Regione. Non mi soffermo sui
contenuti del documento perché avevo a suo tempo, allora ero
Assessore alla Sanità, rimesso ai consiglieri regionali ed ai
rappresentanti delle autonomie locali dei comuni e comunità
montane, il testo della relazione.
Con detta relazione si è inteso mettere in evidenza e cercato di
valutare l'entità del fenomeno che colpisce la nostra Regione,
nello stesso tempo dimostrare lo sforzo realizzato ormai da tempo
dall'Amministrazione regionale nel campo della lotta contro le
tossicodipendenze e alla luce di quanto è stato fatto per
coordinare interventi sempre più significativi e profondi, sia nel
campo della prevenzione, sia nel campo della cura, sia
dell'inserimento nella vita pubblica e sociale dei
tossicodipendenti, sia anche nel campo della lotta al mercato e
allo spaccio della droga a livello regionale.
Era comunque necessario fare una verifica della spesa che ci
accolliamo come Regione e che non è certamente di poca entità sia
per quanto riguarda la prevenzione, sia per quanto riguarda la cura
di coloro che cadono in questo destino.
Per realizzare questi obiettivi, questa verifica che riteniamo
indispensabile, ritenevamo come riteniamo oggi utile, effettuare un
convegno regionale.
Convegno regionale che se realizzato in questo particolare
momento, all'inizio della quarta fase del "Progetto Arianna",
permetterebbe certamente di fare una verifica sul lavoro svolto
anche nella prevenzione nella scuola negli anni scolastici che
vanno dal 1989 al 1992, ed anche stabilire le iniziative da
intraprendere per il futuro. La realizzazione quindi di un convegno
per ricercare una più articolata ed efficace azione di prevenzione
nel settore, tramite il coinvolgimento degli insegnanti, dei
presidi, degli allievi e in particolare delle famiglie.
Le famiglie oggi partecipano solo in parte a tutto il lavoro di
prevenzione che viene portato avanti tramite il "Progetto Arianna"
e quindi dall'Amministrazione regionale. Inoltre, per ricercare una
presenza anche più attiva delle autonomie locali e dell'unità
sanitaria locale, in modo da essere anche presenti sul territorio,
perché la prevenzione oggi viene fatta nella scuola tramite la
legge che prevede il "Progetto Arianna", ma, noi dobbiamo
certamente intendere la prevenzione sul territorio e per fare ciò
bisogna coinvolgere fino in fondo le autonomie locali e l'USL.
Nello stesso tempo, un convegno che ci permetta di realizzare un
fattivo collegamento con i centri di accoglienza e le comunità
terapeutiche, sia pubbliche che private. Oggi non c'è un
collegamento e un coordinamento diretto fra la Regione e tutti i
centri di accoglienza delle comunità terapeutiche esistenti nella
nostra Regione, quindi bisogna cercare di realizzare questo
convegno anche per impostare il rapporto che deve sussistere fra la
Regione e questi centri di accoglienza, sia pubblici che
privati.
Inoltre un convegno, per coinvolgere tutte le componenti che
operano nel campo della prevenzione e nella lotta alla droga, e
contro tutte le sostanze lecite e illecite, in modo da operare
tutti assieme con coraggio e grande speranza.
Inoltre un convegno nel quale ci si confronti e si stabilisca
anche un nuovo rapporto tra le istituzioni a tutti i livelli, con
le forze dell'ordine, con la Magistratura, con l'intera
cittadinanza, onde poter porre in essere tutte quelle iniziative
atte a ripulire la nostra Regione dal mercato e dagli spacciatori
della droga.
Noi riteniamo, e si ritiene, che prima è necessario prevenire,
curare, ma anche portare avanti un'azione in modo tale da debellare
a livello regionale questo mercato della droga che oggi sussiste.
Noi siamo convinti che in una piccola entità come la nostra Regione
sia molto più facile farlo che certamente in altre Regioni come la
Lombardia, il Piemonte ed altre.
Quindi un convegno per fare una verifica della situazione e per
stabilire come andare avanti su questo delicato problema che non è
di lieve entità neanche nella nostra Regione, basta leggere la
relazione che io richiamavo all'inizio e che riporta l'attività
svolta negli anni 91/92.
Ho parlato di convegno, certamente può essere chiamato anche in
un'altra maniera così come non sta a me stabilire le modalità
dell'organizzazione, la durata e i relatori. deve essere certamente
stabilito dalla Giunta regionale o domandato alla V Commissione
consiliare che è competente nella materia.
Il problema è di organizzare un qualche cosa che ci permetta di
fare una verifica e un esame su tutta la problematica della
tossicodipendenza, sulle sostanze lecite e illecite nella nostra
Regione, perché noi oggi abbiamo necessità di fare il punto della
situazione, di verificare ciò che è accaduto e ciò che sta
accadendo e anche alla luce delle spese che oggi l'Amministrazione
regionale si assume.
Noi abbiamo fatto molto, da tempo, da anni l'Amministrazione
regionale della Valle d'Aosta si è posta questo problema e abbiamo
realizzato tanti interventi. Oggi dobbiamo verificare a che cosa
sono serviti questi interventi e stabilire anche i presupposti per
andare avanti e realizzare una situazione certamente diversa in
questa materia. Io mi auguro che questa mozione venga accolta,
perché è con questo spirito che noi l'abbiamo presentata, con
questa volontà di collaborazione con la Giunta regionale, perché si
realizzi un punto fermo su questa situazione.
Presidente
Se nessuno chiede la parola chiudo la
discussione generale e do la parola all'Assessore alla Sanità e
Assistenza Sociale Cout.
Cout (PCI-PDS)
Nella mozione del Consigliere Beneforti
e del Consigliere Chiofalo alla fine si chiede di impegnare la
Giunta regionale ad organizzare un convegno per mettere a confronto
le esperienze e per ricercare una più articolata ed efficace azione
di prevenzione, una presenza più attiva delle autonomie locali, un
fattivo collegamento e per coinvolgere maggiormente tutte le
componenti.
Non riprendo i dettagli; secondo me è proprio qui, su questo
discorso di fondo, che stanno lavorando in questo momento coloro
che operano in questo settore delicato, in questo settore che
purtroppo è ampio, in questo settore che è più vasto di quello che
noi comprendiamo molte volte come tossicodipendenza, ma che ricopre
anche tutta una serie di altri disagi
Dico che è proprio su questo che stanno lavorando non a caso,
perché proprio nel "Progetto Arianna" che citava il consigliere
Beneforti, per quello che riguarda il progetto per l'anno 92/93, vi
è una parte specifica che oltre a parlare e individuare quelli che
sono gli interventi da fare nella scuola, ricerca quelli che
possono essere proprio i collegamenti tra la scuola e il territorio
e viene definito questo intervento come intervento strutturato,
intervento strutturato dove devono essere coinvolti oltre che gli
insegnanti e i ragazzi anche i genitori, i direttori delle scuole e
coloro che comunque operano poi nel territorio in cui è inserita la
scuola.
Direi che questa questione è stata proprio inserita nel
"Progetto Arianna" per il 92/93, perché si è visto che dopo il
grosso sforzo, anche finanziario diceva il consigliere Beneforti
che è stato fatto per il "Progetto Arianna", è necessario a questo
punto cercare di ristabilizzare gli interventi, ma in modo tale che
questo possa servire anche proprio ad un rapporto più ampio del
territorio.
Per quanto riguarda il problema dei collegamenti tra la Regione
ed i centri di accoglienza, esiste un gruppo di lavoro che è
costituito e ci chiede di essere istituzionalizzato per seguire
questi problemi e qui, addirittura già nel 1991, lavoravano attorno
ad uno stesso tavolo oltre che i rappresentanti della Regione i
rappresentanti dell'unità operativa dell'USL, della comunità
terapeutica Desaymonet, del centro diurno La Svolta e del centro
diurno che era l'Antica Zecca, partecipava inoltre l'associazione
dei genitori de Il Germoglio. Questo stesso gruppo, che si riunisce
con scadenze abbastanza ravvicinate, ha chiesto di essere
istituzionalizzato e di ricercare anche gli opportuni collegamenti
con l'altro gruppo che lavora in questo settore che è il Gruppo di
lavoro tecnico, coordinato dall'Assessorato, composto da
rappresentanti della Regione, dell'Assessorato alla Pubblica
Istruzione, dell'USL, della Magistratura e delle forze dell'ordine,
che può essere in ogni momento riunito e che lavora su questo.
Tutti quanti direi, e questo gruppo è stato costituito con
deliberazione di Giunta del 1985, sollevano il problema della
necessità di trovare gli opportuni collegamenti tra di loro e
trovare quindi un modo di agire integrato e coordinato sul
territorio.
Una delle ultime iniziative di grande importanza e portata, è
una formazione per operatori che lavorano in questo settore su
progetto dell'ISIS, per 500 milioni, che avrà il via questo anno e
che lo Stato dovrebbe pagarci.
Vi sono altri interventi che allargano le questioni per ciò che
riguarda altri riflessi che non sono della droga, quindi di
disadattamento, come l'alcolismo e altre questioni. Si sta
discutendo tutta una serie di iniziative per vedere di integrare
ancora le questioni riguardanti quelle persone che devono essere
ricoverate nei centri integrati ad un centro di prima accoglienza
per poter essere meglio inseriti nelle comunità e anche per un
lavoro successivo che deve essere fatto per il reinserimento nella
scuola.
Praticamente quello che si chiede nella mozione, cioè fare un
convegno perché si ricerchino i modi migliori per lavorare,
coordinare ed integrare i vari interventi, io direi che si sta già
facendo operativamente.
Non ritengo quindi necessario organizzare un convegno, non
perché non voglia impegnarmi a fare dei convegni, convegni sulle
tossicodipendenze ne sono stati organizzati a migliaia, sono state
scritte montagne di carta, si sono detti fiumi di parole, il
problema è: dopo questi fiumi di parole, dopo queste montagne di
carta che cosa si fa, cosa riusciamo effettivamente a
realizzare?
É vero che su queste cose c'è ancora molto da fare; ci sono
gruppi che sono stati attivati e ne stiamo attivando altri, bisogna
seguire questi gruppi. E' anche giusto che i convegni, le cose di
cui queste persone hanno bisogno, siano loro stessi a richiederle,
sono loro che devono sapere qual'è il tipo di intervento necessario
per un particolare settore che stanno esaminando, è invece
assolutamente inutile fare dei convegni generali che parlano di
tutto e di niente.
Io, consigliere Beneforti, mi impegno a seguire queste
questioni, posso assicurare che i gruppi stanno lavorando, il
"Progetto Arianna" sta andando avanti, tutti i gruppi che sono in
piedi hanno bisogno di essere coordinati tra di loro e hanno
chiesto di essere coordinati ed al limite di essere
istituzionalizzati. Io posso anche impegnarmi di portare in
Consiglio una proposta di un gruppo articolato, da
istituzionalizzare affinché possano essere seguiti questi
coordinamenti.
Anche per quanto riguarda i collegamenti con gli enti locali, i
collegamenti con la Magistratura, anche per questi secondo me non è
necessario un convegno per realizzarli, vanno ricercati
direttamente, vanno ricercati coscienti che hanno importanza e
affrontati con tutte le cautele e con tutte le decisioni
possibili.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Devo dire che non sono affatto
soddisfatto della risposta dell'Assessore alla Sanità e Assistenza
Sociale.
So benissimo quali strutture esistono nell'Assessorato e le
conosco certamente tutte, so benissimo che esiste il Gruppo tecnico
di lavoro e i compiti che ha questo gruppo, conosco i collegamenti
che ci sono, conosco i compiti che ha l'USL. So benissimo che anche
tutte le strutture pubbliche e private hanno cercato la loro
istituzionalizzazione, tutti hanno portato avanti un'attività
meritoria nell'affrontare il problema della tossicodipendenza.
Io non chiedo un convegno per creare solo delle parole e dei
mucchi di carta e di relazioni, chiedo un convegno, fra l'altro era
previsto nella quarta fase del "Progetto Arianna", per fare una
verifica sull'attività svolta nella scuola e per vedere come viene
affrontato il problema della prevenzione sul territorio e a livello
di famiglia.
Il "Progetto Arianna" prevede, e la Regione in proposito ha
fatto una legge, che si affronti il problema della prevenzione sia
nella scuola, sia sul territorio sia con la famiglia; siamo partiti
con la scuola e successivamente avremmo dovuto andare sul
territorio e anche nella famiglia; nella quarta fase era previsto
l'impegno di fare un convegno di verifica sull'attività svolta.
Io ritengo che questo convegno abbia una sua logicità, anche dal
punto di vista economico. Io ho dovuto rimettere a tutti i 35
consiglieri l'estratto conto della spesa del "Progetto Arianna" per
ottenere l'ultimo finanziamento che era necessario per poter
continuare a mandarlo avanti, in quell'occasione avevo detto che
certamente il "Progetto Arianna" avrebbe fatto un convegno per fare
una verifica sul lavoro che è stato svolto a livello di prevenzione
e di cura, che è stato svolto dal "Progetto Arianna", che è stato
svolto dai centri pubblici e privati che si sono occupati del
problema. Questo convegno ci permetterà di valutare l'entità del
fenomeno, non solo della tossicodipendenza, ma di tutte le sostanze
lecite e illecite, e di verificare in base all'attività che è già
stata svolta negli anni 1990-91, di cui ci è stata presentata una
relazione, come si procede senza un coordinamento vero e proprio
che si rende dunque necessario.
É necessario fare un punto fermo da parte della Regione, per
poter dire che da ora in avanti il problema della
tossicodipendenza, delle sostanze lecite e illecite si affronta in
questa maniera, con queste strutture, si aprono queste altre
strutture, si danno riconoscimenti istituzionali a queste ulteriori
strutture.
É dunque a mio avviso necessario fare un convegno, forse è
improprio dire convegno, organizzare un incontro per esaminare i
problemi sul piano organizzativo. Ritengo che in questo particolare
momento una verifica su questa situazione deve essere fatta perché
io ho l'impressione che si delega, che si spende, che si portano
avanti delle spese, si danno i contributi per delega, per non dover
dire che non si è affrontato il problema e che non si è fatto
niente per affrontarlo.
Al punto in cui è giunta la spesa per le attività della
prevenzione della tossicodipendenza e della cura non è più
possibile delegare, dobbiamo fare un esame dei costi. Dobbiamo
chiederci quanto ci costa qui all'interno e quanto ci costa anche
all'esterno, perché molti vanno a curarsi all'esterno e la Regione
contribuisce al pagamento delle rette dei centri dove questi
tossicodipendenti vanno.
Quindi io chiedo di fare un convegno sulle basi concrete
dell'attività svolta; l'Amministrazione regionale è da anni che
svolge questa attività di prevenzione e di cura e non ha mai fatto
il punto della situazione, oggi si ritiene che sia necessario fare
anche il punto della situazione.
Io ho cercato di dare, per quel poco che ho potuto dare, una
continuità alle cose che erano state iniziate e siamo andati avanti
ancora qualche anno; adesso vogliamo fare un punto sulla situazione
in cui ci troviamo e in cui siamo, io credo sia nell'interesse
generale di tutti, perché quando dovremo esaminare nuovamente i
finanziamenti per il "Progetto Arianna", io chiederò le stesse cose
che chiedo oggi e ve le chiederò prima di approvare la nuova spesa,
perché voglio sapere quale iniziative si intendono affrontare e su
quali basi queste nuove iniziative si devono affrontare.
Da questo convegno il Consiglio e la Giunta possono trarre
quella sintesi per sapere come impostare il problema nel futuro.
Quindi io mi auguro che il Consiglio approvi questa iniziativa per
fare la verifica e il punto della situazione in cui siamo
arrivati.
Presidente
Ha chiesto di parlare l'Assessore alla
Sanità e Assistenza Sociale Cout, per dichiarazione di voto, ne ha
facoltà.
Cout (PCI-PDS)
Noi aggiungiamo solo quanto abbiamo
detto prima; non intendiamo assolutamente delegare, vogliamo
verificare quello che è stato fatto ma in modo leggermente diverso,
non con un convegno generale e senza un taglio specifico, ma con
delle riunioni, con degli incontri tra operatori su settori
specifici dove veramente c'è bisogno di analizzare e di
approfondire le cose.
Io sono anche convinto che dovremmo fare delle scelte, la spesa,
per ciò che riguarda questo settore è molto alta - solo per il
"Progetto Arianna" si spende più di un miliardo - si arriverà a
superare il miliardo e mezzo. Purtroppo queste scelte le dobbiamo
fare nostro malgrado, e queste analisi le dovremo fare,
semplicemente le vogliamo fare in un modo leggermente diverso.
Su questa proposta quindi ci asterremo.
Presidente
Ha chiesto di parlare il Consigliere
Beneforti, per dichiarazione di voto, ne ha facoltà.
Beneforti (DC) Ho sempre sentito dire dal Presidente della
Giunta e anche dagli Assessori, di voler fare delle verifiche sulle
varie situazioni.
All'apertura del Consiglio di questa tornata il Presidente della
Giunta ha richiamato tutti al senso della responsabilità e ci ha
fatto anche presente le difficoltà che ci sono, tuttavia nel
momento in cui si chiede di effettuare una verifica questa proposta
viene rifiutata.
Io ho usato la parola convegno, che è impropria, chiedo a questo
punto, siccome ritengo che una verifica si debba fare e, vista la
risposta negativa dell'Assessore Cout, di demandare il problema
alla V Commissione consiliare competente per stabilire insieme come
portare avanti il discorso
Presidente
Consigliere Beneforti, ritira la mozione? A
me non pare aver capito dall'intervento dell'Assessore Cout che ci
sia questa disponibilità.
Beneforti (DC)
Se viene accolta questa mia
richiesta io ritiro la mozione...
L'Assessore Cout ha dato la disponibilità ad incontrarsi fra
strutture e addetti ai lavori, io volevo una struttura
istituzionale del Consiglio regionale, che può essere la V
Commissione, nella quale si può fare il punto e vedere come
organizzare la cosa.
Ripeto che non si tratta di una verifica che voglio fare per
spirito di parte, chiedo nell'interesse della collettività di poter
fare questa verifica perché le spese sono enormi e l'assistenza da
dare è tanta. Sono disposto a ritirare la mozione se c'è l'impegno
di riprendere il discorso all'interno della V Commissione
consiliare.
Presidente
Vorrei precisare al Consigliere Beneforti
che nel corso delle mozioni possono essere presentate risoluzioni
che impegnano il Consiglio, in questo caso lei ha presentato una
mozione, se lei intende ritirarla può ritirarla, a meno che
l'Assessore si impegni ad accedere alla sua richiesta, ma non mi è
parso che nelle parole dell'Assessore ci fosse questa
disponibilità. L'Assessore è stato chiaro, è di sua volontà
affrontare nelle sedi specifiche e opportune i problemi relativi al
problema della tossicodipendenza.
Beneforti (DC)
A questo punto non ritiro la
mozione.
Presidente
Se non vi sono consiglieri che chiedono di
parlare, dichiaro chiusa la discussione generale. Pongo in
votazione la mozione.
Esito della votazione:
Presenti: 29
Favorevoli: 10
Votanti: 13
Contrari: 3
Astenuti: 16 (Agnesod, Bajocco, Cout, Faval, Lanivi, Lavoyer,
Mafrica, Marcoz, Martin, Monami, Perrin, Riccarand, Rollandin,
Rusci, Stévenin e Vallet).
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK