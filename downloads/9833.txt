Consiglio Regionale della Valle d'Aosta - Oggetto del Consiglio n. 954 del 18 dicembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 954 del 18 dicembre 1989 - Resoconto
OGGETTO N. 954/IX - Abolizione del visto per l'ingresso di
cittadini italiani negli Stati Uniti d'America.
(Approvazione di
mozione).
Presidente - Do lettura della mozione presentata dai Consiglieri
Mafrica, Bajocco, Dolchi, Tonino e Chenuil:
MOZIONE
Verificato che da alcuni mesi non è più richiesto ai cittadini
italiani di farsi rilasciare un visto per l'in-gresso negli Stati
Uniti d'America, a meno che non si tratti di appartenenti ad alcune
"categorie";
constatato che tra le "categorie" a cui a richiesto il visto
rientrano "persone che siano iscritte o lo siano state in passato a
determinate organizzazioni, comprese quelle comuniste";
ritenuto che la normativa citata rappresenti una discriminazione
inaccettabile nei confronti di cittadini italiani ai quali la
Costituzione riconosce diritti pieni di libertà politica;
il Consiglio regionale della Valle d'Aosta
sottolinea
l'assurdità della discriminazione esercitata dagli USA nei
confronti dei cittadini che sono stati o sono iscritti al Partito
comunista italiano;
invita
il Governo a prendere tutte le iniziative idonee ad eli-minare
una procedura vessatoria e contraria allo spirito della
Costituzione italiana;
delibera
di inviare copia della presente risoluzione al Presidente del
Consiglio dei Ministri, al Ministro per gli Affari esteri ed ai
capigruppo parlamentari del Senato e della Camera.
Presidente
- Ha chiesto di illustrare la mozione il
Consigliere Bajocco, ne ha facoltà.
Bajocco (PCI)
- Signor Presidente, signori Consiglieri,
non avrei mai pensato di arrivare in Consiglio regionale, proporre
una mozione per avere un visto per recarsi in un paese molto
democratico.
In questi mesi le frontiere dei paesi dell'Est si sono aperte e
la gente esce e rientra, mentre rispetto al nostro, che è un paese
molto democratico, vi è una forte discriminazione nei confronti del
Partito Comunista. Ho avuto occasione di recarmi in America per
conto dell'Amministrazione regionale, per andare a visitare i
parchi e, con sorpresa dei miei colleghi, per poter ottenere il
visto ho dovuto fare 400 km., presentarmi dall'ambasciatore, farmi
vedere con atteggiamento severo, perchè forse ero una persona
diversa dalla persona stessa dell'ambasciatore o dal personale che
vi era attorno.
Queste sono cose che dispiacciono, siamo nel 1990, siamo ormai
all'apertura di tutte le frontiere, anzi anche l'America vuole
entrare nella grande Europa, e ci meraviglia che oggi dobbiamo
discutere di una cosa di tale portata.
Vi voglio raccontare un piccolo episodio. Sono dovuto andare a
Milano, compilare un foglio; prima mi hanno detto: "Lo legga
attentamente", e io l'ho letto attentamente. Dovevo rispondere con
un sì o con un no se facevo parte del Partito Comunista. E allora
ho fatto la croce, sono andato allo sportello dove l'impiegata mi
guarda e mi dà un altro foglio in bianco da compilare di nuovo. Ho
spiegato che avevo già compilato un foglio analogo, ma l'impiegata
ha insistito. Avrebbero voluto che dicessi che non sono più
militante iscritto in questo glorioso Partito Comunista, avrebbero
voluto che scrivessi che non faccio parte di nessun organismo di
questo glorioso Partito Comunista, invece io ho fatto le croci su
tutto e alla fine ho consegnato il foglio.
La stessa sorte è toccata ad un signore dopo di me, il quale non
aveva risposto alla domanda sull'appartenenza o meno al Partito
Comunista, anche perchè è scritta molto piccola. L'impiegata ha
controllato il foglio, ha constatato che tutto andava bene e gli ha
chiesto: "Ma perchè è venuto"?
L'ho informato: "Guarda che se sei iscritto al Partito
Comunista, devi fare la croce sul sì". Allora questo signore ha
detto: "Ma io sono iscritto al Partito Comunista!" ed ha fatto la
croce sul si. Così abbiamo ottenuto il visto.
Questa mozione ha solo lo scopo di invitare il nostro governo a
far ripensare il governo americano che i comunisti italiani e i
comunisti del mondo sono dei liberi cittadini come tutti gli altri
cittadini di altri partiti e di altri movimenti.
Per questo invito il Consiglio a votare questa mozione che verrà
inviata ai vari organismi competenti.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Vorrei fare una piccola considerazione.
Concordo pienamente con la giusta, legittima, democratica richiesta
del Consigliere Bajocco, perchè non ritengo accettabili sul piano
democratico questi atteggiamenti di discriminazione.
Però voglio ricordare a tutti quanti un detto della Bibbia,
secondo il quale sovente si vede la pagliuzza nell'occhio del
vicino, ma non si vede invece la trave che si ha nel proprio
occhio.
Questo per dire che è vero il concetto di libertà, di
democrazia, di circolazione delle idee, di possibilità per ognuno
di noi di poter esprimere democraticamente e liberamente le proprie
opinioni, però permettetemi di ricordarvi che in Italia, dove ormai
da quarantacinque anni vige la democrazia, noi che rappresentiamo
il Movimento Sociale Italiano, un partito che ha accettato le
regole della democrazia, malgrado questo siamo in parte emarginati,
in parte ghettizzati, in parte isolati.
La prova qual è? E' elementare: nei congressi che si svolgono
democraticamente da parte di tutte le forze politiche nella nostra
regione c'è una discriminazione ideologica nei confronti
dell'MSI.
Quindi, al di là di questi aspetti di principio, che condivido,
bisogna avere il coraggio di applicare i concetti di democraticità.
E' inutile parlare di democrazia, quando poi nel nostro piccolo
esistono le discriminazioni di altre forze politiche.
Volevo solo fare questa breve osservazione perchè ritenevo
giusto, nel momento in cui elenchiamo questi principi, che sono
universali e condivisi da tutti, sottolineare che nel nostro
piccolo dobbiamo cercare di eliminare quelle discriminazioni che
ancora purtroppo fra di noi esistono.
Presidente
- Ha chiesto di parlare l'Assessore
all'Agricoltura, Foreste ed Ambiente Naturale Perrin, ne ha
facoltà.
Perrin (UV)
- Justement face à la Constitution nous
sommes tous égaux au delà de nos idées politiques, de la race, de
la religion que nous pouvons embrasser, et donc je crois que le
Conseil ne peut que voter favorablement cette motion.
Un petit problème se posera à l'avenir, puisque, à travers le
changement du nom du Parti Communiste, M.Bajocco n'aura plus besoin
de se déclarer communiste.
Presidente
- Pongo in votazione la mozione in
oggetto:
Esito della votazione:
Presenti, Votanti e favorevoli: 26
Il Consiglio approva all'unanimità
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK