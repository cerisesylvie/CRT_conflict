Consiglio Regionale della Valle d'Aosta - Oggetto del Consiglio n. 2678 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2678 del 9 maggio 2007 - Resoconto
OGGETTO N. 2678/XII - Eventuale presenza di logge massoniche
in Valle d'Aosta. (Interrogazione)
Interrogazione
Ricordata la legge 17 del 1982 "Norme di attuazione
dell'articolo 18 della Costituzione in materia di associazioni
segrete e scioglimento della associazione denominata loggia P2",
che prevede all'articolo 1 come reato la segretezza delle finalità
e delle attività sociali delle associazioni, nonché la segretezza,
totale, parziale o reciproca dei soci;
Considerato che dall'attività delle Commissioni di inchiesta
parlamentari, in materia di associazioni segrete, svolta negli anni
'80, era emersa la presenza in Valle d'Aosta di due logge
massoniche, una nel capoluogo regionale e una nella bassa valle, di
cui erano stati resi noti i nomi degli associati, tra cui quelli di
uomini politici e di noti professionisti;
Evidenziata la necessità di un'attenzione costante a queste
associazioni massoniche, perché non ricadano nei divieti previsti
dall'articolo 1 della legge 17 del 1982;
il sottoscritto Consigliere regionale
Interroga
il Presidente della Regione per conoscere:
1) se siano attive in Valle d'Aosta logge massoniche e quali
siano le loro finalità e attività sociali;
2) se siano state prese iniziative, da parte della Presidenza
della Regione anche nella qualità prefettizia, al fine di conoscere
l'elenco degli associati alle logge massoniche;
3) quali attività siano state avviate, in collaborazione con
le forze dell'ordine, per attuare pienamente il dettato della legge
17 del 1982 e prevenire l'associazionismo segreto o anche la
Costituzione di gruppi segreti all'interno di associazioni
palesi;
4) che iniziative siano state prese, sempre in collaborazione
con le forze dell'ordine, al fine di rendere pubblici i dati
dell'associazionismo politico-sociale (finalità, attività e soci),
con particolare attenzione per l'associazionismo massonico.
F.to: Sandri
Président
- La parole au Président de la Région,
Caveri.
Caveri (UV)
- Lei ricorda giustamente nelle premesse che
esiste una legge, quella del 1982, che nacque in seguito alla "P2",
e lei ricorda anche come ci furono delle Commissioni di inchiesta
parlamentari sul fenomeno.
Per quanto riguarda le competenze che il Presidente della
Regione può avere, per quanto riguarda il punto n. 1, concordo sul
fatto di un'assoluta mancanza di competenza in merito da parte
dell'Amministrazione regionale. Per quanto concerne i punti n. 2,
n. 3, n. 4 dell'interrogazione, ricordo che le funzioni prefettizie
sono attribuite in via esclusiva al Presidente della Regione, ai
sensi delle norme di attuazione risalenti al 1945 dello Statuto
speciale e che tali funzioni sono esercitate per conto dello Stato
e non rientrano fra le attribuzioni regionali, per le quali i
Consiglieri regionali possono esercitare l'attività ispettiva.
Preciso che il Presidente della Regione, nello svolgimento delle
sue funzioni proprie, non ha avviato iniziative al fine di
conoscere l'elenco degli eventuali associati alle logge massoniche,
non rientrando detta attività nell'ambito delle competenze
regionali.
Presidente
- La parola al Consigliere Sandri.
Sandri (GV-DS-PSE)
- La sinteticità del Presidente è
inversamente proporzionale alla sua difficoltà ad affrontare questo
tema, un tema difficile e complesso, ma un tema essenziale nella
democrazia della Valle d'Aosta, come di qualunque altro Paese.
In quanto a noi, qui, in base al Regolamento del Consiglio,
abbiamo fatto tutti un giuramento di fedeltà alla Costituzione e
allo Statuto. Potrebbe essere che ci sia qualcuno che ha fatto un
altro giuramento, più forte, quello alle logge massoniche, per cui
c'è un giuramento di segretezza di appartenenza e un giuramento che
dice che quel tipo di giuramento vale per tutta la vita e che va al
di là di qualunque altro impegno.
Credo che sia importante affrontare questo tema, per capire se
abbiamo le garanzie che nessuno qui dentro, ma anche a livello di
amministrazione pubblica, sia interessato da questo problema.
Ricordo che la legge in questione prevede, all'articolo 4, che
tutti i dipendenti pubblici, civili e militari, per i quali risulti
il fondato sospetto di appartenenza ad associazioni... possono
essere sospesi dal servizio... Lei, come Presidente della Regione,
si è preoccupato di questo? Si è preoccupato del comma 10
dell'articolo 4 che dice che le Regioni provvedono ad emanare leggi
nell'osservanza dei principi dell'ordinamento espressi in questa
legge? Siamo richiamati da questa legge ad avere particolare
attenzione, perché questo significherebbe che ci sono delle persone
che giocano "a carte coperte" e gente che è obbligata a giocare a
carte coperte.
Poniamo il Consigliere Claudio Lavoyer, piuttosto che un altro,
siano associati a queste logge massoniche, e loro possono, al di là
dei gruppi consiliari di cui fanno parte, avere magari qualche
legame decisamente più forte che va a interferire con i meccanismi
del Consiglio. Credo che l'ammissione di non aver fatto nulla da
questo punto di vista sia grave, perché è un atteggiamento
collusorio, nel senso che sappiamo benissimo che questo esiste, che
queste sono state documentate, poiché nella Commissione di
inchiesta parlamentare sono emerse 2 logge in Valle d'Aosta: una ad
Aosta e una in bassa Valle... forse c'è qualcuno che è anche
iscritto in altre Regioni... "vox populi" dice che c'è una coda di
persone che è eletta in logge torinesi, ma non si fa nulla per
accertare questo, che rischia di essere un "verme solitario"
all'interno del corpo che è la comunità valdostana, una cosa che
erode, che ogni tanto manda i suoi messaggi e che condiziona la
politica in modo irregolare e scorretto! Preciso che - in base a
questa norma che attua l'articolo 18 della Costituzione, e
precisando per correttezza che anche all'interno di associazioni
palesi è reato penale occultare la loro esistenza, oppure tener
segrete congiuntamente finalità e attività sociali, oppure tenere
segrete o sconosciute in tutto o in parte e anche reciprocamente i
soci - questi sono dati di rilevanza penale.
Il Prefetto ha delle competenze in materia di ordine pubblico,
si preoccupa della sicurezza stradale e della Protezione civile...
abbiamo preso atto che non si preoccupa di questi "inquinamenti"
della vita democratica della Valle d'Aosta! Credo che debba
prendersi le sue responsabilità; nessuno vuole colpevolizzare
nessuno però che si sappia chi fa parte di queste associazioni...
per cui invito tutti coloro che ne fanno parte di dirlo
chiaramente. Può anche essere un onore partecipare ad
un'associazione che ha così grande tradizione, che ha visto al
proprio interno personalità sicuramente di grande spessore come
Garibaldi, poi ha avuto anche Gelli, abbiamo visto di tutto...
Berlusconi aveva una tessera rilevata... personaggi della
televisione... di tutto, di più! Lo si dica, si sappia chi sono, si
giochi a carte scoperte, sapendo che se questo non verrà fatto
nelle prossime settimane, se per caso emerge da altre fonti,
diventa un reato penale per la segretezza (e non per
l'appartenenza, perché quella è una libera associazione che la
Costituzione italiana difende).
Questo è un "cancro" che ha fatto grossi danni in passato; per
evitare che questi danni si riformino bisogna fare un'attività di
prevenzione. Nella sanità l'Assessore Fosson si è sempre distinto
per un forte impegno nell'epidemiologia e nell'attività
preventiva... credo che la stessa cosa debba fare lei, per non
trovarsi di fronte a fatti negativi. È evidente che su questi fatti
ci sono questioni rilevanti da fare, fra l'altro un dato non
secondario - e non per niente ho citato il collega Fosson - è che
dalle inchieste degli anni '80 era emerso che la categoria più
rappresentata in assoluto nelle associazioni massoniche era quella
dei medici. Non vorrei che gli stessi problemi democratici che
potrebbero essere qui, in Consiglio, vi possano essere a livello
della sanità! Su queste cose sarebbe importante un'azione più
determinata di tutte le Forze di Polizia, che lei coordina e che la
invito ad attivare su questo punto!
Presidente
- La parola al Presidente della Regione,
Caveri, per una precisazione.
Caveri (UV)
- Se lei, collega Sandri, ha i dubbi che in
Valle d'Aosta esista una loggia coperta, una loggia segreta ai
sensi della legge del 1982, lei è tenuto ad andare alla Procura
della Repubblica in quanto incaricato di pubblico servizio;
altrimenti le cose che lei dice sono infondate, perché fino a prova
contraria io non sono massone, non lo sono mai stato, non lo è
nessuno dei miei familiari, ma che sia chiaro che la massoneria
ufficiale è garantita perché in Italia ci si può aderire senza
alcun problema. Sono stato onorato di amicizie di persone che erano
nelle logge massoniche, ricordo lo scomparso Tiduccio Marcoz che
era ai livelli più elevati della massoneria... mai ho pensato che
da parte sua ci fosse qualche attività di tipo eversivo... se lei
ha questi dubbi, deve andare alla Magistratura!
Ritengo che debba essere modificato il Regolamento del
Consiglio, perché questa interrogazione non era ricevibile; oggi, i
meccanismi del Consiglio non consentono l'irricevibilità delle
interrogazioni... questa lo è, perché lei mi interroga nelle mie
funzioni prefettizie. Allora, ripeto, che nell'esercizio delle
funzioni prefettizie rispondo al Governo e allo Stato, non rispondo
al Consiglio regionale, altrimenti entreremmo in un meccanismo
perverso! Dal 1945 ad oggi si è tenuto separato il ruolo delle
funzioni prefettizie dal ruolo di Presidente della Regione, per cui
se lei ritiene che in Valle d'Aosta esista una loggia segreta, lo
va a dire alla Magistratura, ritiene di fare un esposto al
Presidente della Regione nelle sue funzioni prefettizie... sarò io
stesso a segnalarlo alle Forze dell'Ordine!
Presidente
- La parola al Consigliere Sandri.
Sandri (GV-DS-PSE)
- Per fatto personale, perché mi è
stata attribuita un'affermazione che non ho fatto e che non rientra
nel mio pensiero. Non ho mai parlato di "logge coperte", è molto
più grave la situazione che lei non ha neanche compreso: qui vale
la segretezza, anche parziale, di "associazione": cioè, se
un'associazione normale ha delle componenti segrete, è di interesse
e trovo che da questo punto di vista si faranno tutti i passi
dovuti e in questo senso credo che lei ne riceverà diretta
comunicazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK