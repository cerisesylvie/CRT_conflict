Consiglio Regionale della Valle d'Aosta - Oggetto del Consiglio n. 2048 del 24 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 2048 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2048/X Modalità applicative della tassa di
concessione governativa per l'iscrizione al Registro delle imprese
dell'Assessorato industria, commercio e artigianato.
(Interpellanza)
Interpellanza Richiamato il D.M. del 28 dicembre 1995,
pubblicato sulla G.U. n. 303 del 30 dicembre 1995, con il quale
venivano, tra l'altro, modificate le tariffe delle tasse sulle
concessioni governative;
Richiamato inoltre il D.M. del 29 aprile 1996 che, correggendo
il precedente, restringeva alle sole cooperative sociali
l'esenzione della tassa concessione governativa;
Atteso che, come riportato dal quotidiano "Il Sole 24 ore" del 5
giugno scorso, dalla nota di UNIONCAMERE n. 3345 del 13.5.1996 si
evince che per l'iscrizione nel registro delle imprese dell'atto
costitutivo contenente all'interno anche le nomine delle cariche
sociali si applica l'importo di Lire 500.000 poiché si configura
come "tassa d'atto" e che, analogamente, si procede nei casi in cui
l'atto contiene la cessazione-nomina di amministratori e sindaci,
per cui è dovuta una sola tassa di Lire 250.000 anche se vengono
presentati due modelli S2;
Appreso che, contrariamente a quanto avviene in altre realtà,
l'Ufficio Registro Imprese dell'Assessorato dell'Industria
Commercio ed Artigianato anziché unificare gli atti relativi al
rinnovo delle cariche societarie li considererebbe separati,
richiedendo fino a quattro volte la tassa di concessione (una per
la cessazione del Consiglio di Amministrazione e una per il
rinnovo, e così pure per il Collegio Sindacale);
Sottolineato gli evidenti disagi che tale impostazione crea agli
operatori economici;
Presa inoltre visione dei moduli per le iscrizioni ed i depositi
di atti societari presso l'Ufficio del Registro delle Imprese che
riportano l'intestazione "Camera di Commercio, Industria,
Artigianato e Agricoltura di Aosta";
il sottoscritto Consigliere regionale
Interpella
l'Assessore competente per conoscere:
a) le motivazioni che inducono l'assessorato ad applicare questo
sistema di tassazione per le concessioni governative;
b) se, e entro quale data, si intende modificare tale sistema,
applicando un'unica tassazione indipendentemente dal numero di
modelli presentati;
c) se non ritiene l'assessore che l'intestazione dei moduli per
le iscrizioni ed i depositi degli atti societari non rappresenti
un'irrisione verso quanti vorrebbero, nella nostra Regione, un
organismo simile ad una Camera di Commercio, con la diretta
partecipazione delle categorie interessate;
d) se si modificherà l'intestazione dei moduli o se invece la si
manterrà nell'attesa che la Giunta dia vita ad una Camera di
Commercio valdostana.
F.to: Marguerettaz
Presidente Ha chiesto la parola il Consigliere Marguerettaz.
Marguerettaz (PpVA) Il 28 dicembre dello scorso anno fu
pubblicato sulla Gazzetta Ufficiale un decreto ministeriale, con il
quale fra le altre cose si andava a fissare quelle che erano le
tasse sulle concessioni governative. In particolare, nel decreto
ministeriale si fissano le iscrizioni nel Registro delle imprese,
relative a società nazionali e a società estere aventi la sede o
l'oggetto principale nel territorio dello stato in: a) atto
costitutivo, lire 500.000; b) altri atti soggetti ad iscrizione in
base alle disposizioni del codice civile, lire 250.000.
Questa interpellanza nasce da informazioni che abbiamo avuto in
merito all'applicazione di questo decreto ministeriale da parte
dell'Assessorato all'industria e al commercio che, come tutti
sappiamo, rimpiazza per quelle che sono le competenze la Camera di
commercio che nella nostra regione non esiste.
Perché una particolare applicazione di questo decreto? Perché
parrebbe dalle informazioni che abbiamo avuto che, per quanto
concerne l'iscrizione nel Registro imprese, quello del nostro
Assessorato all'industria e commercio chiederebbe ad ogni società,
per ogni atto che questa presenta presso l'ufficio imprese,
l'equivalente di quelle cifre di cui al decreto ministeriale. In
parole povere, una società dentro la quale si rinnovi un consiglio
di amministrazione consegna l'atto o il modello con il quale viene
certificata la cessazione del vecchio consiglio di amministrazione
e per questo paga 250mila lire, dovrebbe poi presentare il modello
o l'atto con cui si nomina il nuovo consiglio di amministrazione e
per questo paga altre 250mila lire. Lo stesso avviene per quanto
riguarda la cessazione e la nomina del collegio sindacale.
La cosa non stupirebbe se non ci fosse l'esempio di altre realtà
nel nostro Paese, dove invece si intende la cifra di 250mila lire
comprensiva diciamo così di tutti questi atti.
La stessa Unioncamere in una circolare che dovrebbe essere
esplicativa di quel decreto ministeriale dice: "Pertanto, in sede
di deposito di atto costitutivo di società di capitali è dovuta la
sola tassa di lire 500mila e non anche quella di lire 250mila per
la nomina dell'organo amministrativo ed eventualmente del Collegio
sindacale, dal momento che in uno stesso documento è contenuta sia
la costituzione della società che la nomina dell'organo
amministrativo. Analogamente si procede per le seguenti ipotesi, in
cui l'atto di cessazione e nomina, anche se riferito sia a sindaci
che ad amministratori, è unico, ed è dovuta pertanto una sola tassa
di lire 250mila".
L'interpellanza nasce per sapere anzitutto dall'Assessore se è
vero che presso l'Ufficio del Registro delle imprese
dell'Assessorato si dà questa interpretazione del decreto, di cui
sono venuto a conoscenza, eventualmente conoscerne i motivi e, in
terzo luogo, così come chiede l'interpellanza, sapere se, preso
atto della circolare dell'Unioncamere, preso atto che in altre
realtà l'interpretazione e quindi la riscossione nei confronti di
chi si iscrive al Registro delle imprese è diversa ed è
evidentemente più favorevole nei confronti degli operatori
economici, si intende modificare l'attuale interpretazione.
E poi c'è questa parte un po' colorita dell'interpellanza, che
non illustro ma sulla quale mi aspetto un cenno di replica da parte
dell'Assessore.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Approfitto dell'interpellanza per dire anche
che il personale mancante al Registro delle imprese è stato
reperito e quindi gradualmente si stanno recuperando i ritardi, per
cui rispetto alla percentuale del 20 percento a fine maggio, ad
inizio luglio si era al 35 percento, a fine luglio si è arrivati al
50 percento, quindi c'è un graduale recupero rispetto ai
ritardi.
Rispetto alla questione posta dal Consigliere Marguerettaz, non
è esattamente come lui ha riferito, ma c'è in effetti questa
situazione: che per l'atto costitutivo della società viene fatta
pagare un'unica tassa, comprensiva anche delle tasse relative alla
nomina degli amministratori o del Collegio sindacale, mentre,
siccome nel decreto che lui ha sottomano è scritto al punto 1.a)
atto costitutivo e al punto 1.b) altri atti sociali soggetti a
iscrizione in base alle disposizioni del Codice civile, il
Conservatore del Registro delle imprese, che ha la responsabilità
di dare le disposizioni, ha interpretato che per gli atti
costitutivi valesse il principio dell'unicità della documentazione,
per altri atti invece, facendo riferimento al Codice civile che li
considera come atti singoli, il decreto disponesse in questo
modo.
Esiste, come ha riferito il Consigliere Marguerettaz, una
circolare che però non ha forza di legge, nel senso che è
un'indicazione. Non do lettura delle motivazioni tecniche che il
Conservatore, che ha la responsabilità e che è quello che deve
interpretare le leggi, dà della sua posizione.
Tenuto conto dell'esistenza del problema, il primo luglio
abbiamo avuto un incontro con tutte le associazioni interessate ed
abbiamo deciso di costituire un gruppo di lavoro, a cui
partecipassero anche i responsabili dell'ufficio, compreso il
Conservatore, per verificare i problemi aperti; hanno già risposto
rispetto alla costituzione di questo gruppo di lavoro
l'Associazione regionale del commercio, la Confederazione italiana
agricoltori, l'Associazione albergatori, il CNA e la
Confartigianato.
Aspettiamo ancora le indicazioni per il gruppo di lavoro da
parte dei ragionieri e dei dottori commercialisti. In quella sede
credo che questo problema possa essere affrontato e risolto, perché
l'indicazione politica che proviene da parte dell'Assessore è
quella di risolverlo nel senso indicato dalla circolare delle altre
camere di commercio con la convinzione di questa opportunità da
parte del Conservatore, il quale per suo conto ha richiesto
esplicite notizie al Ministero del tesoro per verificare se
l'interpretazione da lui data è coerente o meno con il testo del
decreto. Credo che nel mese di agosto sia possibile riunire questo
gruppo di lavoro, verificare se d'intesa con il Conservatore si
possa addivenire ad un'interpretazione favorevole alle imprese,
oppure se debbano essere trovate altre forme da approfondire anche
dal punto di vista giuridico rispetto alle competenze del
Conservatore, per risolvere in quel senso il problema.
Per ciò che riguarda la modulistica, si tratta di un problema
originato dal fatto che il decreto che portava i testi dei moduli è
comparso in febbraio, quando i moduli dal 19 febbraio dovevano
essere disponibili e non era quindi possibile procedere ad un
appalto da parte della Regione per predisporli direttamente, e la
casa editrice che forniva questi moduli a livello nazionale, pur
essendo stata interpellata per iscritto e pur avendo dato
disponibilità a personalizzare come regione autonoma questi moduli,
per la ristrettezza dei tempi non è riuscita lei stessa a fornire
questo tipo di documentazione. Non appena questi moduli saranno
esauriti, o li faremo noi o li faremo fare dalla casa editrice nel
modo da noi richiesto, vale a dire con l'intestazione Regione
Autonoma della Valle d'Aosta, Assessorato all'industria, commercio
e artigianato.
Anche se è stata interpretata come una volontà di procedere a
forme diverse di organizzazione di camera di commercio, devo far
presente che nel 1946 la nostra regione ha ottenuto queste
competenze, mentre le Camere di commercio hanno operato
sostanzialmente come organi autonomi privati.
In questi anni la posizione della Regione Valle d'Aosta dal
punto di vista normativo viene recuperata nell'intenzione politica
proprio per la possibilità delle regioni di avere maggiore
possibilità di interventi in materia di economia, come richiesto
anche da parte delle altre regioni. Cioè vi è una serie di
procedimenti in atto a livello generale nel Paese non per
trasferire competenze dalle regioni alle camere di commercio, ma
per lasciare la parte promozionale, la parte concertazione,
d'intesa con le imprese; anche questo viene fatto attraverso
soprattutto il Centro di sviluppo, nel cui consiglio di
amministrazione sono presenti le diverse associazioni, per ciò che
riguarda le esportazioni e i servizi alle imprese. Però
l'indicazione che proviene a livello nazionale sta andando nel
senso contrario, ovvero di potenziare in questo campo il ruolo di
programmazione, di indirizzo e di intervento da parte delle
regioni.
La cosa è materia di discussione, era solo un cenno per far
rilevare una particolarità di documenti, per cui penso di aver
fornito le spiegazioni richieste.
Per concludere, c'è l'impegno a risolvere questo problema nel
senso richiesto dall'interpellanza se possibile in questi incontri
di chiarimento con le associazioni e gli uffici, o comunque
studiando provvedimenti di qualche tipo che possano portare a
questa definizione. Per il resto, non appena questi moduli saranno
esauriti, saranno sostituiti con moduli personalizzati della
Regione Valle d'Aosta.
Presidente Ha chiesto la parola il Consigliere Marguerettaz.
Marguerettaz (PpVA) Ringrazio l'Assessore per la risposta, però
credo siano necessarie ancora alcune considerazioni conclusive su
questa interpellanza, una è di tipo tecnico, inerente all'oggetto
stesso dell'interpellanza, altre sono di tipo più politico.
Partiamo da queste ultime. Di fronte ad un argomento così
apparentemente di non grossa rilevanza, credo sia necessario fare
una riflessione su cosa significa gestire questa materia grazie ai
poteri affidati alla Regione Valle d'Aosta per quanto concerne
un'autonomia in questo settore, perché andiamo dagli operatori
economici a parlare loro di autonomia e a cercare giustamente di
far comprendere il valore che questa ha per la nostra regione, ma
quando poi questo concetto fondamentale per la nostra regione fa i
conti nel senso letterale del termine con decisioni di questo tipo,
gli stessi operatori economici storcono il naso, come suol
dirsi.
Perché dico questo? Perché qui, con la nostra possibilità
decisionale, abbiamo un Conservatore, al quale ci rimettiamo, che
dice che la legge va interpretata in un certo modo. A chi si
riferisce il Conservatore per sapere se è nel giusto: al Consiglio
regionale della Valle d'Aosta? No. Si rivolge, come ha detto
l'Assessore Mafrica, a Roma. Quindi questa decantata autonomia fa
sì che vadano avanti per dei mesi delle scelte penalizzanti per gli
operatori economici della nostra Valle e per modificare queste
scelte ci si riferisce all'autorità centrale dello Stato. Sotto
l'aspetto politico credo che questa sia una pessima operazione dal
punto di vista della gestione della nostra autonomia.
Non ha bisogno il Conservatore - ed è la seconda considerazione
- di riferirsi a Roma...
(... intervento dell'Assessore Mafrica, fuori microfono...)
... infatti, però non so se esista questa figura anche nelle
altre realtà; in tal caso potrebbe confrontarsi il Conservatore con
i suoi colleghi molto più prossimi a lui, tipo quello di Torino,
dove in merito all'iscrizione nel Registro delle imprese si intende
quel decreto ministeriale così come l'ha inteso il sottoscritto e
così come lo intendono altre realtà. Io ne ho sentite due, immagino
che ce ne siano altre: una è quella di Torino, quindi molto vicina
a noi, un'altra è un po' più lontana, in quel di Treviso, dove per
l'iscrizione al Registro delle imprese viene sempre e solo
richiesta un'unica tassa di 250mila lire.
La storia dell'Assessore Mafrica è lunga, ma per questa
legislatura perlomeno, per quanto lo conosco io, passerà alla
storia come l'Assessore dei gruppi di lavoro: c'è il problema
Cogne, si istituisce un gruppo di lavoro, ma lì si capisce perché
l'entità è tale da richiedere sicuramente un gruppo di lavoro. Ma,
Assessore, mi permetta: per decidere se far pagare 1 milione o
250mila lire a colui che va ad iscriversi nel Registro delle
imprese, l'idea di mettere in piedi un gruppo di lavoro mi sembra
quanto meno ridicola. A meno che - e non voglio essere polemico -
visto che in questo gruppo di lavoro saranno presenti quelle
categorie economiche che l'Assessore ci ha descritto, non sia un
primo passo verso un coinvolgimento più effettivo a livello
decisionale degli operatori stessi, cioè che ci si muova - anche se
non lo diciamo ancora perché parlare di Camera di commercio in
Valle d'Aosta significa andare contro l'autonomia, anche se abbiamo
visto che in questi casi per quanto riguarda la volgare pecunia in
altre realtà dove hanno meno autonomia gli operatori ne hanno
maggiori benefici - nella direzione di un ripensamento da parte del
Governo regionale nella forma di conduzione del settore economico
commerciale ed artigianale nella nostra regione.
Quello che diceva l'Assessore, la tendenza delle altre regioni
in merito alla Camera di commercio che è quella di riequilibrare le
competenze, portandone alcune di quelle che oggi hanno le Camere di
commercio a livello regionale, può avere la sua valenza. Certo è
che nella nostra realtà bisognerebbe fare un ragionamento opposto,
cioè forse sarebbe il caso di ragionare sull'opportunità di
delegare ai privati perlomeno alcune di quelle competenze: vedi
magari quelle in fatto di promozione, di pubblicità, di mercato,
che oggi sono tutte in mano all'Assessorato e che invece potrebbero
essere date da gestire agli operatori stessi.
Cosa devo dire, Assessore? Quando lei mi dice che ad agosto si
riunirà il gruppo di lavoro per decidere se bisogna far pagare 1
milione o 250mila lire, io dico che aspetterò a settembre e vedremo
quale sarà il risultato di questo gruppo di lavoro, sperando che
non siano necessarie tantissime riunioni perché il problema non mi
sembra di così difficile portata. Mi sembra invece facilmente
superabile, ripeto, se non altro prendendo esempio da ciò che
succede a due passi da noi.
A settembre chiederemo all'Assessore l'esito del lavoro di
questo gruppo, nell'auspicio evidente che la scelta e le decisioni
prese dal gruppo di lavoro vadano nella giusta direzione.
Una battuta conclusiva. Oggi c'è un articolo su "La Stampa",
nella pagina economica, che titola: "Fazio dà ossigeno
all'economia": l'Assessore inizi i lavori di questo gruppo magari
leggendo questo titolo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK