Consiglio Regionale della Valle d'Aosta - Oggetto del Consiglio n. 807 del 7 luglio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Precedente
Successivo
Resoconto integrale del dibattito dell'aula
Oggetto del Consiglio n. 807 del 7 luglio 1994 - Resoconto
OGGETTO N. 807/X - Disegno di legge: "Modificazioni di norme
regionali in materia urbanistica: legge regionale 28 aprile 1960,
n. 3 (Legge regionale urbanistica e per la tutela del paesaggio in
Valle d'Aosta); legge regionale 15 giugno 1978, n. 14 (Norme in
materia urbanistica e di pianificazione territoriale); legge
regionale 10 giugno 1983, n. 56 (Misure urgenti per la tutela dei
beni culturali); legge regionale 2 marzo 1979, n. 11 (Disciplina
concernente l'edificabilità dei suoli in Valle d'Aosta e ulteriori
norme in materia urbanistica)". (Approvazione di ordine del
giorno).
Articolo 1 - (Modificazioni all'articolo 12 della legge
regionale 28 aprile 1960, n. 3)
1. L'articolo 12 della legge regionale 28 aprile 1960, n. 3
(Legge regionale urbanistica e per la tutela del paesaggio in Valle
d'Aosta), è sostituito dal seguente:
"Articolo 12
(Varianti al piano regolatore regionale e ai piani regolatori
comunali)
1. Le varianti al piano regolatore regionale sono approvate con
la stessa procedura prevista per il piano regolatore
originario.
2. Le varianti generali o sostanziali ai piani regolatori
comunali sono approvate con la stessa procedura prevista per i
piani regolatori originari comunali. Decorsi duecentosettanta
giorni dalla presentazione alla Regione per l'approvazione, senza
che siano state formulate dalla Regione stessa richieste di
modificazioni ai comuni, le previsioni e prescrizioni della
variante si applicano come vigenti, prevalendo su quelle dello
strumento urbanistico approvato. Per le varianti oggetto di
richiesta di modificazioni da parte della Regione, ai sensi
dell'articolo 11, la Regione deve pronunciarsi in via definitiva
entro il suddetto termine di duecentosettanta giorni, che è
comunque da considerarsi sospeso per un numero di giorni pari a
quelli intercorrenti tra la data in cui il Comune riceve la
richiesta di modificazioni e quella in cui la Regione riceve le
controdeduzioni dallo stesso Comune.
3. Le varianti non sostanziali ai piani regolatori comunali si
intendono approvate decorso il termine di novanta giorni dalla
presentazione per l'approvazione alla Regione, qualora questa non
abbia deciso in merito o non abbia formulato richieste di
modificazioni. Nel caso di proposta di modificazioni da parte della
Regione, decorsi sessanta giorni dalla presentazione delle
deduzioni da parte dei comuni, le varianti si intendono approvate
con quelle modificazioni conseguenti alle favorevoli deduzioni
comunali sulle proposte regionali di modifica. Per le parti oggetto
di proposta di modificazioni su cui il Comune non concordi con la
Regione, la Regione deve pronunciarsi in via definitiva entro il
suddetto termine di novanta giorni, che è comunque da considerarsi
sospeso per un numero di giorni pari a quelli intercorrenti tra la
data in cui il Comune riceve la proposta di modificazioni e quella
in cui la Regione riceve le controdeduzioni dallo stesso Comune. In
caso di varianti non sostanziali, i termini di cui all'articolo 10,
commi primo e secondo, sono ridotti a quindici giorni. Il Consiglio
comunale delibera il testo coordinato e lo trasmette alla Regione.
La variante entra in vigore con la pubblicazione all'albo pretorio
del Comune dell'avviso di avvenuta approvazione.
4. Per varianti non sostanziali si intendono quelle che:
a) con riferimento alle singole zone B, C, D, F, di cui al
decreto ministeriale 2 aprile 1968, n. 1444:
1) comportino riduzioni agli indici di fabbricabilità e/o alla
superficie della zona e/o alla volumetria complessiva ammessa;
2) non comportino aumento agli indici di fabbricabilità, alla
superficie della zona, alla volumetria complessiva ammessa in
misura superiore al dieci per cento dei valori vigenti alla data di
entrata in vigore della presente legge;
b) comportino la rilocalizzazione all'interno delle singole zone
delle aree per servizi e attrezzature di interesse generale senza
ridurne la superficie complessiva;
c) comportino limitati spostamenti dei tracciati stradali o
eliminazione dei tracciati stessi;
d) modifichino la delimitazione delle aree assoggettate alla
formazione di piani urbanistici di dettaglio in misura non
superiore al dieci per cento;
e) dispongano modificazioni parziali o totali ai singoli tipi di
intervento sul patrimonio edilizio esistente.
5. Non costituiscono varianti al piano regolatore:
a) i progetti esecutivi di opere stradali per i limitati
scostamenti imposti da esigenze tecniche, compresi all'interno
delle fasce di rispetto indicate dal piano regolatore;
b) la riapprovazione dei vincoli destinati ad aree a servizio
previsti dai piani regolatori.
6. Nel caso di esigenze istruttorie, i termini di cui ai commi 2
e 3 si intendono sospesi per un numero di giorni pari a quelli
intercorrenti tra la data in cui il Comune riceve la richiesta, non
reiterabile, e quello di deposito della documentazione oggetto di
istruttoria.
7. Decorsi sessanta giorni dal ricevimento della proposta di
modificazione senza che il Comune abbia comunicato il proprio
parere, la Regione procede d'ufficio."
Articolo 2 - (Modificazioni all'articolo 11 della legge
regionale 15 giugno 1978, n. 14)
1. Dopo il primo comma dell'articolo 11 della legge regionale 15
giugno 1978, n. 14 (Norme in materia urbanistica e di
pianificazione territoriale), è aggiunto il seguente:
"Decorso il termine stabilito nel comma primo il piano
regolatore si applica con effetti equivalenti a quelli dello
strumento approvato, ai fini delle decisioni sulle domande di
concessione edilizia, della formazione dei piani urbanistici di
dettaglio, del rispetto delle distanze a protezione delle strade,
delle eccezioni ai vincoli di inedificabilità, dell'applicazione
delle disposizioni di cui all'articolo 1 della legge 3 gennaio
1978, n. 1 (Accelerazione delle procedure per la esecuzione di
opere pubbliche e di impianti e costruzioni industriali) e comunque
per l'applicazione di quelle altre norme che ne prevedano la
vigenza."
Articolo 3 - (Modificazioni all'articolo 14 della l. r. 14/1978
e all'articolo 8 della legge regionale 10 giugno 1983, n. 56)
1. Il quarto comma dell'articolo 14 della l. r. 14/1978 è
sostituito dai seguenti:
"Per apposita normativa di attuazione, di cui al comma terzo, si
intendono prescrizioni normative e cartografiche al grado di
dettaglio richiesto per i piani urbanistici di dettaglio e
contenenti:
a) l'individuazione del tipo e la dimensione degli interventi
ammessi per i singoli edifici o per gruppi di edifici individuati
con specifiche simbologie, nonché sulle singole aree libere;
b) le norme da osservare per la progettazione ed esecuzione
degli interventi ammessi, al fine di garantire il mantenimento dei
valori storici, artistici ed ambientali delle zone di
riferimento.
L'apposita normativa costituisce parte integrante degli
elaborati del piano adottato.
In mancanza di piano urbanistico di dettaglio o della apposita
normativa, applicabile in quanto vigente o avente efficacia
equivalente alla vigenza, si applicano le disposizioni
dell'articolo 2."
2. Al comma 1 dell'articolo 8 della legge regionale 10 giugno
1983, n. 56 (Misure urgenti per la tutela dei beni culturali) sono
aggiunte, in fine, le parole: "o all'avverarsi della condizione
equivalente alla vigenza".
Articolo 4 - (Modificazioni all'articolo 4 della legge regionale
2 marzo 1979, n. 11)
1. Il quarto comma dell'articolo 4 della legge regionale 2 marzo
1979, n. 11 (Disciplina concernente l'edificabilità dei suoli in
Valle d'Aosta e ulteriori norme in materia urbanistica) è
abrogato.
2. Dopo l'articolo 4 della legge regionale. 11/1979 sono
inseriti i seguenti:
"4 bis (Approvazione dei piani urbanistici di dettaglio conformi
al piano regolatore generale)
1. I piani urbanistici di dettaglio di iniziativa pubblica,
adottati dal Consiglio comunale, sono depositati per la durata di
trenta giorni consecutivi a partire dalla data di avviso pubblicato
nell'albo pretorio del Comune; chiunque ha facoltà di prenderne
visione e di proporre osservazioni fino a trenta giorni dopo la
scadenza del periodo di deposito.
2. Sulle osservazioni di cui al comma 1 si pronuncia il
Consiglio comunale che approva il piano urbanistico di dettaglio il
quale acquista efficacia con la pubblicazione dell'avviso nel
Bollettino ufficiale della Regione Valle d'Aosta.
3. Sulle proposte di piani urbanistici di dettaglio di
iniziativa privata si pronuncia, in punto di ammissibilità,
completezza di elaborati e conformità al piano generale, il Sindaco
su parere della Commissione edilizia.
4. Il piano urbanistico di dettaglio ritenuto ammissibile viene
depositato al fine di consentire la presentazione di osservazioni,
con termini entrambi ridotti alla metà rispetto a quelli stabiliti
per l'approvazione di strumenti urbanistici di iniziativa
pubblica.
5. Il Consiglio comunale decide sulle osservazioni ed approva il
piano urbanistico di dettaglio.
6. Nel caso in cui il Consiglio comunale ritenga di apportare
modificazioni, la deliberazione, contenente le proposte, viene
comunicata ai soggetti interessati perché possano far pervenire,
nel termine di quindici giorni, le proprie deduzioni. Il piano
urbanistico di dettaglio acquista efficacia con l'esecutività della
deliberazione che lo ha approvato.
7. Il Comune trasmette entro sessanta giorni alla Regione copia
dei piani urbanistici di dettaglio approvati.
4 ter
(Piani urbanistici di dettaglio in variante al piano
regolatore)
1. Per l'approvazione dei piani urbanistici di dettaglio di
iniziativa pubblica in variante al piano regolatore generale si
segue la procedura stabilita dall'articolo 12 della legge
regionale. 3/1960, così come modificato dalla presente legge, per
l'approvazione di varianti non sostanziali."
Articolo 5 - (Modificazioni agli articolo 1,1 bis e 1 quinquies
della legge regionale. 14/1978)
1. Il secondo comma dell'articolo 1 della legge regionale.
14/1978 è sostituito dal seguente:
"In relazione alle disposizioni di cui al comma primo, all'atto
della richiesta di concessione, il Sindaco deve preliminarmente
accertare se il terreno su cui si intende realizzare l'opera sia
ubicato o meno in uno degli ambiti indicati nel comma primo. Ove
l'accertamento dia esito positivo, il Sindaco può assentire la
concessione esclusivamente per interventi di manutenzione,
ristrutturazione, restauro e risanamento conservativo di cui
all'articolo 31, comma primo, lett. a), b), c) e d) della legge 5
agosto 1978, n. 457 (Norme per l'edilizia residenziale), ivi
compreso il mutamento della destinazione d'uso e, ove compatibile
con il carattere architettonico delle strutture edilizie
preesistenti, l'ampliamento in elevazione per aumentare l'altezza
netta dei piani esistenti fino al raggiungimento, per ciascun
piano, di quella stabilita dall'articolo 3 della legge regionale 23
febbraio 1976, n. 11 (Norme di integrazione delle vigenti
disposizioni statali in materia di altezza minima e requisiti
igienico-sanitari dei locali di abitazione). Nel caso in cui
l'intervento debba effettuarsi sui terreni di cui al comma primo,
lett. b), la concessione deve essere rilasciata solo a condizione
che il richiedente provveda preventivamente, a proprie spese,
all'esecuzione di opere di bonifica o di consolidamento dei terreni
medesimi, tali da eliminare i dissesti e i rischi esistenti.
In tal caso è altresì necessario che il Sindaco richieda
previamente parere del competente ufficio regionale o statale
operante nel settore e vi si attenga. Qualora l'intervento consista
nella ricostruzione, ristrutturazione, o sistemazione di alpeggi o
mayen, utilizzati esclusivamente per la monticazione estiva del
bestiame, su terreni soggetti a rischio di valanghe o slavine, la
concessione edificatoria è subordinata al solo rilascio, da parte
del competente servizio dell'Assessorato dell'agricoltura,
forestazione e risorse naturali, del parere favorevole, in ordine
alla tipologia costruttiva adottata. Nel caso in cui l'intervento
debba effettuarsi nelle aree di cui al comma primo, lett. c), la
concessione deve essere rilasciata previo parere dei servizi
forestali. In tali aree boscate è ammesso altresì, alle condizioni
del presente comma, il ripristino dei fabbricati diroccati,
accatastati o la cui esistenza sia documentabile alla data di
entrata in vigore della presente legge, con i criteri di cui
all'articolo 2, comma secondo, della presente legge."
2. Il terzo comma dell'articolo 1 della legge regionale. 14/1978
è sostituito dal seguente:
"In caso di motivata necessità, nelle aree boscate e nelle
circostanti fasce di salvaguardia, nelle zone circostanti le zone
umide e i laghi naturali e artificiali, è ammessa l'esecuzione di
opere infrastrutturali direttamente attinenti il soddisfacimento di
interessi generali. Inoltre, nei soli margini dei boschi, è ammessa
l'esecuzione di costruzioni e infrastrutture agricole con
esclusione della possibilità di mutamento di destinazione d'uso. La
concessione per tali opere è assentita dal Sindaco su conforme
parere della Giunta regionale, sentito il Comitato regionale per la
pianificazione territoriale (CRPI) di cui all'articolo 18. É
altresì ammessa, con la medesima procedura, nei terreni soggetti al
rischio di valanghe o slavine l'esecuzione di opere
infrastrutturali interrate direttamente attinenti al
soddisfacimento di interessi generali, purché dette opere non siano
altrimenti ubicabili e siano rese possibili da accorgimenti
progettuali o interventi di bonifica."
3. L'articolo 1 bis della legge regionale. 14/1978, è sostituito
dal seguente:
"Articolo 1 bis (Definizione di aree boscate)
1. Per quanto concerne le finalità e le prescrizioni della
presente legge, per aree boscate si intendono i terreni sui quali
si sono costituiti, per via tanto naturale che artificiale, dei
popolamenti di specie legnose forestali a portamento arboreo
costituenti un soprassuolo continuo, di almeno cinque anni di età,
anche se sviluppatisi su suoli precedentemente destinati ad altra
coltura, aventi superficie non inferiore a cinquemila metri
quadrati, e con larghezza minima superiore a trenta metri,
indipendentemente dalla loro designazione catastale, con esclusione
degli impianti artificiali per l'arboricoltura da legno, dei
castagneti da frutto, dei parchi urbani e delle aree boscate
marginali destinate dai piani regolatori vigenti all'espansione
degli insediamenti preesistenti.»
4. Il secondo comma dell'articolo 1 quinquies della legge
regionale. 14/1978, è sostituito dal seguente:
"I comuni individuano e delimitano in apposita cartografia
catastale, entro dodici mesi dalla data di entrata in vigore della
presente legge, gli ambiti di cui all'articolo 1, comma primo, in
base alle indicazioni e definizioni richiamate nel comma primo, con
deliberazione del Consiglio comunale soggetta ad approvazione da
parte della Giunta regionale che vi provvede, sentiti i servizi
regionali competenti, entro centoventi giorni dalla trasmissione
della cartografia da parte dei comuni. Decorso tale termine la
delimitazione cartografica si intende approvata. Qualora i comuni
non provvedano nei termini, gli ambiti di cui all'articolo 1, comma
primo, sono individuati e definiti con deliberazione della Giunta
regionale. La cartografia degli ambiti inedificabili costituisce
parte integrante del piano regolatore generale e può essere
sottoposta a periodiche revisioni recependo le modificazioni
verificatesi. Le delimitazioni di cui sopra, relative all'articolo
1, comma primo, lett. c), della legge regionale. 14/1978, quando
sono preventivamente concordate con la Soprintendenza regionale per
i beni culturali e ambientali, costituiscono l'individuazione anche
dei territori coperti da foreste e da boschi ai fini
dell'applicazione del decreto-legge 27 giugno 1985, n. 312
(Disposizioni urgenti per la tutela delle zone di particolare
interesse ambientale), convertito, con modificazioni, nella legge 8
agosto 1985, n. 431. Nella delimitazione delle aree boscate i
comuni prevedono, ove opportuno, una fascia di salvaguardia
inedificabile circostante al bosco. Fino a quando non sia stata
approvata la delimitazione delle aree boscate, la fascia di
salvaguardia è stabilita in metri trenta, con esclusione delle zone
B), C), D) e F) di cui al decreto ministeriale 2 aprile 1968, n.
1444 destinate all'espansione degli insediamenti preesistenti
previste dai piani regolatori vigenti e fatte salve le deroghe per
le costruzioni agricole come previsto dal comma secondo."
Articolo 5 bis - (Opere costruite su aree soggette al divieto di
attività edificatoria ai sensi di norme regionali non più
vigenti)
1. Possono essere sanate, se conformi alle norme vigenti al
momento della presentazione della domanda di sanatoria, e previo
parere favorevole della Soprintendenza per i beni culturali ed
ambientali per le aree sottoposte a vincolo di tutela ambientale,
le opere realizzate su aree già soggette al divieto di attività
edificatoria ai sensi dell'articolo 1 della legge regionale.
14/1978, in base a concessioni o autorizzazioni annullate o
illegittimamente rilasciate.
Articolo 6 - (Modificazioni all'articolo 19 della legge
regionale. 14/1978)
1. L'articolo 19 della legge regionale. 14/1978 è sostituito dal
seguente:
"Articolo 19 (Composizione, nomina e funzionamento del Comitato
regionale per la pianificazione territoriale)
1. Il comitato regionale per la pianificazione territoriale
(CRPT) è composto da:
a) un coordinatore nominato tra dirigenti dell'Amministrazione
regionale con provvedimento del Presidente della Giunta regionale,
ai sensi dell'articolo 6, comma 3, della legge regionale 29 maggio
1992, n. 19 (Modificazioni ed integrazioni alle norme
sull'ordinamento dei servizi regionali e sullo stato giuridico del
personale della Regione. Approvazione delle nuove tabelle organiche
dei posti e del personale dell'Amministrazione regionale);
b) il dirigente dell'Ufficio regionale di urbanistica
dell'Assessorato dell'ambiente, territorio e trasporti, o suo
sostituto;
c) il Soprintendente regionale per i beni culturali ed
ambientali, o suo sostituto;
d) il dirigente del Servizio tutela dell'ambiente
dell'Assessorato dell'ambiente, territorio e trasporti, o suo
sostituto;
e) l'ingegnere capo dell'Assessorato dei lavori pubblici, o suo
sostituto;
f) il dirigente del Servizio studi, programmi e progetti della
Presidenza della Giunta, o suo sostituto;
g) il dirigente del Servizio forestazione e risorse naturali
dell'Assessorato dell'agricoltura, forestazione e risorse naturali,
o suo sostituto;
h) un architetto, un ingegnere, un dottore agronomo o forestale,
un geologo e un geometra designati dai rispettivi ordini e collegi
professionali della Valle d'Aosta;
i) un esperto in materia giuridico-amministrativa.
2. Il CRPT è costituito con decreto del Presidente della Giunta
regionale ed è rinnovato all'inizio di ogni legislatura regionale.
I poteri del CRPT sono prorogati fino al suo rinnovo.
3. I membri non appartenenti all'Amministrazione regionale sono
designati dal Consiglio regionale e non possono essere consiglieri
regionali.
4. Gli esperti di cui al comma 1, lett. h), sono designati su
terne di nominativi segnalate dai rispettivi ordini e collegi
professionali.
5. La Giunta può designare altro esperto per ciascuna delle
materie indicate al comma 1, lett. i), per i casi di assenza del
titolare.
6. Il CRPT è integrato dal funzionario regionale indicato
nell'articolo 19 ter, comma secondo, o da quello indicato
nell'articolo 20, comma quinto, o da quello indicato nell'articolo
20 bis, comma terzo, nei casi previsti da dette disposizioni.
7. Il CRPT è convocato d'ufficio ogni qualvolta è chiamato ad
esprimere parere.
8. Le sedute del CRPT sono convocate e presiedute dal
coordinatore.
9. Il CRPT designa, come primo atto dopo l'insediamento, fra i
suoi membri appartenenti all'Amministrazione regionale, il
sostituto del coordinatore per il caso di assenza di
quest'ultimo.
10. Il CRPT è legalmente riunito quando sono presenti sette dei
suoi componenti, fra i quali, comunque, il coordinatore o il suo
sostituto. Il numero minimo dei presenti necessario per la validità
della seduta non varia quando a questa partecipa uno dei membri cui
si fa riferimento nel comma 6.
11. Per i pareri sui piani urbanistici e sui regolamenti
comunali e comunitari devono essere sentiti, rispettivamente, i
Sindaci dei comuni e i Presidenti delle Comunità montane
interessati.
12. Il CRPT, ove lo ritenga opportuno, potrà di volta in volta
invitare a partecipare alle proprie riunioni, senza diritto di
voto, tecnici ed esperti o rappresentanti di enti, uffici ed
associazioni operanti nella regione.
13. Le decisioni sono assunte per votazione palese e sono
verbalizzate in apposito registro a pagine numerate. A parità di
voti, prevale il voto del coordinatore o, in caso di sua assenza,
del suo sostituto.
14. Le funzioni di segretario, senza diritto di voto, sono
esercitate da un funzionario dell'Ufficio regionale di urbanistica
dell'Assessorato dell'ambiente, territorio e trasporti. Il
segretario ha l'obbligo di segnalare al CRPT i casi in cui i membri
del CRPT hanno il dovere di astenersi dal partecipare ad atti ai
quali siano interessati essi stessi."
Articolo 7 - (Norme transitorie)
1. I comuni che alla data di entrata in vigore della presente
legge si trovino nella condizione di cui all'articolo 11, comma
primo, della legge regionale. 14/1978 possono integrare gli
elaborati con l'apposita normativa stabilita per le zone di tipo A
dall'articolo 14 della stessa legge regionale. Tale normativa
deliberata dal Consiglio comunale è approvata contestualmente
all'approvazione del piano regolatore o con deliberazione separata,
se nel frattempo il piano regolatore generale sia stato
approvato.
2. Gli effetti di cui all'articolo 11, comma secondo, della
legge regionale. 14/1978, quale introdotto dalla presente legge, si
hanno, per i comuni che all'entrata in vigore della presente legge
si trovino nella condizione di cui all'articolo 11, comma primo,
decorsi centottanta giorni dalla data di entrata in vigore della
presente legge.
Presidente -
Ha chiesto la parola il relatore,
Consigliere Rini.
Rini (UV) -
Per regolamentare l'attività
edificatoria, lo sviluppo urbanistico, la tutela del paesaggio e
l'uso del territorio, la regione Valle d'Aosta, nell'esercizio
delle proprie funzioni ha a più riprese legiferato per la
formazione degli strumenti urbanistici generali ed attuativi ed i
relativi contenuti. Ora ci troviamo di fronte ad un groviglio di
leggi, integrazioni e specifiche che si intrecciano con la funzione
di programmazione urbanistica o di attività edilizia in termini di
condizionamenti reciproci, per cui anche se la successione di
queste leggi, regolamenti e procedure ha affinato le modalità d'uso
del territorio, per contro hanno determinato appesantimenti sulle
procedure, ponendosi in contrasto con i principi di efficienza
dettati dalla legge statale del 7 agosto 1990, n. 241.
Con questo disegno di legge si intende andare verso un maggior
decentramento attribuendo agli enti locali maggiori funzioni e
poteri nello svolgimento delle funzioni gestionali, riconoscendo
alla regione l'esercizio dei compiti di programmazione e concorso
nella formazione dei principali atti urbanistici, tenendo altresì
conto che la legislazione quadro statale ha stabilito nuovi
principi ai quali la legislazione della Valle d'Aosta non sempre si
è adeguata.
Nello stesso tempo si ritiene di dover riconsiderare i contenuti
di alcune leggi nelle parti in cui la normativa esistente richiede
una più puntuale definizione, apportando altresì modifiche alla
composizione del comitato regionale per la pianificazione
territoriale.
Questo disegno di legge va a modificare alcune norme regionali
in materia urbanistica, in particolare la legge n. 3/60, la legge
urbanistica per la tutela del paesaggio; la legge 14/78 "Norme in
materia urbanistica e di pianificazione territoriale"; la legge
11/79, "Disciplina concernente l'edificabilità dei suoli e
ulteriori norme in materia urbanistica"; la legge 56/83, "Misure
urgenti per la tutela dei beni culturali".
All'originario disegno di legge presentato dalla Giunta
regionale in data 22 marzo 1994, sono state apportate diverse
modifiche da parte della III commissione, che ha predisposto un
nuovo testo, frutto di un serio e intenso lavoro, che ha coinvolto
in modo particolare diversi colleghi consiglieri. Faccio mio il
nuovo testo predisposto dalla III Commissione, testo che modifica
quello originario in senso positivo, per cui discuteremo e voteremo
il nuovo testo della III commissione.
Passando poi all'articolato, tenendo conto già del nuovo testo,
l'articolo 1 sostituisce l'articolo 12 della legge regionale 28
aprile 1960 n. 3, e dà una precisa distinzione fra varianti
sostanziali e varianti non sostanziali al piano regolatore
comunale. Per le varianti sostanziali prevede che dopo 270 giorni
dalla presentazione alla regione, senza che siano state formulate
dalla regione stessa delle richieste di modificazione, la variante
si applica come vigente.
Le varianti non sostanziali si intendono invece approvate
decorso il termine di 90 giorni dalla presentazione per
l'approvazione della regione, qualora quest'ultima non abbia
formulato proposte di modifiche o non abbia deciso in merito.
L'articolo 2 modifica l'articolo 11 della legge 15 giugno 1978
n. 14, andando ad aggiungere un ulteriore comma dopo il primo, che
prevede la vigenza del piano regolatore comunale per i comuni privi
di strumento urbanistico approvato, decorso un anno dalla data di
presentazione del piano alla regione, qualora questa non abbia
deciso in merito o non abbia formulato proposte di modifiche.
L'articolo 3 modifica l'articolo 14 della legge 14/78 e
l'articolo 8 della legge regionale 10 giugno '83 n. 56, definendo
le caratteristiche che deve avere la normativa per consentire ai
comuni di operare nelle zone A dei piani regolatori.
L'articolo 4 modifica l'articolo 4 della legge del 2 marzo '79
n. 11 abrogando il 4° comma ed inserendo dopo l'articolo 4 altri
due articoli, 4 bis e 4 ter, che vanno a disciplinare le procedure
di approvazione dei piani urbanistici di dettaglio per iniziativa
pubblica e privata.
L'articolo 5 prevede modificazioni agli articoli 1, 1 bis e 1
quinqiues della legge 14/78 e disciplina in modo più organico gli
interventi nelle zone inedificabili, prevedendo un termine preciso
per la delimitazione e l'approvazione di tali zone. Questo articolo
in particolare ridefinisce con più precisione il significato di
aree boscate.
L'articolo 5 bis dà la possibilità di sanatoria per le opere
realizzate su aree soggette a divieto di attività edificatoria, ai
sensi di norme regionali non più vigenti.
L'articolo 6 sostituisce interamente l'articolo 19 della legge
14/78, andando a rivedere la composizione del comitato regionale
per la pianificazione territoriale, integrandolo con il dirigente
del servizio forestazione e risorse naturali dell'assessorato
all'agricoltura, forestazione e risorse naturali.
L'articolo 7 contiene alcune norme transitorie e individua in
particolare il termine di 180 giorni dalla entrata in vigore della
presente legge per la vigenza dei piani regolatori comunali già
trasmessi alla regione da oltre un anno.
Per concludere, il presente disegno di legge interviene sulle
procedure di formazione degli strumenti urbanistici, sulla
normativa relativa agli ambiti inedificabili e sulla composizione
del comitato regionale per la pianificazione territoriale, dando
maggiori funzioni e poteri agli enti locali, andando verso un
maggior decentramento e dando una maggiore competenza ai comuni per
quanto riguarda lo sviluppo delle funzioni gestionali.
Presidente -
É aperta la discussione generale.
Ha chiesto la parola il Consigliere Parisi.
Parisi (VAP) -
Il testo del disegno di legge che
viene sottoposto al Consiglio è, come diceva il Consigliere Rini,
il frutto di un intenso lavoro e di un serrato confronto effettuato
dalla III commissione con tutti i soggetti interessati a questa
problematica: mi riferisco agli ordini professionali, agli uffici,
alla Giunta, ai sindaci e ad altre categorie che di volta in volta
hanno chiesto di essere ascoltate o hanno richiesto delle
modifiche.
Come commissione non abbiamo la presunzione di aver risolto
tutti i problemi che sono sul tappeto; siamo convinti tuttavia di
aver fatto un buon lavoro e che l'approvazione di questo disegno di
legge darà sicuramente la possibilità ai comuni di dare delle
risposte immediate ad alcuni problemi contingenti.
A nostro avviso, l'approvazione di questo disegno di legge si
muove nella logica di un reale decentramento, che riteniamo vada
perseguito, onde permettere una maggiore operatività agli enti
locali.
Poiché, infine, riteniamo indispensabile dare a questo problema
specifico delle risposte globali con la redazione di un testo
unico, abbiamo ritenuto opportuno come III commissione presentare
un ordine del giorno, il quale impegna la Giunta a fornire
all'ufficio urbanistica tutti i necessari sostegni in termini di
personale, strutture e competenze, per far fronte in maniera
adeguata al delicato momento di passaggio.
Avevo il dovere di far presente questo anche perché non vorrei,
prima che si apra la discussione generale su questo disegno di
legge, che i colleghi consiglieri pensassero che questo è uno
strumento che va ad affrontare tutta quella che è la tematica
dell'urbanistica e che quindi vi trovassero le lacune che
sicuramente troveranno. Volevo far presente che questo è solo uno
strumento per dare delle risposte immediate.
Abbiamo tentato e crediamo di esservi riusciti a dare in
particolare due tipi di risposte: una per quanto riguarda i centri
storici, l'altra per quanto riguarda la definizione delle aree
boscate. Quest'ultimo aspetto crediamo sia quello che da qualche
tempo travaglia in maniera particolare i sindaci della Valle
d'Aosta.
Credo che l'ordine del giorno che è stato presentato come
commissione sia già stato distribuito, diversamente pregherei di
farlo al più presto.
Presidente -
Ha chiesto la parola il Consigliere
Lanièce.
Lanièce (GA)
- Prendo la parola per presentare un
emendamento al testo del disegno di legge. Ovviamente il disegno di
legge in discussione è molto importante e quindi, come ha detto
giustamente il presidente della III commissione, lo scopo finale è
quello di giungere al più presto ad una legge quadro in materia
urbanistica, anche per far fronte ai vari problemi che sono
presenti in questo ambito.
L'emendamento che vorrei proporre riguarda l'articolo 5, 2^
comma, il quale all'inizio recita: "In caso di motivata necessità,
nelle aree boscate e nelle circostanti fasce di salvaguardia, nelle
zone circostanti le zone umide e i laghi naturali e artificiali, è
ammessa l'esecuzione di opere infrastrutturali direttamente
attinenti il soddisfacimento di interessi generali"; vorrei
sostituire questo articolato con: "In caso di motivata necessità,
nelle aree boscate e nelle circostanti fasce di salvaguardia, nelle
zone circostanti le zone umide e i laghi naturali e artificiali, è
ammessa l'esecuzione di opere infrastrutturali attinenti il
soddisfacimento di interessi generali ovvero di opere
infrastrutturali al servizio di complessi agrari e forestali di
proprietà pubblica o privata".
Questo emendamento ha come scopo quello di permettere
eventualmente l'esecuzione di piste forestali per raggiungere mayen
o alpeggi, tenendo conto che comunque queste opere, se sono
effettuate in zone superiori ai 400 metri, sono soggette al VIA e
quindi non dovrebbero esserci dei problemi dal punto di vista
dell'impatto ambientale.
Presidente -
Ha chiesto di parlare il Consigliere
Piccolo.
Piccolo (ADP-PRI-Ind.)
Credo sia doveroso
da parte di tutti rivolgere un ringraziamento alla III commissione,
che ha operato in modo serrato proprio per dare questo
risultato.
Ho avuto la possibilità di leggerlo ieri sera, credo che il
nuovo testo presentato dalla III commissione vada incontro a quelle
che sono state le richieste dei sindaci, in particolare ha affinato
alcuni articoli sui quali effettivamente esistevano delle grosse
difficoltà di interpretazione, soprattutto per quanto riguarda
l'applicazione di alcuni articolati. Pertanto a livello personale e
come gruppo siamo grati alla III commissione per questo serrato
confronto e lavoro.
Come diceva Parisi prima, questo non è il toccasana dei mali in
materia urbanistica che riguarda le realtà comunali, ma sicuramente
potrà dare un primo avvio a quelle che sono le applicazioni di
alcune disposizioni che oggi rendono difficile la vita
amministrativa ed applicativa nei nostri comuni.
Anche ieri la disponibilità data dalle opposizioni, rivedendo la
posizione precedentemente assunta, di rinviare ad oggi la
discussione della legge, è segno di volontà di definire questo
grosso problema legato alla legge 50.
Non ho altro da aggiungere tranne augurare che la legge sia
emanata nei confronti dei comuni e soprattutto applicata dai
comuni, cercando successivamente di rivedere altre normative e
altre leggi. L'invito che faccio alla Giunta è quello di
raccogliere in un unico testo tutte le leggi in materia
urbanistica.
Presidente -
Ha chiesto la parola l'Assessore
all'ambiente, territorio e trasporti Riccarand.
Riccarand (VA) -
Gli emendamenti che vengono
presentati riguardano un articolo 6 bis, che comporta
l'introduzione di un concetto ulteriore che tende a snellire le
procedure per quanto riguarda l'approvazione di modificazioni ai
piani regolatori per opere promosse direttamente
dall'amministrazione regionale.
Attualmente per opere promosse direttamente dall'amministrazione
regionale che siano difformi dai piani regolatori bisogna dare
luogo ad una procedura di variante ai piani regolatori piuttosto
complessa. Con questo articolo si disciplina una procedura per cui,
se c'è l'intesa con i comuni, si semplificano e si accelerano le
varianti ai piani regolatori per opere di iniziativa diretta della
regione, evidentemente dove è raggiunto il consenso con i
comuni.
L'altro emendamento riguarda l'articolo 5, comma 1: dopo le
parole "operante nel settore dei lavori pubblici" viene aggiunto un
inciso che riguarda gli interventi di sistemazione sugli alpeggi e
mayen soggetti a rischio di valanghe o slavine, rendendo possibile
questi interventi di ristrutturazione e sistemazione di alpeggi o
mayen, utilizzati esclusivamente per la monticazione estiva, anche
su terreni soggetti a rischio di valanghe o slavine dove esistono
questi edifici e dove l'intervento si può fare perché vengono
utilizzati duranti la stagione estiva, quando questo motivo di
pericolo non esiste.
Sono due emendamenti di carattere tecnico che vengono
inseriti.
Colgo l'occasione per segnalare alla presidenza del Consiglio
che c'è un errore di battitura: là dove si dice "Sulle proposte di
piani urbanistici di dettaglio di iniziativa privata si pronuncia,
in punto ammissibilità" manca un "di" fra "punto" e
"ammissibilità".
Presidente -
Ha chiesto la parola il Consigliere
Tibaldi.
Tibaldi (LN) -
Il tempo che hanno avuto a
disposizione sia la III commissione sia la commissione paritetica
regione-comuni, visto che è anch'essa intervenuta in questo iter
travagliato, è stato notevole, per addivenire ad una soluzione
legislativa che ha una valenza altrettanto notevole e sulla quale
riteniamo opportuno fare alcune osservazioni.
La prima osservazione, che è doverosa e che finora non ho
sentito ricordare da nessuno, è quella di ribadire le competenze di
questo Consiglio che, stando ad una protesta "morbida" dei sindaci,
si volevano ridimensionare. C'è stato un incontro con i sindaci che
hanno tentato di inibire quella che è la funzione primaria e dei
consiglieri regionali e degli organi consiliari per accelerare
l'iter di questa legge, per addivenire comunque ad un risultato. É
importante ricordare anche in questa sede che comunque la funzione
legislativa spetta unicamente al Consiglio ed è bene che i tempi e
le esigenze degli enti locali non vengano a prevaricare quelle che
sono le nostre funzioni e le nostre attività.
Per quanto riguarda il disegno di legge nel suo insieme, si
tratta di un disegno di legge che va a modificare abbastanza
favorevolmente leggi preesistenti nel settore urbanistico, va
soprattutto ad armonizzare quelle che sono le nuove esigenze in
materia con le novità legislative che sono apparse e a livello
nazionale e a livello regionale. É quindi importante fare alcune
considerazioni specifiche, di cui le principali sono le
seguenti.
Innanzitutto nella prima parte della legge si parla di varianti,
che sono un'eccezione al piano e non sono assolutamente una regola;
qui si tende da una parte a decentrare le competenze agli enti
locali, dall'altra parte si tende a snellire il procedimento
burocratico. Sono due principi che naturalmente appoggiamo anche
noi pienamente, però ci pare che se da una parte vengono tutelate
le esigenze della regione, se dall'altra vengono tutelate le
esigenze dei comuni, viene però tenuto in scarsa considerazione il
diritto di partecipazione del cittadino. E questo si verifica là
dove si parla di possibilità per gli stessi di fare osservazioni
alle varianti che vengono proposte.
Il piano comunque deve essere definito con la gente, perché il
piano riguarda il territorio e la gente che abita sul territorio,
quindi ci sembra una limitazione arbitraria anche per le varianti
sostanziali ridurre i tempi di osservazione alla metà, da 30 a 15
giorni. Arbitraria perché comunque, conoscendo la macchinosità
della burocrazia e dell'amministrazione, e quindi anche il
ping-pong di pareri che vengono previsti nelle norme che intendiamo
discutere e approvare, ci sembra che il cittadino possa essere
limitato o impedito nell'intervenire attivamente a questa procedura
che lo riguarda sempre e in ogni caso.
Inoltre questi tempi vengono dimezzati per varianti non
sostanziali: guardiamo attentamente quali sono. Al comma 4
dell'articolo 1 per varianti non sostanziali si intendono riduzioni
degli indici di fabbricabilità, e comunque sono una modificazione
in peius per i singoli cittadini, per coloro che sono titolari di
un diritto ad edificare. Quindi se non si dà loro un tempo
sufficiente per poter analizzare la loro condizione o quelle che
potrebbero essere le loro future aspettative, si tende a
pregiudicare una libertà che deve essere sempre garantita, fermo
restando comunque e le competenze dei comuni, soggetti del
decentramento, e le competenze della regione, quale ente
controllore sulla pianificazione urbanistica regionale.
Un'altra variante non sostanziale che comunque ha un'incidenza
notevole sul diritto del cittadino, è la rilocalizzazione
all'interno delle singole zone delle aree per servizi ed
attrezzature di interesse generale: anche qui potrebbe essere
inserito un parcheggio in un'area prima edificabile, se il sindaco
o il Consiglio lo decidono. Quindi anche qui si va ad incidere su
quella che è la titolarità, la sfera di azione di un singolo
cittadino, per quello dico di dare un po' più di tempo per poter
formulare osservazioni che poi se sarà il caso gli enti locali o la
stessa regione respingeranno, però non possiamo in maniera così,
forse arbitraria, impedire la loro iniziativa, il loro diritto di
partecipazione.
In forza di quello che ho appena detto, avrei da proporre due
emendamenti che sono; il primo relativo all'articolo 1, 3° comma,
dove chiedo che in caso di varianti non sostanziali vengano
abrogati i termini di cui all'articolo 10, commi 1° e 2°, cioè
venga abrogato questo dimezzamento; il secondo relativo
all'articolo 4, 2° comma, con cui il punto 4 viene sostituito da:
"Il piano urbanistico di dettaglio ritenuto ammissibile viene
depositato, al fine di consentire la presentazione di osservazioni,
secondo i medesimi termini previsti per l'approvazione di strumenti
urbanistici di iniziativa pubblica". Altrimenti anche qui si crea
una disparità di trattamento, una discriminazione: per gli
strumenti di iniziativa pubblica viene stabilito un decorso di
trenta giorni, per quelli di iniziativa privata il termine viene
dimezzato, quindi per evitare questa disparità di trattamento, per
evitare magari una sorta di confusione che potrebbe nascere in sede
di applicazione della stessa legge, sarebbe opportuno evitare di
dimezzare i termini e tenere comunque fisso il termine per la
pubblicazione e per le osservazioni a trenta giorni.
Un'altra osservazione riguarda invece la modifica degli articoli
1, 1 bis ed 1 quinquies della legge 14/78 in tema di aree boscate,
in particolare nel secondo comma c'è una frase dove si legge:
"Inoltre, nei soli margini dei boschi, è ammessa l'esecuzione di
costruzioni e infrastrutture agricole con esclusione della
possibilità di mutamento di destinazione d'uso": a parte che è
notorio a tutti ormai che nelle costruzioni e nelle infrastrutture
agricole vengono contrabbandati tanti edifici di natura diversa,
però mi sembra che come al solito la scelta politica vada solamente
a promuovere sempre il settore dell'agricoltura.
E opportuno ricordarsi che la montagna non è solo agricoltura,
che in montagna l'agricoltura vive in stretta simbiosi con il
turismo, con quella che tutti diciamo essere la principale
vocazione economica della nostra regione, e ci terrei che, se
effettivamente tutti la pensiamo in questo modo, venisse confermata
anche in sede di modifica di questa legge.
Infatti con un terzo emendamento, all'articolo 5, 2° comma,
avrei previsto la modifica di questa frase, fermo restando il resto
del comma che mi sembra comunque confacente a quelle che sono le
esigenze della nostra regione, frase che viene modificata come
segue: "Inoltre, nei soli margini dei boschi e salvo il divieto di
mutamento della destinazione d'uso, sono ammessi l'esecuzione di
costruzioni e infrastrutture agricole nonché l'ampliamento e
l'adeguamento funzionale delle costruzioni e infrastrutture dedite
all'attività turistico-alberghiera".
Mi pare che questo sia un minimo riconoscimento a quella che è
un'altra importante attività economica della regione, a quella che
è una importante vocazione della nostra regione, che deve essere
comunque tenuta in seria considerazione.
Si dà atto che, dalle ore 10,05, presiede il Vicepresidente
Aloisi.
Presidente -
Ha chiesto la parola il
Vicepresidente Marco Viérin.
Viérin M. (PpVA) -
Ringrazio il presidente per la
parola concessami.
Non sto qui a ribadire l'importanza di questo argomento, del
resto già enunciata ieri, soprattutto nei confronti degli enti
locali, di cui ho fatto parte come amministratore e di cui conosco
bene le problematiche.
Ieri si era trattato solo di una nostra presa di posizione,
proprio per far capire che il regolamento bisogna lasciarlo da
parte sui problemi che più attanagliano i nostri cittadini, ed
abbiamo voluto sostenere questa posizione in maniera pratica.
Riterremmo comunque indispensabile che la maggioranza in altre
occasioni si comportasse nella stessa maniera.
Detto questo, non sto a ripetere quello che hanno detto Parisi
ed altri colleghi, devo però ribadire che è importante che su
questo argomento urbanistico si elabori al più presto una legge
quadro.
Ho partecipato alle riunioni della III commissione per quello
che ho potuto, non essendo membro di diritto, ed avevo già
anticipato in quella sede che era necessaria questa legge quadro
perché in primo luogo il cittadino, ma poi anche l'amministratore
degli enti locali, non riesce più ad orientarsi nel meandro di
leggi e leggine di cui si è dotata la regione. Anche questo testo
sovente fa riferimento alla legge tale, comma talaltro, quindi un
cittadino dovrebbe mettersi a studiare per capire qualcosa e per
evitare questa situazione bisogna per forza arrivare ad una legge
quadro.
Parlando subito di quest'ultimo aspetto, come già detto in
commissione al momento in cui discutemmo di questo documento,
dichiaro di essere favorevole; l'unica cosa che chiedo a Parisi è
di aggiungere una piccola postilla al penultimo comma. Nel
penultimo comma si dice: "impegna quindi la Giunta regionale ad
assumere i necessari provvedimenti per assicurare la redazione di
un testo unico nell'ambito delle norme urbanistiche regionali e a
definire un preciso scadenzario per un rapido esame ed approvazione
di tutti i piani regolatori comunali e loro varianti giacenti da
più di un anno"; qui però abbiamo una situazione dove vi sono piani
regolatori giacenti da 13 anni, pertanto sarebbe giusto,
soprattutto perché piani regolatori giacenti da così lungo tempo
sono proprio quelli che maggiormente hanno necessità di essere
variati e di essere modificati perché fuori tempo, dopo le parole
"da più di un anno", aggiungere le parole "dando priorità ai
P.R.G.C. seguendo l'ordine di presentazione all'amministrazione
regionale".
Questo per evitare che si prenda in esame il piano regolatore
presentato da un anno e mezzo, mentre ci sono comuni con piani
regolatori presentati da oltre 13 anni e questi magari sono messi
in secondo ordine.
Ritornando sull'argomento specifico, presento quattro
emendamenti di cui spiego il contenuto, perché è importante.
All'articolo 1, punto 4, si dice: "per varianti non sostanziali
si intendono quelle che:", al punto a) si specifica: "con
riferimento alle singole zone B, C, D, F, di cui al decreto
ministeriale 2 aprile 1968, n. 1444:", propongo che si inserisca
anche la zona E, che significa zona agricola, proprio perché
ritengo che queste zone abbiano la stessa funzione e la stessa
necessità delle altre zone che sono quelle edificabili, quelle
industriali e quelle di interesse pubblico. Perché questo? Perché
non è che qui diamo facoltà ai comuni di fare grandi cose; questo
punto dice espressamente che si può da parte dei comuni, se
approvata questa legge, ridurre nelle zone stesse gli indici di
edificabilità, eventualmente le superfici ed eventualmente
apportare degli aumenti solo agli indici di fabbricabilità
contenuti in un 10: ritengo che in qualche zona agricola di qualche
comune forse può essere necessario e urgente, per intervenire in
questo settore agricolo, che ha già grandi difficoltà di per se
stesso, dare la possibilità a chi vuole ampliare un fabbricato
rurale, di utilizzare questa procedura accelerata.
All'articolo 5, secondo comma, sesta riga, si dice: "...è
ammessa l'esecuzione di opere infrastrutturali direttamente
attinenti il soddisfacimento di interessi generali"; qui si parla
solo di interessi generali, e sono perfettamente d'accordo, però se
andiamo a dare la possibilità per l'esecuzione di opere
infrastrutturali, sappiamo che molte volte questo tipo di opere
comporta la realizzazione di opere pertinenziali, quindi si propone
di aggiungere dopo le parole "esecuzione di opere
infrastrutturali", le parole "e pertinenziali", proprio perché per
fare un lavoro come si deve si è praticamente obbligati ad
intervenire sulle opere pertinenziali.
Sempre allo stesso articolo e allo stesso comma, si dice:
"purché dette opere non siano altrimenti ubicabili"; qui
bisognerebbe capire il senso che si vuole dare a questo articolo,
perché la proposta di legge dice anche: "è altresì ammessa con la
medesima procedura nei terreni soggetti a rischio di valanghe o
slavine l'esecuzione di opere infrastrutturali interrate
direttamente attinenti al soddisfacimento di interessi generali".
Cosa vuol dire questo?
Da quello che ho potuto capire, questo significa che se si deve
fare un acquedotto o altre strutture del genere, si potrebbero
utilizzare tracciati che vadano ad incidere anche su zone dove non
si potrebbe edificare, purché "dette opere non siano altrimenti
ubicabili". Allora faccio l'esempio di una nostra vallata, dove
magari su una sponda orografica non si può passare con l'acquedotto
o con la fognatura o con altre opere infrastrutturali perché ci
sono problemi di questo tipo, però utilizzando questa legge lo
possiamo fare perché, appunto, la legge ce lo consente. Ma un
cittadino può fare un esposto alla magistratura, facendo appello a
quanto la legge dice, e cioè "purché dette opere non siano
altrimenti ubicabili".
Il cittadino può osservare che l'opera poteva essere fatta, ad
esempio, sull'altra sponda orografica del torrente e che pertanto
non si poteva fare dove ha deciso l'amministrazione. Anche se i
costi sono superiori, perché chiaramente ritengo che qualsiasi
amministrazione faccia la scelta se questa poi comporta un
risparmio di denaro, un'economia per la realizzazione dell'opera.
Quindi non vorrei che queste quattro o cinque parole obbligassero
comunque a rendere inefficace la volontà di questo articolo, che
sarebbe troppo soggetto ad interpretazione, in quanto qualsiasi
cittadino potrebbe proporre un'ubicazione alternativa, anche se
costerebbe di più e nessuno potrebbe dire niente.
Ultimo emendamento. All'articolo 5, comma 4, là dove si dice:
"Nella delimitazione delle aree boscate i comuni prevedono, ove
opportuno, una fascia di salvaguardia inedificabile circostante il
bosco.
Fino a quando non sia stata approvata la delimitazione delle
aree boscate, la fascia di salvaguardia è stabilita in metri
trenta, con esclusione delle zone B), C), D) e F)..."; chiedo che
venga aggiunta anche la E perché sappiamo che moltissimi casi,
attualmente in essere con il problema delle aree boscate, sono
riconducibili a situazioni agricole.
Quindi se non aggiungiamo il punto E qui, rischieremmo di non
trovare soluzione a tutti quei casi riguardanti le strutture
agricole che sono state bloccate sia dalla magistratura, sia dai
comuni tramite commissione edilizia ed altre istituzioni. Anche qui
si chiede l'inserimento della zona E per risolvere in maniera più
chiara e corretta i problemi in essere sulle aree boscate.
Mi riservo eventualmente di fare una dichiarazione di voto e
chiederei una risposta a queste mie proposte.
Presidente -
Ha chiesto la parola il Consigliere
Chiarello.
Chiarello (RC) -
Dopo tutti i ringraziamenti che
sono stati indirizzati alla III commissione io ritengo che abbia
solo fatto il suo dovere, che per una volta abbia fatto quello che
i consiglieri dovrebbero fare, cioè proporre delle leggi e cercare
di far funzionare bene questo Consiglio.
Visto che dopo tutte le riunioni fatte in commissione, adesso
sono apparsi una quindicina di emendamenti, devo dire che a questa
legge abbiamo lavorato veramente, abbiamo ascoltato i vari
suggerimenti, però vorrei aggiungere che mai come questa volta è
apparso indispensabile andare al più presto ad elaborare una legge
quadro che snellisca il lavoro dei sindaci, perché pur con tutta la
buona volontà, questa legge probabilmente snellirà alcuni lavori e
ne complicherà altri. Adesso lo vedranno i sindaci e gli
amministratori quando applicheranno la legge.
Penso di aver capito in questa occasione che è indispensabile
mettere mano alla legge urbanistica per andare davvero a
semplificare le cose, che era poi quello che chiedevano i
sindaci.
Quando abbiamo fatto l'incontro con i sindaci, sembrava che ci
fosse un muro contro muro, specialmente all'inizio della riunione;
probabilmente non ci eravamo capiti. In questi mesi con le leggi
che sono state fatte abbiamo dimostrato che è nostra intenzione
fare in modo che la Valle d'Aosta sia amministrata nel miglior modo
possibile, e ai sindaci, che operano in prima linea, dobbiamo dare
gli strumenti per farlo.
Voglio fare un ringraziamento più che alla III commissione, a
Florio, dopo tutte le critiche che ho sentito in giro per la Valle;
chi ha lavorato di più a questa legge è stato proprio il
Consigliere Florio e mi dispiace che oggi non sia presente, non
spetta a me dire queste cose, però bisogna riconoscere il lavoro
fatto da ciascun consigliere.
Ci eravamo astenuti in commissione perché c'erano degli
emendamenti sui quali eravamo abbastanza scettici e che
inizialmente qualche consigliere voleva inserire; vedo che non sono
stati inseriti anche perché probabilmente avevamo detto in
commissione che poi la commissione di controllo avrebbe messo in
discussione la legge. Pertanto do un giudizio positivo a questo
disegno di legge.
Presidente -
Ha chiesto la parola il Consigliere
Borre.
Borre (UV) -
Ringrazio il consigliere Chiarello
che ha riportato alla realtà il lavoro della commissione.
Non ho niente da eccepire sugli emendamenti, perché se volessimo
metterci a lavorare sugli emendamenti, forse ogni consigliere
potrebbe portarne ancora diversi perché come qualcuno giustamente
ha accennato, questa legge non è il toccasana dell'urbanistica e
giustamente chiederemmo di mettere mano ad una legge quadro. Però
all'interno della III commissione, che ha non ritardato i lavori
per la consegna di questo progetto al Consiglio, ma che ha voluto
valutare attentamente questi problemi da demandare ai sindaci,
abbiamo lavorato per due mesi per delle giornate intere, quindi
tutti gli emendamenti potevano essere valutati in quella sede.
Oggi ritengo che sia pericoloso andare ad emendare, seppure con
valutazioni giuste, questo disegno di legge, perché sarebbe una
catena per cui un emendamento porterebbe all'altro. Invece
l'impegno che chiediamo con quell'ordine del giorno che abbiamo
presentato, è che subito dopo approvata questa legge si inizi a
lavorare su una legge quadro. Per questo ritengo che i consiglieri,
che con tutta la buona volontà hanno lavorato e che oggi propongono
degli emendamenti, li ritirino in questa sede, per sviluppare
invece un lavoro comune nella legge quadro che andiamo ad
elaborare. Altrimenti corriamo il rischio di lavorare in
commissione per dei mesi e poi ritornare in Consiglio ad emendare
articoli che potevamo benissimo emendare in commissione.
Presidente -
Altri che intendono intervenire?
Se nessuno intende intervenire, dichiaro chiusa la discussione
generale.
Ha chiesto la parola l'Assessore all'ambiente, territorio e
trasporti Riccarand.
Riccarand (VA) -
Credo che la sostanza dal punto
di vista politico ed amministrativo di questo disegno di legge sia
rappresentata dal tentativo di raggiungere un punto di equilibrio
non facile, piuttosto delicato, che va comunque ricercato.
Il punto di equilibrio è quello che sta fra la capacità, il
ruolo di controllo, di programmazione, di governo del territorio da
parte dell'amministrazione regionale, che è un suo compito
istituzionale che non può essere eliminato e che deve essere
esercitato effettivamente attraverso strumenti di pianificazione, e
la necessità di dare da parte dell'amministrazione regionale delle
risposte in tempi accettabili ai cittadini, agli enti locali, in
modo che interventi sul territorio siano ammessi o negati a seconda
della loro conformità ai piani urbanistici.
E chiaro che oggi ci troviamo in una situazione piuttosto
delicata sotto questo aspetto, perché nel corso degli anni da parte
dell'amministrazione regionale si è accumulato un notevole ritardo
nell'esame e nell'approvazione dei piani regolatori comunali.
Abbiamo dei piani regolatori comunali che giacciono nei cassetti
dell'amministrazione regionale da 12-15 anni e ci sono ancora una
trentina di piani regolatori dei comuni che devono essere esaminati
ed approvati; è chiaro che questo comporta una situazione
inaccettabile sia dal punto di vista della risposta da dare agli
enti locali, sia dal punto di vista del governo del territorio.
Sappiamo bene infatti che, se non si approvano i piani regolatori,
dopo un anno questi acquistano una loro efficacia e quindi di fatto
si procede con interventi che non sono stati approvati all'interno
di uno strumento di pianificazione.
Il disegno di legge che è stato presentato dalla Giunta e che
oggi il Consiglio sta esaminando, va sicuramente nel senso di
imprimere una accelerazione e dei tempi più stretti per l'esame e
l'approvazione degli strumenti urbanistici.
Dall'altra però abbiamo anche una realtà di una macchina
regionale che è molto lenta su questo e che deve essere messa in
grado di dare delle risposte reali in seguito ad un esame degli
strumenti urbanistici. In questo senso il Consiglio saprà che la
Giunta regionale fin dalla fine dello scorso anno si è attrezzata
in questa direzione.
In presenza di una situazione di carenza di personale e di
difficoltà di esaminare piani che da molti anni sono giacenti, ci
si è rivolti anche a dei nuovi apporti con del personale esterno
assunto in via provvisoria con un incarico di consulenze in modo da
esaminare questi progetti; è chiaro che questo sforzo va
intensificato in modo da trasformare questo disegno di legge in una
possibilità per andare a governare meglio tutti gli aspetti
urbanistici e territoriali della nostra regione.
Questo poi va collegato ad un disegno più generale, che deve
portarci nei tempi più brevi possibili ad uno strumento urbanistico
a livello regionale, quindi ad un piano territoriale e paesistico a
livello regionale, un piano previsto fin dalla legge 1960, ma che
non è stato mai attuato.
Quindi: pianificazione generale, esame degli strumenti
urbanistici puntuali, questo credo sia un impegno da parte
dell'amministrazione regionale.
Per quanto riguarda l'ordine del giorno presentato dalla
commissione, va sicuramente nel senso in cui opera anche la Giunta
regionale, per cui ritengo che vada sicuramente accolto e sostenuto
da parte di tutto il Consiglio.
Per quanto riguarda gli emendamenti che sono stati presentati, i
due emendamenti che ho presentato erano l'esplicitazione di
concetti già espressi in commissione, che ci eravamo riservati di
presentare in aula proprio perché c'era un problema di formulazione
degli stessi.
Gli altri emendamenti che sono stati presentati, come già
sottolineava il consigliere Borre, sono stati oggetto di una
discussione approfondita in discussione, là dove sono state
espresse le motivazioni per cui alcune cose andavano impostate in
un certo modo.
E chiaro che faremo ancora, attraverso una sospensione del
Consiglio che chiediamo come maggioranza, un esame di queste
proposte in modo da poter dare una risposta puntuale anche sui
singoli emendamenti che sono stati presentati.
Presidente -
C'è una proposta di sospensione,
credo sia doveroso accoglierla, quindi sospendiamo il Consiglio per
il tempo necessario per l'esame degli emendamenti.
Si dà atto che la seduta è sospesa dalle ore 10,26 alle ore
10,47.
Presidente -
Riprendono i lavori dopo la doverosa
e credo proficua pausa di sospensione. Ricordo che abbiamo chiuso
la discussione generale.
Ha chiesto la parola l'Assessore all'ambiente, territorio e
trasporti Riccarand.
Riccarand (VA) -
Rispetto agli emendamenti che
sono stati presentati, come avevo già detto in precedenza, ci
troviamo di fronte a due gruppi distinti: ci sono i due emendamenti
che ho presentato a nome della Giunta e che sono l'esplicitazione
di precisazioni che erano già state espresse e condivise in sede di
III commissione, ma che richiedevano una formulazione più compiuta,
che era stata demandata all'assessore per questioni di carattere
tecnico.
Gli altri emendamenti ripropongono sostanzialmente, salvo forse
i due emendamenti di Tibaldi riguardanti la tempistica, questioni
che erano già state analizzate a fondo in commissione e rispetto
alle quali si era ritenuto di non accogliere delle modificazioni
sia perché altrimenti avrebbero creato una situazione
contraddittoria rispetto ad una impostazione complessiva del
disegno di legge, sia perché si trattava di ulteriori aspetti che
andranno recuperati all'interno di questo discorso di cui si parla
anche nell'ordine del giorno presentato, ovvero di un testo unico
che raggruppi tutta la materia.
Quindi da parte della Giunta e da parte della maggioranza ci
sarà un voto di astensione sugli emendamenti presentati dai
consiglieri della minoranza.
Presidente -
Ha chiesto la parola il
Vicepresidente Marco Viérin per dichiarazione di voto.
Viérin M. (PpVA) -
Noi, al contrario di quanto ha
detto l'assessore Riccarand, voteremo i due emendamenti presentati
dalla maggioranza perché secondo noi l'articolo 6 bis va bene
perché va nell'indirizzo di snellire le procedure, ed anche l'altro
emendamento in merito ai mayen e agli alpeggi da ristrutturare ci
sembra una cosa sensata. Però non posso accettare la risposta della
maggioranza sui nostri emendamenti, perché illustrando le
motivazioni della presentazione degli stessi, ho precisato che
erano di natura tecnica, per cui avrei gradito di più una risposta
di tipo tecnico.
Non voglio ribadire le motivazioni che ho già detto nel mio
precedente intervento, mi riservo di prendere la parola in
occasione della votazione dei vari articoli per eventualmente fare
dichiarazioni per ogni articolo.
Ripeto che avrei preferito una risposta tecnica, perché ci sono
alcuni aspetti di notevole importanza che avevo sollevato con la
presentazione di questi emendamenti.
Presidente -
Ci sono altre dichiarazioni di voto?
Se non ci sono altre dichiarazioni di voto, passiamo all'esame
dell'ordine del giorno di cui do lettura.
Ordine del giorno - Preso atto del ritardo che, nel corso degli
anni, si è verificato nell'esame da parte della Regione degli
strumenti di pianificazione urbanistica;
Evidenziata la necessità di semplificare e sveltire le procedure
di esame ed approvazione di tali strumenti;
Esprime
una valutazione positiva sulle nuove norme che consentono un
miglior uso degli strumenti di pianificazione territoriale
indicando tuttavia la necessità di giungere al più presto ad un
testo unico delle norme urbanistiche regionali;
Sottolinea inoltre
la necessità di un rapido esame dei Piani Regolatori Generali
Comunali e delle Varianti che da molti anni sono stati trasmessi
alla Regione;
Impegna quindi
la Giunta regionale ad assumere i necessari provvedimenti per
assicurare la redazione di un testo unico delle norme urbanistiche
regionali e a definire un preciso scadenzario per un rapido esame
ed approvazione di tutti i Piani Regolatori Comunali e loro
varianti giacenti da più di un anno;
Impegna
la Giunta regionale a fornire all'Ufficio di Urbanistica tutti i
necessari sostegni, in termini di personale, di competenze e di
strutture, per poter far fronte in modo efficiente e qualificato
all'attuale delicato momento di passaggio.
Presidente -
C'è un emendamento all'Ordine del
giorno presentato dal Vicepresidente Marco Viérin, il quale
recita:
Emendamento - al punto "Impegna quindi" dell'ordine del
giorno
dopo le parole "da più di un anno" aggiungere le parole "dando
priorità al P.R.G.C. seguendo l'ordine di presentazione
all'amministrazione regionale".
Presidente -
Credo sia accoglibile, quindi pongo
in votazione l'ordine del giorno nel testo così emendato:
Ordine del giorno - Preso atto del ritardo che, nel corso degli
anni, si è verificato nell'esame da parte della Regione degli
strumenti di pianificazione urbanistica;
Evidenziata la necessità di semplificare e sveltire le procedure
di esame ed approvazione di tali strumenti;
Esprime
una valutazione positiva sulle nuove norme che consentono un
miglior uso degli strumenti di pianificazione territoriale
indicando tuttavia la necessità di giungere al più presto ad un
testo unico delle norme urbanistiche regionali;
Sottolinea inoltre
la necessità di un rapido esame dei Piani Regolatori Generali
Comunali e delle Varianti che da molti anni sono stati trasmessi
alla Regione;
Impegna quindi
la Giunta regionale ad assumere i necessari provvedimenti per
assicurare la redazione di un testo unico delle norme urbanistiche
regionali e a definire un preciso scadenzario per un rapido esame
ed approvazione di tutti i Piani Regolatori Comunali e loro
varianti giacenti da più di un anno dando priorità ai P.R.G.C.
seguendo l'ordine di presentazione all'Amministrazione
regionale;
Impegna
la Giunta regionale a fornire all'Ufficio di Urbanistica tutti i
necessari sostegni, in termini di personale, di competenze e di
strutture, per poter far fronte in modo efficiente e qualificato
all'attuale delicato momento di passaggio.
Presenti, votanti e favorevoli: 26
Il Consiglio approva all'unanimità
Presidente -
Si passa all'esame
dell'articolato.
All'articolo 1 ci sono più emendamenti.
Il Consigliere Tibaldi ha presentato un emendamento all'articolo
1, terzo comma, che recita:
Emendamento - Nel capoverso n. 3, relativo alle "varianti non
sostanziali", si abroga la seguente frase: "In caso di varianti non
sostanziali, i termini di cui all'articolo 10, commi primo e
secondo, sono ridotti a quindici giorni".
C'è poi un emendamento del Vicepresidente Marco Viérin, di cui
do lettura:
Emendamento - all'articolo 1 punto 4 comma a):
aggiungere "E", quindi si dovrà leggere: "...alle singole zone
B, C, D, E, F, di cui...".
Ha chiesto la parola il Vicepresidente Marco Viérin.
Viérin M. (PpVA) -
Sull'articolo 1 il mio
ragionamento era quello di inserire anche le zone E oltre che le
zone B, C, D e F.
In commissione era stata inserita la zona F ed è vero che
avevamo parlato della zona E già in commissione, ma è anche vero
che in commissione c'erano state delle perplessità se inserirla o
meno, pertanto era giusto affrontare l'argomento anche in
Consiglio.
Ritengo che sia troppo facile su questo emendamento dire che ci
asteniamo; i consiglieri invece devono dire se ritengono esatta una
certa posizione oppure se la ritengono errata, e non semplicemente
astenersi su una proposta come questa con cui si chiede che le zone
E vengano parificate alle altre zone.
La parifica in cosa consiste? Consiste nel fatto che gli enti
locali un domani avranno la possibilità, anche nelle zone agricole,
di ridurre gli indici ed eventualmente le superfici di quelle zone,
e possono aumentare per un massimo del 10 percento gli indici di
edificabilità. Quindi è la parifica delle zone agricole a quelle
edificabili, a quelle industriali, alle zone di utilità pubblica,
nient'altro che questo. Chiedo ai consiglieri che non ci sia un
voto di astensione, come preannunciato dall'assessore Riccarand a
nome della maggioranza, ma che ci si esprima in maniera chiara
verso l'opinione pubblica su queste cose, che sono cose pratiche e
non politiche.
Presidente -
Ha chiesto la parola l'Assessore
all'ambiente, territorio e trasporti Riccarand.
Riccarand (VA) -
Il Consiglio regionale si è già
espresso rispetto a questo problema non più di tre settimane fa,
nelle precedenti due adunanze, in cui abbiamo definito le varianti
non sostanziali rispetto alla procedura di VIA esattamente con la
stessa definizione che andiamo a votare oggi: le abbiamo già votate
tutte quante all'unanimità. E c'era un motivo ben preciso per cui
non era stata inserita la lettera E: perché ci sono già per le zone
E gli indici di edificabilità che sono molto bassi e sono già
chiaramente identificati, quindi non c'era nessun bisogno di
inserirli all'interno di questa definizione.
É stata fatta la scelta di definire allo stesso modo in questa
legge, che riguarda le norme urbanistiche, e nella legge che
riguarda la procedura di VIA, per avere la stessa definizione di
varianti non sostanziali.
Quindi non è un argomento nuovo, lo avevamo già affrontato in
Consiglio regionale e lo avevamo già risolto in questo modo con
voto unanime.
Presidente -
Essendo stati presentati più
emendamenti, si inizia dall'emendamento che è più distante dal
testo di legge, che è quello presentato dal consigliere
Tibaldi.
Pongo in votazione l'emendamento presentato dal consigliere
Tibaldi:
Presenti: 25
Votanti e favorevoli: 6
Astenuti: 19 (Agnesod, Aloisi, Bionaz, Borre, Chiarello, Dujany,
Ferraris, Lanivi, Lavoyer, Mafrica, Mostacchi, Parisi, Perrin J.C.,
Piccolo, Riccarand, Rini, Vallet, Vicquéry e Viérin Dino)
Il Consiglio non approva
Presidente -
Pongo in votazione l'emendamento
presentato dal Vicepresidente Marco Viérin:
Presenti: 27
Votanti e favorevoli: 6
Astenuti: 21 (Agnesod, Aloisi, Bionaz, Borre, Chiarello, Dujany,
Ferraris, Lanivi, Lavoyer, Mafrica, Parisi, Perrin C., Perrin J.C.,
Piccolo, Riccarand, Rini, Squarzino, Stévenin, Vallet, Vicquéry e
Viérin Dino)
Il Consiglio non approva
Presidente -
Pongo in votazione l'articolo 1:
Presenti, votanti e favorevoli: 28
Presidente -
Pongo in votazione l'articolo 2:
Presenti, votanti e favorevoli: 28
Presidente -
Pongo in votazione l'articolo 3:
Presenti, votanti e favorevoli: 28
Presidente -
All'articolo 4 c'è l'emendamento
presentato dal consigliere Tibaldi, che recita:
Emendamento - Articolo 4, secondo comma
Il punto 4 viene sostituito dal seguente:
"Il piano urbanistico di dettaglio ritenuto ammissibile viene
depositato al fine di consentire la presentazione di osservazioni,
secondo i medesimi termini previsti per l'approvazione di strumenti
urbanistici di iniziativa pubblica".
Qualcuno chiede la parola? Se nessuno chiede la parola, pongo in
votazione l'emendamento presentato dal consigliere Tibaldi:
Presenti: 28
Votanti e favorevoli: 6
Astenuti: 22 (Agnesod, Aloisi, Bionaz, Borre, Chiarello, Dujany,
Ferraris, Lanivi, Lavoyer, Mafrica, Mostacchi, Parisi, Perrin C.,
Perrin J.C., Perron, Piccolo, Riccarand, Rini, Squarzino, Vallet,
Vicquéry e Viérin Dino)
Il Consiglio non approva
Presidente -
Pongo in votazione l'articolo 4:
Presenti, votanti e favorevoli: 28
Presidente -
All'articolo 5 vi sono diversi
emendamenti.
L'emendamento presentato dall'assessore Riccarand all'articolo
5, comma 1, recita:
Emendamento - aggiungere dopo le parole "operante nel settore
dei lavori pubblici vi si attenga" il seguente comma:
"Qualora l'intervento consista nella ricostruzione,
ristrutturazione, o sistemazione di alpeggi, mayen, utilizzati
esclusivamente per la monticazione estiva del bestiame, su terreni
soggetti a rischio di valanghe o slavine, la concessione
edificatoria è subordinata al solo rilascio, da parte del
competente Servizio dell'Assessorato all'Agricoltura, Forestazione
e Risorse naturali, del parere favorevole, in ordine alla tipologia
costruttiva adottata".
Lo pongo in votazione:
Presenti, votanti e favorevoli: 28
Presidente -
L'emendamento presentato dal
consigliere Tibaldi, all'articolo 5, secondo comma, recita:
Emendamento - Il terzo comma dell'articolo 1 della legge
regionale 14/1878 è sostituito dal seguente:"In caso di motivata
necessità, nelle aree boscate e nelle circostanti fasce di
salvaguardia, nelle zone circostanti le zone umide e i laghi
naturali e artificiali, è ammessa l'esecuzione di opere
infrastrutturali direttamente attinenti il soddisfacimento di
interessi generali. Inoltre, nei soli margini dei boschi e salvo il
divieto di mutamento della destinazione d'uso, sono ammessi
l'esecuzione di costruzioni e infrastrutture agricole nonché
l'ampliamento e l'adeguamento funzionale delle costruzioni e
infrastrutture dedite all'attività turistico-alberghiera.
La concessione per tali opere è assentita dal sindaco su
conforme parere della Giunta regionale, sentito il Comitato
regionale per la pianificazione territoriale (CRPT) di cui
all'articolo 18. É altresì ammessa, con la medesima procedura, nei
terreni soggetti al rischio di valanghe o slavine l'esecuzione di
opere infrastrutturali interrate direttamente attinenti al
soddisfacimento di interessi generali, purché dette opere non siano
altrimenti ubicabili e siano rese possibili da accorgimenti
progettuali o interventi di bonifica".
Lo pongo in votazione:
Presenti: 28
Votanti e favorevoli: 5
Astenuti: 23 (Agnesod, Aloisi, Bionaz, Borre, Chiarello, Dujany,
Ferraris, Lanivi, Lavoyer, Mafrica, Mostacchi, Parisi, Perrin C.,
Perrin J.C., Perron, Piccolo, Riccarand, Rini, Squarzino,
Stévenin, Vallet, Vicquéry e Viérin Dino)
Presidente -
Vi sono gli emendamenti presentati
dal consigliere Marco Viérin, all'articolo 5, punto 2:
Emendamento - aggiungere "e pertinenziali" quindi si dovrà
leggere: "...di opere infrastrutturali e pertinenziali direttamente
attinenti al soddisfacimento...".
Emendamento - togliere: "purché dette opere non siano altrimenti
ubicabili" quindi si dovrà leggere: "...al soddisfacimento di
interessi generali e siano rese possibili...".
Ha chiesto la parola il Vicepresidente Marco Viérin.
Viérin M. (PpVA) -
In questo articolo ho
presentato due emendamenti, sempre al punto 2, uno è in merito alle
pertinenze di quelle opere infrastrutturali che potranno essere
direttamente attinenti al soddisfacimento di interessi
generali.
É chiaro che andare a mettere mano a queste opere
infrastrutturali, se vogliamo che vengano realizzate in maniera
decorosa, comporta mettere mano alle relative opere
pertinenziali.
Questo discorso non era stato inserito, ne propongo adesso
l'inserimento.
Il secondo emendamento sempre al punto 2 è in merito all'ultima
frase della pagina 9, che dice: "É altresì ammessa, con la medesima
procedura, nei terreni soggetti al rischio di valanghe o slavine
l'esecuzione di opere infrastrutturali interrate direttamente
attinenti al soddisfacimento di interessi generali, purché dette
opere non siano altrimenti ubicabili..."; il mio emendamento chiede
di togliere la dicitura "purché dette opere non siano altrimenti
ubicabili".
Questo perché ci può essere un'interpretazione errata da parte
della magistratura su eventuali opere realizzate dagli enti locali
in queste zone, nel senso di ritenere che l'opera che si va a
realizzare, ad esempio acquedotto o altre, possono passare da un
sito diverso, anche se questa scelta comporta costi più alti. É
chiaro che la scelta degli enti locali di utilizzare la legge in
questo senso avvengono sicuramente per motivi finanziari, quindi
convenienza finanziaria per l'ente stesso. Ma lasciando il testo in
tale maniera qualsiasi soggetto può sollevare l'obiezione che
l'opera poteva avere un'altra ubicazione.
Ad esempio, in un comune dove si potrebbe passare con
l'acquedotto a monte, però la zona è soggetta a rischio di valanghe
e slavine, anche se costa di più qualcuno potrebbe sollevare
l'eccezione che si poteva passare a valle, quindi non c'è più la
discrezionalità che si vuol dare all'ente locale con questa
normativa.
Prendo atto che la maggioranza si astiene e non si esprime nel
merito, se togliere o lasciare questa dicitura; voterò comunque
l'articolo perché è meglio che qualcosa ci sia piuttosto che non ci
sia per niente.
Presidente -
Ha chiesto la parola l'Assessore
all'ambiente, territorio e trasporti Riccarand.
Riccarand (VA) -
Sui tre emendamenti presentati
dal Vicepresidente Viérin all'articolo 5, due al punto 2 e uno al
punto 4, sul primo effettivamente non si ritiene opportuno inserire
quell'espressione "pertinenziali" perché è chiaro che, se si
consentono opere infrastrutturali, è ovvio che è compreso qualsiasi
elemento costruttivo che è attinente a quell'opera
infrastrutturale, altrimenti non è che si possa realizzare.
Quindi se è intesa in quel senso la parola "pertinenziale",
rispetto alle opere infrastrutturali di interesse generale è
sicuramente già compreso nella definizione attuale; se invece è
qualcosa in più, allora è una espressione molto generica e diventa
difficile capire cosa significa opera pertinenziale attinente al
soddisfacimento di interessi generali.
Quando definiamo opere infrastrutturali direttamente attinenti
al soddisfacimento di interessi generali, questa dizione comprende
ovviamente tutte le opere attinenti alla realizzazione di
quell'opera che vengono definite pertinenziali.
Per quanto riguarda le opere non altrimenti ubicabili, è chiaro
che nella scelta di questo intervento dovrà esserci a monte una
precisa documentazione, che motiva perché si fa una certa scelta.
Pertanto credo che questo sia facilmente attuabile.
Per quanto riguarda invece il punto 4, il non inserimento delle
zone E è legato al fatto che per le zone E è già prevista una
specifica deroga, che è richiamata alla conclusione del comma 4
"fatte salve le deroghe per le costruzioni agricole, come previsto
dal comma secondo".
Quindi per la costruzione nelle zone E c'è una normativa di
deroga precedentemente indicata e richiamata nello stesso articolo,
e non c'è assolutamente bisogno di inserirlo in questo punto.
Presidente -
Pongo in votazione gli emendamenti
presentati dal Vicepresidente Marco Viérin all'articolo 5:
Presenti: 27
Votanti e favorevoli: 6
Astenuti: 21 (Agnesod, Aloisi, Bionaz, Borre, Dujany, Ferraris,
Lanivi, Lavoyer, Mafrica, Parisi, Perrin C., Perrin J.C., Perron,
Piccolo, Riccarand, Rini, Squarzino,
Stévenin, Vallet, Vicquéry e Viérin Dino)
Presidente -
Vi è l'emendamento del Consigliere
Lanièce, all'articolo 5, 2^ comma, che chiede di sostituire:
Emendamento - "In caso di motivata necessità, nelle aree boscate
e nelle circostanti fasce di salvaguardia, nelle zone circostanti
le zone umide e i laghi naturali e artificiali, è ammessa
l'esecuzione di opere infrastrutturali direttamente attinenti il
soddisfacimento di interessi generali".
con:
"In caso di motivata necessità, nelle aree boscate e nelle
circostanti fasce di salvaguardia, nelle zone circostanti le zone
umide e i laghi naturali e artificiali, è ammessa l'esecuzione di
opere infrastrutturali direttamente attinenti il soddisfacimento di
interessi generali ovvero di opere infrastrutturali al servizio di
complessi agrari e forestali di proprietà pubblica o privata".
Ha chiesto la parola il Consigliere Lanièce.
Lanièce (GA)
-
Ho già illustrato
l'emendamento precedentemente, volevo solo sapere le motivazioni
per cui non viene accettato l'emendamento.
Presidente -
Ha chiesto la parola l'Assessore
all'ambiente, territorio e trasporti Riccarand.
Riccarand (VA) -
Non si ritiene opportuno
accogliere una formulazione che potrebbe consentire la
realizzazione di opere di carattere stradale nelle zone di rispetto
e di divieto, in zone umide e in laghi naturali.
Presidente -
Pongo in votazione l'emendamento
presentato dal consigliere Lanièce all'articolo 5:
Presenti: 29
Votanti e favorevoli: 5
Astenuti: 23 (Agnesod, Aloisi, Bionaz, Borre, Chenuil, Dujany,
Ferraris, Lanivi, Lavoyer, Mafrica, Mostacchi, Parisi, Perrin C.,
Perrin J.C., Perron, Piccolo, Riccarand, Rini, Squarzino,
Stévenin, Vallet, Vicquéry e Viérin Dino)
Presidente -
Vi è un altro emendamento presentato
dal Vicepresidente Marco Viérin all'articolo 5, punto 4:
Emendamento - aggiungere "E" quindi si dovrà leggere:
"...delle zone B) C) D) E) e F) di cui al decreto ministeriale 2
aprile 1968, n. 1444..."
Ha chiesto la parola il Consigliere Marco Viérin per
l'illustrazione.
Viérin M. (PpVA) -
L'assessore Riccarand mi ha già
risposto anticipatamente a questo emendamento e lo ringrazio, così
mi dà la facoltà di chiudere.
Anche per questo emendamento l'assessore mi ha risposto che è
già previsto all'articolo 2, però se si legge bene, in fondo al
punto 4 si dice: "Nella delimitazione delle aree boscate i comuni
prevedono, ove opportuno, una fascia di salvaguardia inedificabile
circostante al bosco. Fino a quando non sia stata approvata la
delimitazione delle aree boscate, la fascia di salvaguardia è
stabilita in metri trenta...", e "fino a quando" vuol dire almeno
un anno o un anno e tre mesi se i comuni provvederanno direttamente
oppure se sarà la Giunta regionale a provvedervi.
Continua il punto 4: "...con esclusione delle zone B), C), D) e
F)..." e fra queste non c'è la E, quindi mi sta bene che il
discorso sia già previsto, perché dopo dice: "destinate
all'espansione degli insediamenti preesistenti previste dai piani
regolatori vigenti e fatte salve le deroghe per le costruzioni
agricole come previsto dal comma secondo"; però "fatte salve" vuol
dire che tutte le volte per le zone agricole in questo momento devo
andare a chiedere la deroga, cosa che non devo fare per le altre
zone.
Quindi abbiamo una diversità di carattere non solo formale, ma
sostanziale fra le zone edificabili, industriali ed altre, con le
zone agricole. E per questo che avevo presentato l'emendamento,
perché ritenevo che le zone agricole dovessero giustamente avere le
stesse opportunità delle altre zone inserite nei piani
regolatori.
Vista la risposta dell'assessore per gli emendamenti presentati
all'articolo 5, punto 2, approfitto per chiarire un aspetto. E vero
che si dice che i comuni potranno fare una relazione motivando la
scelta di transitare in quelle zone soggette a valanghe o a slavine
per eventuali infrastrutture interrate, però quando nell'articolato
si scrive: "purché dette opere non siano altrimenti ubicabili",
qualsiasi cittadino che fa un esposto contestando la scelta,
seppure motivata, di quella amministrazione perché a suo avviso
l'opera poteva essere localizzata altrove, ha ragione.
Infatti la relazione può dimostrare anche che c'è un risparmio
da parte dell'amministrazione, ma la legge non lo prevede, cioè la
legge non dice che se c'è un risparmio per l'amministrazione la
scelta è giusta, dice: "purché queste opere non siano altrimenti
ubicabili".
Sono convinto che in seguito arriveremo a modificare
l'articolato di questa legge, perché dimostrerà che gli enti locali
non potranno utilizzare questo articolo proprio perché dice:
"purché queste opere non siano altrimenti ubicabili", e quindi la
discrezionalità non esiste, perché qualsiasi opera può essere
altrimenti ubicabile.
Potevo accettare il rilievo dell'assessore se si diceva: "purché
dette opere non siano altrimenti ubicabili" o "purché ubicabili ma
con costi superiori per l'ente locale"; allora aveva un senso, ma
così questo articolato dimostrerà (e lo vedremo nel futuro) che non
ha senso.
Presidente -
Ha chiesto la parola l'Assessore
all'agricoltura, forestazione e risorse naturali Vallet.
Vallet (UV) -
Ad integrazione di quanto già
illustrato dal collega Riccarand, per fare una considerazione: c'è
una grossa differenza per quanto concerne le zone E rispetto alle
altre zone B) C) D) F) nel senso che intanto la zona E costituisce
la maggior parte del territorio, ma la differenza sostanziale in
questa fase è che rispetto ai piani regolatori e quindi rispetto
alla zonizzazione e rispetto alle zone B) C) D) F)
l'amministrazione si è espressa, ovvero questi piani che hanno
previsto la delimitazione di queste zone hanno avuto l'approvazione
da parte dell'amministrazione.
Quindi, visto che già sono stati autorizzati, si ritiene
opportuno non farli transitare di nuovo attraverso un'altra
procedura autorizzativa.
Ben diversa è la situazione delle zone E, che costituiscono la
maggior parte del territorio; stiamo parlando di fasce marginali
alle aree boscate, quindi di fasce dal punto di vista paesaggistico
e territoriale "delicate", noi riteniamo non di vietare ma di
sottoporre ad una verifica, che è quella del CRPT e quindi della
Giunta regionale, l'autorizzazione a poter realizzare in questa
fascia.
Per le altre zone, ripeto, questa autorizzazione c'è già stata
nel momento in cui il piano regolatore è stato approvato e sono
state delimitate le altre zone.
Presidente -
Pongo in votazione l'emendamento
presentato dal Vicepresidente Marco Viérin all'articolo 5, punto
4:
Presenti: 28
Votanti e favorevoli: 6
Astenuti: 22 (Agnesod, Aloisi, Bionaz, Borre, Chenuil, Dujany,
Ferraris, Lanivi, Lavoyer, Mafrica, Parisi, Perrin C., Perrin J.C.,
Perron, Piccolo, Riccarand, Rini, Squarzino,
Stévenin, Vallet, Vicquéry e Viérin Dino)
Presidente -
Leggo e pongo in votazione l'articolo
5 emendato:
Articolo 5 - (Modificazioni agli articolo 1,1 bis e 1 quinquies
della legge regionale. 14/1978)
1. Il secondo comma dell'articolo 1 della legge regionale.
14/1978 è sostituito dal seguente:
"In relazione alle disposizioni di cui al comma primo, all'atto
della richiesta di concessione, il Sindaco deve preliminarmente
accertare se il terreno su cui si intende realizzare l'opera sia
ubicato o meno in uno degli ambiti indicati nel comma primo. Ove
l'accertamento dia esito positivo, il Sindaco può assentire la
concessione esclusivamente per interventi di manutenzione,
ristrutturazione, restauro e risanamento conservativo di cui
all'articolo 31, comma primo, lett. a), b), c) e d) della legge 5
agosto 1978, n. 457 (Norme per l'edilizia residenziale), ivi
compreso il mutamento della destinazione d'uso e, ove compatibile
con il carattere architettonico delle strutture edilizie
preesistenti, l'ampliamento in elevazione per aumentare l'altezza
netta dei piani esistenti fino al raggiungimento, per ciascun
piano, di quella stabilita dall'articolo 3 della legge regionale 23
febbraio 1976, n. 11 (Norme di integrazione delle vigenti
disposizioni statali in materia di altezza minima e requisiti
igienico-sanitari dei locali di abitazione). Nel caso in cui
l'intervento debba effettuarsi sui terreni di cui al comma primo,
lett. b), la concessione deve essere rilasciata solo a condizione
che il richiedente provveda preventivamente, a proprie spese,
all'esecuzione di opere di bonifica o di consolidamento dei terreni
medesimi, tali da eliminare i dissesti e i rischi esistenti.
In tal caso è altresì necessario che il Sindaco richieda
previamente parere del competente ufficio regionale o statale
operante nel settore e vi si attenga. Qualora l'intervento consista
nella ricostruzione, ristrutturazione, o sistemazione di alpeggi o
mayen, utilizzati esclusivamente per la monticazione estiva del
bestiame, su terreni soggetti a rischio di valanghe o slavine, la
concessione edificatoria è subordinata al solo rilascio, da parte
del competente servizio dell'Assessorato dell'agricoltura,
forestazione e risorse naturali, del parere favorevole, in ordine
alla tipologia costruttiva adottata. Nel caso in cui l'intervento
debba effettuarsi nelle aree di cui al comma primo, lett. c), la
concessione deve essere rilasciata previo parere dei servizi
forestali. In tali aree boscate è ammesso altresì, alle condizioni
del presente comma, il ripristino dei fabbricati diroccati,
accatastati o la cui esistenza sia documentabile alla data di
entrata in vigore della presente legge, con i criteri di cui
all'articolo 2, comma secondo, della presente legge."
2. Il terzo comma dell'articolo 1 della legge regionale. 14/1978
è sostituito dal seguente:
"In caso di motivata necessità, nelle aree boscate e nelle
circostanti fasce di salvaguardia, nelle zone circostanti le zone
umide e i laghi naturali e artificiali, è ammessa l'esecuzione di
opere infrastrutturali direttamente attinenti il soddisfacimento di
interessi generali. Inoltre, nei soli margini dei boschi, è ammessa
l'esecuzione di costruzioni e infrastrutture agricole con
esclusione della possibilità di mutamento di destinazione d'uso. La
concessione per tali opere è assentita dal Sindaco su conforme
parere della Giunta regionale, sentito il Comitato regionale per la
pianificazione territoriale (CRPI) di cui all'articolo 18. É
altresì ammessa, con la medesima procedura, nei terreni soggetti al
rischio di valanghe o slavine l'esecuzione di opere
infrastrutturali interrate direttamente attinenti al
soddisfacimento di interessi generali, purché dette opere non siano
altrimenti ubicabili e siano rese possibili da accorgimenti
progettuali o interventi di bonifica."
3. L'articolo 1 bis della legge regionale. 14/1978, è sostituito
dal seguente:
"Articolo 1 bis (Definizione di aree boscate)
1. Per quanto concerne le finalità e le prescrizioni della
presente legge, per aree boscate si intendono i terreni sui quali
si sono costituiti, per via tanto naturale che artificiale, dei
popolamenti di specie legnose forestali a portamento arboreo
costituenti un soprassuolo continuo, di almeno cinque anni di età,
anche se sviluppatisi su suoli precedentemente destinati ad altra
coltura, aventi superficie non inferiore a cinquemila metri
quadrati, e con larghezza minima superiore a trenta metri,
indipendentemente dalla loro designazione catastale, con esclusione
degli impianti artificiali per l'arboricoltura da legno, dei
castagneti da frutto, dei parchi urbani e delle aree boscate
marginali destinate dai piani regolatori vigenti all'espansione
degli insediamenti preesistenti.»
4. Il secondo comma dell'articolo 1 quinquies della legge
regionale. 14/1978, è sostituito dal seguente:
"I comuni individuano e delimitano in apposita cartografia
catastale, entro dodici mesi dalla data di entrata in vigore della
presente legge, gli ambiti di cui all'articolo 1, comma primo, in
base alle indicazioni e definizioni richiamate nel comma primo, con
deliberazione del Consiglio comunale soggetta ad approvazione da
parte della Giunta regionale che vi provvede, sentiti i servizi
regionali competenti, entro centoventi giorni dalla trasmissione
della cartografia da parte dei comuni. Decorso tale termine la
delimitazione cartografica si intende approvata. Qualora i comuni
non provvedano nei termini, gli ambiti di cui all'articolo 1, comma
primo, sono individuati e definiti con deliberazione della Giunta
regionale. La cartografia degli ambiti inedificabili costituisce
parte integrante del piano regolatore generale e può essere
sottoposta a periodiche revisioni recependo le modificazioni
verificatesi. Le delimitazioni di cui sopra, relative all'articolo
1, comma primo, lett. c), della legge regionale. 14/1978, quando
sono preventivamente concordate con la Soprintendenza regionale per
i beni culturali e ambientali, costituiscono l'individuazione anche
dei territori coperti da foreste e da boschi ai fini
dell'applicazione del decreto-legge 27 giugno 1985, n. 312
(Disposizioni urgenti per la tutela delle zone di particolare
interesse ambientale), convertito, con modificazioni, nella legge 8
agosto 1985, n. 431. Nella delimitazione delle aree boscate i
comuni prevedono, ove opportuno, una fascia di salvaguardia
inedificabile circostante al bosco. Fino a quando non sia stata
approvata la delimitazione delle aree boscate, la fascia di
salvaguardia è stabilita in metri trenta, con esclusione delle zone
B), C), D) e F) di cui al decreto ministeriale 2 aprile 1968, n.
1444 destinate all'espansione degli insediamenti preesistenti
previste dai piani regolatori vigenti e fatte salve le deroghe per
le costruzioni agricole come previsto dal comma secondo."
Presenti, votanti e favorevoli: 28
Presidente -
Pongo in votazione l'articolo 6:
Presenti, votanti e favorevoli: 28
Presidente -
Vi è un emendamento presentato
dall'assessore Riccarand, che inserisce un articolo 6 bis:
Emendamento - (Opere d'interesse regionale)
1. La progettazione di opere pubbliche di iniziativa della
Regione, qualora incoerenti, contrastanti o difformi con le
previsioni e le prescrizioni degli strumenti urbanistici comunali,
è effettuata dalla Regione d'intesa con i comuni interessati
dall'intervento.
2. La Giunta regionale, ultimato il progetto preliminare
dell'opera, delibera l'avvio del procedimento per il raggiungimento
dell'intesa che dovrà essere perfezionata dai comuni entro novanta
giorni dalla data di ricevimento della richiesta da parte della
Regione.
3. Raggiunta l'intesa, la realizzazione dell'opera è sancita con
decreto del Presidente della Giunta regionale, previa acquisizione
delle autorizzazioni relative ai vincoli archeologici, storici,
artistici ed ambientali ovvero positiva decisione della Giunta
regionale sulla compatibilità ambientale.
4. Il decreto del Presidente della Giunta regionale equivale a
variante del Piano regolatore comunale nonché a dichiarazione di
pubblica utilità, di urgenza ed indifferibilità delle opere stesse
e sostituisce ad ogni effetto la concessione edilizia.
Lo pongo in votazione:
Presenti, votanti e favorevoli: 28
Presidente -
Pongo in votazione l'articolo 7:
Presenti, votanti e favorevoli: 28
Presidente -
Ha chiesto la parola il Consigliere
Tibaldi per dichiarazione di voto.
Tibaldi (LN) -
Sarà superfluo ricordare che questa
legge comunque la voteremo favorevolmente, perché ne condividiamo
l'impostazione, anche se dobbiamo esprimere il rammarico per la
repulsione degli emendamenti che abbiamo presentato.
É un rammarico che sottolinea la scarsa considerazione che ha
avuto la maggioranza in Consiglio e per il settore turistico
alberghiero, in particolare per lo sviluppo compatibile nello
stesso settore in aree marginali, in aree ad alta tutela sotto il
profilo ambientale, e soprattutto per i cittadini, il cui diritto
di partecipazione nella definizione del piano è stato estremamente
limitato.
Tuttavia, come ripeto, l'impalcatura sostanziale di questo
disegno la condividiamo e, seppure con queste riserve,
l'approveremo.
Presidente -
Ha chiesto la parola il
Vicepresidente Marco Viérin.
Viérin M. (PpVA) -
Nel corso della discussione
generale avevo espresso la mia visione personale sulla legge e non
ero intervenuto a nome dei Popolari. Non voglio però far perdere
del tempo, il discorso è che voteremo questa legge per tutte le
motivazioni che abbiamo detto all'inizio; vorrei solo dare una
piccola risposta all'assessore Vallet, che è doverosa. Prendo atto
che comunque per le zone E questa maggioranza vuole impostare un
iter diverso rispetto alle altre zone, quindi vedrò in futuro come
si procederà anche tramite il CRPT per dare quegli assensi che la
popolazione agricola, quindi gli allevatori e i coltivatori
dovranno necessariamente chiedere al CRPT per risolvere i loro
problemi in merito alle aree boscate, non solo i problemi futuri,
ma anche quelli inerenti alle situazioni attuali.
Presidente -
Ha chiesto la parola il Presidente
della Giunta, Dino Viérin.
Viérin D. (UV) -
Le projet de loi qui sera
approuvé par l'assemblée - je pense à l'unanimité - est
indubitablement un projet important. Ce n'est pas pour autant la
réponse définitive à tous les problèmes qui ont été examinés et au
cours des réunions de la IIe et de la IIIe commission et au cours
du débat qui s'est engagé aujourd'hui. C'est quand même un pas
important qui est présenté au Conseil après un approfondissement et
une confrontation positives effectués et au sein du groupe de
travail avec les collectivités locales et surtout au sein des
commissions du Conseil. Il vise à simplifier la procédure
administrative, à réduire les temps d'approbation des procédures
pour la mise en application des dispositions des plans d'urbanisme,
qui sont fondamentales pour l'activité de nos collectivités
locales, et à donner des réponses sur des situations sur lesquelles
(voire par exemple, la définition de forêt) il y a un contentieux
en cours et il était donc nécessaire de mieux préciser ce qui avait
été dans le temps prévu par cette assemblée..
Je crois également que cette mesure législative va dans le sens
d'une efficacité accrue de l'action et de l'activité des
collectivités locales et vise à permettre de donner, par ce biais,
une réponse aux requêtes des citoyens qui sollicitent des temps
précis de réponse sur les différentes démarches administratives. A
cet égard, tout en soulignant la nécessité que par la suite, une
loi-cadre réglemente le secteur de l'urbanisme, nous ne partageons
pas certaines remarques qui ont été formulées, ou nous soulignons
le fait que ces remarques devraient être insérées dans un contexte
d'ordre général..
Ce n'est pas vrai que nous allons pénaliser, par exemple, les
citoyens par la réduction des temps d'approbation des différentes
démarches; je crois qu'ici la mesure va à l'encontre, elle vise à
accueillir les requêtes des citoyens. Le problème de l'information,
le problème de la participation des citoyens est réglementé par
d'autres dispositions.
Il sera donc nécessaire d'examiner ce problème, mais je ne crois
pas que c'est par l'augmentation des temps de réponse de
l'administration publique que l'on donnera une réponse positive à
ces attentes.
De même, le problème des bâtiments hôteliers est un problème
complexe, je crois que même ceux qui ont présenté les amendements
savent pertinemment quelles pourraient être les conséquences
immédiates de l'acceptation de ces amendements. Dans ce sens il
serait difficile de départager l'intérêt public et l'intérêt de
quelques situations spécifiques, parce qu'il est vrai que les
bureaux compétents et l'assessorat du tourisme se sont penchés sur
ce problème et l'analyse qui en a été faite a donné des résultats
différents par rapport à une énonciation de principe d'ordre
général, mais il est trop simpliste de déduire du fait que ces
amendements n'ont pas été accueillis que cette majorité n'est pas
sensible à un problème ou à un autre: il faut insérer, comme je le
disais, le problème dans un contexte général.
De même, pour ce qui est de l'affirmation que cette majorité
n'est pas sensible ou veut pénaliser les zones agricoles par
rapport aux autres zones; à part la nécessité de garder une
cohérence pour ce qui est de la définition de certaines zones, le
Conseil à l'unanimité s'est déjà exprimé à cet égard, mais je crois
qu'il y a aussi d'autres raisons.
S'il y a un secteur qui a toujours été estimé à sa juste valeur
c'est le secteur agricole, et de ce point de vue il continuera à en
être ainsi compte tenu et de son importance et surtout des effets
que le maintien de cette activité a sur d'autres secteurs de la vie
socio-économique valdôtaine..
Donc, tout en partageant la nécessité que sur ces thèmes l'on
continue à se pencher et qu'il y ait encore une confrontation, ce
que je veux affirmer c'est qu'on ne peut déduire du fait qu'un
amendement qui se rapporte à une disposition spécifique ait été
accueilli ou non, une attitude contraire de la part de la majorité
ou du gouvernement vis-à-vis d'un certain secteur.
Si nous le voulons, abordons un jour le thème du point de vue
général et du secteur agricole et du secteur touristique, et nous
aurons alors la possibilité de revenir sur ce thème et d'exprimer
nos considérations.
En tout cas le jugement est un jugement positif quant à la
signification politique que le Conseil tout entier a voulu donner à
cette loi; je crois que s'il y a des choses qui devront être
modifiées,nous sommes tout à fait disposés à examiner ces
propositions, mais dans un contexte de loi-cadre générale sur
l'urbanisme et aujourd'hui il était, en tout cas, important que le
Conseil s'exprime sur ce projet. Le fait que le Conseil le fasse à
l'unanimité est un point important et significatif.
Presidente -
Pongo in votazione la legge nel suo
complesso:
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK