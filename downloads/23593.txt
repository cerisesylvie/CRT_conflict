Consiglio Regionale della Valle d'Aosta - Oggetto del Consiglio n. 2671 del 19 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
ELEZIONI
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2671 del 19 aprile 2007 - Resoconto
OGGETTO N. 2671/XII - Approvazione della risoluzione:
"Verifica della compatibilità della procedura prevista dalla legge
regionale 19/2003 con le materie di cui all'articolo 15 dello
Statuto speciale".
Presidente
- Come avevamo convenuto in Conferenza
Capigruppo, pongo in votazione l'iscrizione della risoluzione in
oggetto che porta le firme dei Consiglieri Lavoyer, Vicquéry e
Viérin Marco:
Consiglieri presenti, votanti e favorevoli: 34
Il Consiglio approva all'unanimità.
Presidente
- Come convenuto, la risoluzione viene
discussa immediatamente; ne do lettura:
Risoluzione
il Consiglio regionale
Preso atto che il Consiglio regionale ha dato corso all'esame
delle proposte di legge di iniziativa popolare nn. 138, 139, 140,
141/XII, sottoposte a referendum propositivo ai sensi degli
articoli 12 e seguenti della legge regionale 25 giugno 2003, n.
19;
Considerato che nel corso dell'iter istruttorio sono emersi
rilevanti dubbi in merito alla compatibilità della procedura
prevista dalla citata legge referendaria ove applicata alle materie
elencate all' articolo 15 dello Statuto. Tali dubbi sono stati in
primis rappresentati dal Presidente della Regione nel corso
dell'audizione innanzi alla I Commissione consiliare del 26 gennaio
2007, prima occasione di coinvolgimento del Presidente della
Regione nell'iter procedimentale;
Preso atto che i medesimi dubbi risultano espressi anche
dagli autorevoli pareri richiesti dalla Giunta regionale, su
iniziativa del Presidente della Regione, al quale la stessa legge
rimette adempimenti fondamentali, dei quali egli è
responsabile;
Ritenuto necessario verificare, a tutela dell'ordinamento e
del buon funzionamento delle istituzioni regionali, oltre che
dell'efficace e fruttuoso pronunciamento e a tutela del corpo
elettorale, che gli atti scaturenti dal procedimento referendario
risultino pienamente legittimi sotto il profilo procedimentale, al
fine anche di ovviare al rischio che sia inficiata la validità del
procedimento elettorale, in conseguenza di eventuali censure di
illegittimità sollevate successivamente alla loro
approvazione;
P
reso atto che il Consiglio regionale, ai sensi
dell'articolo 15 dello Statuto, ha approvato, con le maggioranze
qualificate espressamente previste, le proposte legislative di
iniziativa consiliare, riguardanti le medesime materie oggetto
delle proposte referendarie, così esercitando la funzione
legislativa riservatagli nelle predette materie dal citato articolo
15 dello Statuto;
Rammentato che il procedimento di cui al richiamato articolo
15 dello Statuto contempla l'eventualità che il corpo elettorale
possa essere chiamato, mediante referendum confermativo, a
pronunciarsi sulle citate deliberazioni legislative, in funzione
della loro conferma successiva, rispetto ad una volontà consiliare
di revisione già perfetta, ovvero, mediante il loro rigetto, della
conservazione della disciplina legislativa vigente;
Rilevato inoltre che, in occasione della prima applicazione
della normativa regionale in materia di referendum propositivo,
come risultante dalle modificazioni apportate dalla legge regionale
14 marzo 2006, n. 5, sono emersi dubbi, criticità e lacune che
inducono ad una revisione della disciplina, che pur si presenta con
caratteri di particolare innovatività e originalità anche rispetto
ad altre analoghe, delle quali ad oggi non risulta alcun caso di
piena applicazione;
Impegna
Il Presidente della Regione, in relazione agli adempimenti al
medesimo spettanti ai sensi dell'articolo 13, comma 5, della legge
regionale 25 giugno 2003, n. 19, a sottoporre alla Commissione di
cui all'articolo 40 della citata legge regionale, considerata la
generale competenza ad essa spettante nella materia referendaria,
la questione relativa alla fondatezza dei dubbi sopra
rappresentati.
F.to: Vicquéry - Lavoyer - Viérin Marco
La parola alla Consigliera Squarzino Secondina.
Squarzino (Arc-VA)
- Visto che mi avete chiamato badante,
la badante non vota le risoluzioni qui; allora o sono considerata
una Consigliera nel mio ruolo e quindi svolgo il mio ruolo... ma,
quando qualcuno si prende la briga di darmi degli epiteti come
badante, credo sia un maleducato. Le badanti non votano in tale
Assemblea, questo è il motivo per cui non ho votato l'ammissione
della risoluzione.
Riteniamo questa risoluzione un attacco molto grave, i
referendum sono stati finalmente votati oggi, quindi il Consiglio
si è espresso, adesso i referendum possono continuare il loro iter.
I referendum avrebbero potuto ottenere un parere da parte del
Consiglio già da alcune settimane, si è voluto aspettare oggi per
fare un confronto. Adesso i referendum sono votati, possono
riprendere il loro cammino e invece questa maggioranza, che si
sente così sicura che oggi ha dato un segno di compattezza, non ha
il coraggio di andare al referendum a discutere con la gente. Vi è
una legge regionale che indica un procedimento molto preciso, dove
vi è anche una Commissione con precise competenze, che deve
svolgere all'interno del procedimento un suo ruolo. Questa
Commissione ha svolto il suo compito, ha esaminato i vari quesiti
referendari e li ha esaminati proprio tenendo conto di quanto la
legge dice. La legge dice testualmente che la Commissione inizia la
verifica, quindi la Commissione svolge una verifica
sull'ammissibilità della proposta di legge e si pronuncia
espressamente e motivatamente in merito a: competenza regionale
nella materia oggetto della proposta di legge, conformità della
proposta di legge alle disposizioni della Costituzione, dello
Statuto speciale, nonché ai vincoli derivanti dall'ordinamento
comunitario e dagli obblighi internazionali. La Commissione ha
svolto questo compito, ha esaminato le proposte di legge sulla base
di tali principi e, una volta che è stato espresso il parere della
Commissione, si è cominciato a raccogliere le firme, perché se la
Commissione avesse detto: "voi, gruppetto di proponenti, 250
persone, che sottoscrivete tale provvedimento, questa proposta di
legge non ha nessun senso", a quel punto non si sarebbero raccolte
le firme, invece la Commissione ha detto: "sì, si possono
raccogliere le firme". Le firme sono state raccolte, si è
cominciato ad andare avanti e poi all'improvviso arrivano i dubbi.
Ma come mai arrivano all'improvviso i dubbi all'interno di una
procedura prevista per legge regionale che questo Consiglio ha
approvato? Come mai arrivano tali dubbi? Dubbi di
costituzionalisti... abbiamo sentito pareri di costituzionalisti...
ma quando arrivano e chi li suggerisce? Non penso che né Onida, né
Ferrari, né Marini si siano svegliati un mattino e abbiano detto:
"c'è un problema importante in Valle d'Aosta: il problema della
costituzionalità del procedimento referendario, lo approfondiamo in
modo da sollevare questo problema". Non è andata così. C'è una
persona precisa che ha posto questo problema e lo ha posto nel
momento in cui è venuto in I Commissione ad esprimere un parere.
Come mai è arrivato in quel momento? Perché all'inizio si era
convinti che i referendari non sarebbero riusciti a raccogliere le
firme, poi si è visto che i referendari non erano riconducibili ad
una sola persona. Credo che voi stiate facendo di una persona un
"factotum", non è possibile che una sola persona riesca a
rappresentare tutti questi referendum...
Bortot
(fuori microfono)
- ... loro sono abituati
così...
Squarzino (Arc-VA)
- ... loro sono abituati così, ma qui
c'è un gruppo di persone dietro alle quali ci sono delle forze
politiche, degli amministratori, un centinaio di amministratori ha
detto chiaramente che aderiva a tali proposte, dietro alle quali
c'è un'opinione pubblica. Qualcuno di voi è venuto l'altra sera, il
salone della Regione era pieno e la gente ha capito che questo è un
modo per poter esprimere un proprio parere e, se si manifesta il
sospetto che qui si voglia bloccare il procedimento referendario,
credo che la gente lo ritenga un attacco gravissimo alla
democrazia, alla possibilità dei cittadini di esprimersi! Quando
mai si vede che nel corso di un procedimento si interviene per
porre domande in tale senso? Questo quindi è gravissimo e la cosa
ancora più grave è il testo della risoluzione che viene presentata;
non mi soffermo sulle premesse, ma vado al deliberato. Il
deliberato impegna il Presidente della Regione a sottoporre alla
Commissione dei saggi la questione relativa alla fondatezza dei
dubbi sopra presentati. I saggi non hanno tali competenze, la legge
regionale è molto chiara al riguardo: possono solo esprimere un
parere sull'ammissibilità e un parere sul fatto se sono conformi o
no le proposte referendarie alle leggi che il Consiglio ha votato.
Ora qui si chiede una cosa illegittima, ossia si attribuisce alla
Commissione una competenza che non ha. È una richiesta infondata
dal punto di vista normativo e, dal punto di vista politico, è
grave che un Presidente, che deve far rispettare le leggi, si
introduca all'interno di un procedimento che ha un suo iter per
bloccarlo e impedire che i cittadini possano esprimersi. Queste
sono le vostre scelte? questo è il modo di lavorare?
Non entrerò, come ha fatto oggi il Presidente, nel merito delle
critiche giuridiche, non ho la competenza per fare tali cose e non
è certo il Consiglio che è chiamato a fare questo. Il Consiglio è
chiamato a fare le leggi e a farle rispettare, oggi sono state
fatte delle leggi, posso non condividerle, ma sono state fatte e
queste, se non ci saranno eventuali referendum che possano
inficiarle, saranno leggi di questa Regione da rispettare e da far
rispettare, ma non possiamo, mentre tutto un iter è partito secondo
una norma legislativa, interromperlo. Credo non vi rendiate conto
di come tale tipo di azione sia considerato dalle persone... come
un attacco alla loro possibilità di decidere e come una paura da
parte vostra... siete forti? Oggi lo avete dimostrato? Benissimo,
allora i referendum si facciano e voi andrete insieme ai
referendari a spiegare alla gente le vostre ragioni e credo che, se
siete così forti, vincerete. Perché bisogna ricorrere a dei cavilli
giuridici per evitare il confronto?
Presidente
- La parola al Consigliere Frassy.
Frassy (CdL)
- Cercherò di essere breve, ma di essere
anche chiaro. Abbiamo espresso e ribadiamo la soddisfazione per un
percorso di condivisione su delle riforme che reputavamo necessarie
e importanti come quelle della materia elettorale. Riteniamo, e qui
forse possiamo rasserenare il collega Sandri - che forse non ci
sente, ma qualcuno avrà la bontà di riferirglielo -, che il nostro
ruolo in questo momento sia quello di fare un passo indietro
rispetto a quelle che possono essere condivisioni, solidarietà o
quant'altro che devono essere espresse da una maggioranza politica
a rafforzamento delle competenze del Presidente della Regione, poi,
nel rispetto dei ruoli e delle competenze, facciamo notare come
l'impegnativa riguardi quegli adempimenti che competono al
Presidente stesso. Vogliamo allora essere chiari. I referendum non
ci preoccupano e non ci preoccupano soprattutto dopo che abbiamo
dato una risposta riformistica e riformista alla materia
elettorale. Non saremo sicuramente noi come Consiglio... come penso
non abbia in mente il Presidente Caveri di poter essere lui a
bloccare il percorso del referendum. Se il percorso del referendum
sarà bloccato, sarà bloccato perché la Commissione dei saggi
prevista dalla legge regionale avrà fatto valutazioni di un certo
tipo rispetto al percorso che in un primo tempo loro stessi hanno
avviato. Riteniamo perciò superflua questa risoluzione, reputiamo
che essa possa dare pretesto a qualcuno di gridare all'attacco
dell'istituto referendario, che è previsto da una norma della
Regione.
Reputiamo che il Presidente faccia bene nell'ambito delle sue
competenze a comunicare ai saggi che il Consiglio ha legiferato su
una materia che era stata oggetto dei disegni referendari, che
faccia bene a trasmettere i pareri che ha acquisito e di cui gli
chiederemo di avere copia come gruppo e che ben farebbe a
trasmettere anche il parere dei referendari stessi, perché proprio
il parere dei referendari stessi evidenzia un contrasto
interpretativo che è non più politico, ma giuridico. Siamo convinti
che il Presidente non abbia velleità golpiste, che, in assenza di
determinazioni dell'organo dei garanti, non potrà far altro che
indire il referendum. La scelta netta di campo sulle problematiche
referendarie penso che il nostro gruppo l'abbia dimostrata con dei
voti netti, non dei voti di astensione, perché le proposte
referendarie non solo sono contrastanti, ma sono superate da quel
percorso legislativo che abbiamo condiviso. Riteniamo di
conseguenza che questa impegnativa abbia più il sapore di un
attestato di sostegno politico che una maggioranza vuol fare al suo
Esecutivo, reputiamo di non interferire in una questione di
maggioranza e, di conseguenza, di non partecipare alla votazione,
perché riteniamo che questo atto vada al di là del percorso
condiviso e che è un problema interno alla maggioranza.
Presidente
- La parola al Consigliere Ottoz.
Ottoz (UV)
- Ho chiarito abbastanza il mio pensiero
sull'incrocio fra la vicenda referendaria e quella di questo
provvedimento. È stato un lungo percorso - non ho fatto una
dichiarazione di voto perché non ce n'era bisogno sulla legge -, un
lungo lavoro, forse il migliore o quello di maggiore impegno da
quando sono tornato in Consiglio l'anno scorso. Avevo nella
legislatura precedente portato avanti alcune leggi come relatore,
alle quali avevo contribuito come redazione, in particolare quella
sull'applicazione della legge n. 241, ossia la legge n. 18
sull'accesso ai documenti amministrativi, e nel 2002 la prima legge
sul referendum, quando il Consiglio decise di applicare il dettato
della riforma del 2001 del capo V della Costituzione, la "riforma
Amato". Ho condiviso durante tutta questa legge un percorso per me
difficile, perché la mia posizione è nota e non la nascondo. Ho
sostenuto con piena lealtà, contribuendo al lavoro, il lavoro del
gruppo dell'"Union" e di tutti gli altri gruppi politici che hanno
sostenuto la legge, ma non mi sento di votare la risoluzione. Avrei
potuto uscire... ma non sarebbe stato trasparente, non voglio
nascondermi dietro giochetti come uscire o tirare la scheda, non in
questo caso e su un argomento del genere. Riconoscendo al
Presidente e ai proponenti la piena competenza di poter esercitare
il ruolo che loro compete nell'ambito del procedimento
referendario, compito e competenza che assegna loro la legge, mi
asterrò durante la votazione.
Presidente
- La parola al Consigliere Venturella.
Venturella (Arc-VA)
- Di questa risoluzione iscritta
d'urgenza - anche se ho votato per la sua iscrizione - non
condividiamo il metodo, il contenuto, anche perché, vedendo le
defezioni dichiarate - non avevo dubbi che il gruppo "La Casa delle
Libertà" dichiarasse la non partecipazione al voto - e altre
espressioni di contrarietà all'iniziativa, mi pongo la domanda: da
chi origina la risoluzione? Non dalla maggioranza. L'origine di
questa risoluzione è il nostro Presidente, è lui che vuole questo
perché ha detto giustamente: "ho cominciato ad avere dei dubbi
sulla costituzionalità il 26 gennaio 2007" quando è stato audito in
I Commissione... Aveva acquisito già il parere, ha incaricato 2
costituzionalisti, ma dall'altra parte esiste la Commissione per il
procedimento referendario, 3 costituzionalisti che hanno, in virtù
dell'articolo 7, verificato l'ammissibilità, ma non solo la
Commissione dei saggi, anche il Governo nazionale non ha mosso
rilievi di costituzionalità, quindi è passata attraverso 2 "forche
caudine". Credo allora che questa iniziativa: quella di entrare a
gamba tesa a giochi iniziati, anzi a gioco quasi concluso, sta
fischiando ormai l'arbitro... come una di quelle a cui assistevamo
da ragazzini quando arrivava il tipo che era solito fare delle
"boutade", allora o si rispondeva con una risata, o con una
pernacchia ma, dato che ci crediamo, siamo persone che hanno
rispetto delle istituzioni, la pernacchia non la faremo, ma la
risata sì. Pensare che il processo referendario di una legge votata
da questo Consiglio non tuteli l'ordinamento e il buon
funzionamento dell'istituzione regionale... perché avete scritto
questo: in opposizione... se per caso passa il referendum, non vi è
la tutela dell'ordinamento e non funzionano le istituzioni
regionali... una legge regionale... ma quali sono le ragioni
nascoste? Le ragioni nascoste non sono quelle di fare il "golpe
bianco", assolutamente no, non vogliamo pensare che il nostro
Presidente sia così ingenuo da non indire il referendum, il suo
obiettivo è un altro: quello di ingenerare confusione, di creare
allarmismo. Si dice in definitiva: "massa critica non ce n'è, ma
almeno i fumogeni li spariamo, perché ci servono, perché, dato che
il procedimento referendario, è quasi concluso..." - il 4 novembre,
questa forse è la data: prima domenica utile - "... vi è nel
referendum - cosa che in Svizzera non vi è - il "quorum", è chiaro
che più i Valdostani si pongono dei dubbi più facilmente si
verificherà una disaffezione, non vanno a votare". Chiediamo
allora: se il confronto con il voto dei cittadini vi fa così paura,
evitate di fare tutti questi giochini e vi attrezzate con una bella
campagna referendaria per i "no", 4 "no". Non fate come il 9 giugno
1991 quando Craxi e Bossi invitarono di andare al mare, fra l'altro
in quel referendum chiamato "referendum Segni" votò più del 60% con
il 96% di "sì", quindi fu una vittoria schiacciante. Credo che
l'invito, ora il ruolo delle parti si inverte, è ritirare questa
mozione perché non ha nessun senso.
Presidente
- La parola al Consigliere Sandri.
Sandri (GV-DS-PSE)
- Credo che anche questo sia un voto
delicato, sono state espresse delle posizioni contrastanti, è stato
utile il dibattito, riteniamo opportuno, insieme con i colleghi del
gruppo "Arcobaleno", chiedere una votazione a scrutinio segreto su
tale punto: parlo a nome della collega Fontana e dei colleghi del
gruppo "Arcobaleno".
Presidente
- Pongo in votazione la risoluzione:
Consiglieri presenti: 27
Votanti: 26
Favorevoli: 20
Contrari: 6
Astenuti: 1
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK