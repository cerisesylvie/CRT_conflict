Consiglio Regionale della Valle d'Aosta - Oggetto del Consiglio n. 2272 del 7 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2272 del 7 marzo 2012 - Resoconto
OGGETTO N. 2272/XIII - Interrogazione: "Realizzazione di un
impianto per la selezione manuale del materiale plastico della
raccolta differenziata".
Interrogazione
Richiamata la nostra precedente interpellanza del 27 gennaio
2012, "Promozione di iniziative per incrementare la raccolta
differenziata degli imballaggi in materiale plastico", dalla quale
è emerso che la plastica raccolta viene recuperata solo in minima
parte e la Regione, in ragione della pessima qualità, non
percepisce alcun contributo dal Conai;
Appreso della volontà della Regione di realizzare un impianto
per consentire la selezione manuale della plastica;
Ricordato che il mancato introito di contributi Conai, per
gli anni 2010 e 2011, causato dalla scarsa qualità del materiale
plastico della raccolta differenziata, è stimabile in più di
1.500.000 euro;
i sottoscritti Consiglieri regionali
Interrogano
la Giunta regionale per sapere:
1) quando è stato deciso l'acquisto del nuovo impianto, a
quanto ammonterebbe il costo e la sua gestione annuale;
2) se siano stati stimati i maggiori contributi ottenibili
dal Conai con l'entrata in funzione di questo nuovo
impianto.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Con questa interrogazione si offre l'opportunità di fornire un
aggiornamento sulle informazioni che avevo fornito in occasione del
precedente Consiglio, in cui si era toccato l'argomento della
frazione delle plastiche, frazione di rifiuto alla quale abbiamo
posto particolare attenzione. È una frazione molto piccola, di
qualche percentuale rispetto all'insieme dei rifiuti e credo che
proprio un'attenzione anche su una frazione così piccola dimostra
come tutta la politica regionale in materia di gestione integrata
dei rifiuti sia fortemente improntata agli indirizzi europei, per
privilegiare in modo molto significativo le cosiddette "tre erre":
riduzione, riutilizzo, riciclo del materiale.
Il settore delle plastiche è un settore particolarmente
complesso, come ci è stato bene illustrato dal dottor Bertazzoli,
che era intervenuto al convegno che abbiamo organizzato insieme al
consorzio COREPLA a metà dicembre, proprio per affrontare questo
tema e cercare di progredire su questa frazione. In occasione di
quell'incontro, il dottor Bertazzoli, membro del COREPLA, aveva
illustrato come la Valle d'Aosta sia particolarmente virtuosa nella
quantità delle plastiche raccolte. Va da sé che, aumentando la
quantità, si rischia di peggiorare un po' la qualità e, proprio
perché si è abbastanza avanti nella politica di gestione dei
rifiuti, ora ci siamo fortemente concentrati sul miglioramento
della qualità di questa frazione. In effetti, dopo aver avviato
numerose iniziative con i soggetti principali preposti alla
gestione e all'organizzazione della raccolta e del trasporto, cioè
le Comunità montane, che hanno dedicato e profuso moltissime
risorse sia in termini di impianti e di strutture, ma anche per
informare adeguatamente la popolazione, e sulla base dei dati che
abbiamo analizzato, ci siamo resi conto che restano problematiche
le modalità di separazione delle plastiche. Le modalità imposte dai
consorzi, in particolare dal consorzio COREPLA, mettono in evidenza
un limite fisiologico, oltre il quale il singolo cittadino non
riesce a migliorare la capacità di separazione. Sulla base di
questa constatazione abbiamo, come ho detto la volta scorsa,
avviato i primi interventi di selezione manuale che sono stati
eseguiti sui cumuli di plastiche presso il Centro regionale di
Brissogne, svolto dagli addetti del centro stesso. Abbiamo
verificato che questi risultati non sono risultati efficaci per il
miglioramento della qualità del prodotto conferito. Quindi abbiamo
successivamente studiato e verificato la possibilità di dotare il
Centro di Brissogne di un sistema di selezione delle plastiche
derivanti dalle raccolte pubbliche. Valeco ha presentato una serie
di proposte tecniche ed economiche, che sono state valutate dagli
uffici, ed il servizio competente, a novembre 2011, ha autorizzato
l'acquisizione del nuovo sistema che consiste essenzialmente in un
impianto composto da una zona di carico del materiale, quindi da un
nastro trasportatore lungo il quale effettuare un
triage
del
materiale. Valeco ha quindi provveduto ad eseguire tutte le fasi
della gara per l'acquisizione del sistema, il cui costo complessivo
è risultato pari a 79.800 euro più IVA. Gli oneri di gestione
dell'impianto complessivi, comprensivi anche della quota di
ammortamento dell'impianto, sono stati valutati in 140.726,10 euro
annui più IVA.
Per quanto riguarda gli oneri per la Regione, l'avvio del nuovo
sistema innanzitutto non comporta alcun onere a carico della
Regione, poiché le modalità di gestione di questo impianto
dispongono che lo stesso venga gestito in modo da compensare gli
oneri gestionali comprensivi dell'investimento, con i contributi
che verranno riconosciuti dal consorzio COREPLA. Alla Regione è
stabilito che vengano garantiti introiti nella misura del 70
percento di quanto corrisposto da COREPLA, nel caso in cui sia
assicurato il raggiungimento almeno dei livelli previsti della
seconda fascia, nell'ambito dell'accordo nazionale ANCI-COREPLA,
cioè a partire dal 1° aprile di quest'anno e sino al 31 dicembre
2013, una presenza di frazione estranea compresa fra il 4 e il 15
percento cui corrisponde il riconoscimento di un corrispettivo pari
a 194,74 euro a tonnellata. Questi sono dati che si trovano anche
su Internet, perché sono stabiliti nell'accordo ANCI-COREPLA.
L'importo, nella misura definita, dovrà essere versato da Valeco
alla Regione anche quando il livello di selezione raggiunto non
risulta essere conforme alla seconda fascia di contribuzione: in
questo caso, oltre al versamento alla Regione della quota di
introiti, ogni onere addebitato dalla COREPLA per il trasporto
fuori dalla Valle d'Aosta di questa frazione di plastica sarà a
carico di Valeco. Qualora, per contro, la società Valeco assicuri
il raggiungimento della fascia superiore, cioè una presenza di
frazione estranea inferiore al 4 percento, per cui è previsto un
corrispettivo di 276,41 euro a tonnellata, la società potrà
trattenere oltre al 30 percento dell'importo ulteriori 20 euro a
tonnellata, provvedendo al riversamento alla Regione della restante
somma. Quindi le entrate per la Regione saranno conseguenti al
raggiungimento dell'una o dell'altra fascia, e proporzionali alle
quantità risultanti dalla selezione attuata.
Presidente
- La parola al Consigliere Bertin.
Bertin (ALPE)
- Grazie Presidente.
Una frazione piccola, come dice l'Assessore, ma molto
significativa non solo in termini generali ma anche strettamente
finanziari: ogni anno, da questo punto di vista, si perdono
centinaia di migliaia di euro, fra i 600.000 e gli 800.000 euro, e
forse più. Insomma, si tratta di cifre molto significative per
questo periodo, ma in generale, tanto più per un Assessorato come
il suo che non ha queste disponibilità così grandi. Lei sottolinea
l'irrilevanza o quasi di questo aspetto, mentre a mio avviso è una
questione piuttosto importante.
In questi mesi abbiamo evidenziato il fatto che in Valle d'Aosta
vengono raccolti più materiali plastici rispetto alle altre
Regioni, ma se poi guardiamo alla qualità, il risultato è molto
diverso e negativo. Colpa dei Valdostani? Non credo che i
Valdostani siano poi così differenti dalle altre Regioni, almeno da
questo punto di vista! Colpa forse da attribuire non solo ai
cittadini, ma anche a chi organizza il servizio, a chi in questi
anni forse ha sottovalutato questa piccola frazione. Adesso
fortunatamente si inizia a prenderla in considerazione e certamente
è positivo questo interessamento. Questo nuovo impianto può -
speriamo - dare dei risultati, ma credo che non sia sufficiente e
che vada guardato più in generale questo aspetto, che vada
impostata una politica più in prospettiva, con degli obiettivi
precisi, cercando di recuperare queste somme ingenti che per anni
abbiamo perso e non abbiamo neanche preso in considerazione. Non
bisognerebbe poi alla fine che si rinunciasse a questi aspetti per
bruciare tutto all'interno dell'inceneritore - o pirogassificatore,
che dir si voglia - perdendo anche i benefici dal punto di vista
finanziario di questa raccolta di materiali plastici.
Speriamo che in futuro, oltre ad acquistare questo impianto, si
imposti una politica in questo senso un po' più efficace e che dia
dei risultati. Grazie.
Si dà atto che dalle ore 10,08 riassume la presidenza il
Presidente Alberto Cerise.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK