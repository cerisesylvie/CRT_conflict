Consiglio Regionale della Valle d'Aosta - Oggetto del Consiglio n. 2779 del 22 aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2779 del 22 aprile 1987 - Resoconto
OGGETTO N. 2779/VIII - FUNZIONAMENTO DEI SERVIZI PUBBLICI DI
FISIOCHINESITERAPIA E RIABILITAZIONE DELL'U.S.L. (Interrogazione e
interpellanza).
PRESIDENTE
: Se non vi sono obiezioni, l'interrogazione
presentata dal Consigliere Torrione, e l'interpellanza presentata
dai Consiglieri Mafrica e Millet, trattando analogo argomento,
vengono discusse insieme. Do lettura dell'interrogazione presentata
dal Consigliere Torrione:
Interrogazione
Il passaggio dalla cosiddetta forma di assistenza indiretta a
quella diretta per il servizio di fisiochinesiterapia, recentemente
convenzionatosi con l'U.S.L., ha provocato alcuni inconvenienti che
andrebbero sanati specie per evitare disagi agli utenti.
Con l'attuale nuovo sistema è possibile infatti usufruire
esclusivamente di dieci prestazioni dopodichè è necessario, per
continuare nella cura, che un ortopedico dell'Ospedale convalidi la
richiesta di ulteriori sedute.
La richiesta di quest'ultima autorizzazione ha destato, tra
l'altro, non pochi problemi a moltissimi pazienti che senza
motivazione alcuna si sono visti negare la possibilità di avvalersi
di ulteriori e necessarie prestazioni fisiochinesiterapiche.
Tutto ciò premesso, il sottoscritto Consigliere
regionale
Interroga
l'Assessore competente per conoscere:
a) se non ritiene opportuno di modificare l'attuale sistema
che vincola esclusivamente a dieci le possibili prestazioni del
servizio di fisiochinesiterapia con possibilità di ulteriore
proroga a condizione che tale circostanza venga convalidata da un
ortopedico ospedaliero;
b) se non considera l'opportunità, visti gli inconvenienti
determinatisi, di ritornare al sistema di assistenza indiretta per
quanto attiene le prestazioni del servizio di
fisiochinesiterapia.
PRESIDENTE
: Do lettura dell'interpellanza presentata dai
Consiglieri Mafrica e Millet:
Interpellanza
Richiamata l'importanza riconosciuta alla riabilitazione
nell'ambito delle norme per la programmazione sanitaria di cui alla
legge 595/1985;
Ricordato che il piano sanitario regionale tuttora vigente
prevede una serie di interventi rimasti finora sulla carta
(completa copertura territoriale, istituzione di un dipartimento
della riabilitazione quale momento unificatore e di coordinamento,
ecc.....);
Avuta notizia che, nell'attuale carenza della struttura
pubblica, vengono frapposte complicazioni burocratiche alla
utilizzazione da parte dei cittadini delle strutture di
riabilitazione convenzionate;
i sottoscritti Consiglieri regionali
Interpellano
la Giunta regionale per conoscere:
1)
le intenzioni della Giunta regionale in merito alla
realizzazione di un efficiente servizio pubblico di
riabilitazione;
2)
se la Giunta intende prendere iniziative per
ridurre i passaggi burocratici ed i tempi di attesa necessari per
le prestazioni fisiatriche presso strutture convenzionate.
PRESIDENTE
: Ha chiesto di illustrare l'interpellanza il
Consigliere Mafrica, ne ha facoltà.
MAFRICA (P.C.I.):
Forse non ho fatto bene ad accogliere
la proposta del Presidente del Consiglio di unificazione, perchè
l'illustrazione dell'interpellanza porterà via più tempo di quello
auspicabile negli ultimi cinque minuti di Consiglio.
La riabilitazione, ci insegnano i nostri amici medici, è una
delle tre fasi, e non certamente la meno importante, per una
corretta impostazione sanitaria. Il fatto è confermato dalla legge
595/85, che fissa gli indirizzi per il piano sanitario nazionale;
fra queste norme, all'interno dei posti letto previsti sul
territorio, è stabilito che l'1 per mille del 6,5 per mille
complessivo debba essere destinato alla riabilitazione. D'altronde,
anche il piano sanitario regionale del 1983 aveva trovato per la
riabilitazione uno spazio abbastanza consistente; vi erano delle
proposte che miravano alla completa copertura territoriale dei
servizi di riabilitazione, che miravano ad avere un dipartimento di
riabilitazione che unificasse le attività sul territorio e quelle
in sede ospedaliera, e dobbiamo dire, purtroppo, che non sono stati
fatti molti passi in avanti, in questa direzione, da parte del
servizio pubblico. Infatti, la Giunta regionale ha dato indicazioni
e il Comitato di gestione dell'U.S.L. ha provveduto, almeno per una
parte dei servizi di riabilitazione, a fare convenzioni con
strutture private.
Vorremmo sapere, visto che ci sembra opportuno portare
l'attenzione su questa parte del servizio sanitario, quali siano le
intenzioni della Giunta rispetto alla realizzazione di quei servizi
previsti nel piano sanitario e alla necessità di avere un servizio
pubblico comunque efficiente in questo campo. Vorremmo anche sapere
se la Giunta sia a conoscenza e se intenda intervenire rispetto ad
alcune difficoltà che incontrano i cittadini nell'utilizzazione
delle strutture private convenzionate.
Ci risulta che, inizialmente, si sia lasciata la possibilità al
medico di base di fare un certo numero di prescrizioni e che, in un
secondo tempo, invece, il numero delle prestazioni fisioterapiche o
di riabilitazione necessarie sia stato limitato a dieci,
costringendo i medici di base o a ordinare parti di cicli di
prestazioni, per rimanere nel limite delle dieci, oppure
costringendo il paziente, una volta ultimato un ciclo di
prestazioni, a rivolgersi ad uno specialista pubblico, rimanendo in
lista di attesa per periodi che ci si dice siano dell'ordine
del
mese e mezzo, due mesi.
Siamo sempre dell'idea che, per quanto possibile, siano i
servizi pubblici a dover dare tutto quanto è necessario ai
cittadini, ma riteniamo anche che, quando si è costretti a
ricorrere a strutture private, si debba cercare di ridurre al
minimo la difficoltà per il cittadino, che è costretto a ricorrere
a questo tipo di interventi.
Vorremmo sapere, da parte dell'Assessore competente, quali siano
le intenzioni della Giunta in merito a questi due ordini di
problemi.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Non è esatto quanto dice il Consigliere
Mafrica, riportato anche dal giornale "Le Travail", che,
inizialmente, dopo la stipula delle convenzioni, fosse libero
l'accesso con la sola richiesta del medico di base anche per più
prestazioni; è vero che, fintanto che si andava in "diretta",
bastava la richiesta del medico di base. Dal momento della
convenzione si è stabilito che, per le prime dieci prestazioni,
bastasse la richiesta del medico di base e, per le prestazioni
successive, un controllo specialistico.
Per quanto riguarda le liste di attesa, in neurologia e
geriatria non ve ne sono, per cui nel giro di una settimana si
fanno le visite; in ortopedia e traumatologia le liste di attesa
sono di un mese.
Si chiede quali siano le intenzioni dell'Amministrazione
regionale e dell'U.S.L.. È evidente che una revisione del sistema
riabilitativo sul territorio e all'ospedale sia necessaria, come
abbiamo già detto in risposta ad altre interpellanze riguardanti
altri settori, in quanto si è verificata, nel campo della
riabilitazione, una crescente domanda sul territorio, all'interno
dell'ospedale, e, pertanto, il personale previsto nel piano
sanitario regionale è insufficiente. Infatti, è stata data nel
passato - i concorsi seguiranno nei prossimi mesi - la possibilità
all'U.S. L. di derogare in questo campo, nel senso di togliere
sette infermiere professionali nell'organico interno dell'ospedale
per spostarle fra gli operatori della riabilitazione. Quindi,
l'organico attuale verrà rinforzato, all'interno dell'ospedale e
sul territorio, di sette unità.
È chiaro che con questo non si risolve il problema, perchè tutti
saranno concordi nel riconoscere che c'è stata una richiesta "ad
escalation": abbiamo iniziato dando un piccolo servizio e poi la
richiesta è cresciuta in modo enorme.
Si prevede una revisione per la riabilitazione, in applicazione
della legge 595, come diceva il Consigliere Mafrica prima, che
stabilisca che l'1 per mille dei posti letto, sia di ospedali
pubblici che convenzionati, debbano essere destinati alla
riabilitazione.
L'unità operativa di cura e riabilitazione, prevista sul piano,
non è ancora stata messa in funzione in quanto il problema è legato
all'ortopedia e traumatologia; si sa bene che, attualmente, sono
nove i medici, sono già state fatte le opzioni per l'unità
operativa di cura e riabilitazione, ma non si è ancora espletato il
concorso per il primario, anche perchè, se andiamo a scorporare
altre persone da questa unità operativa che è già sotto organico e
con i problemi che si ritrova, peggioreremmo la situazione
dell'ortopedia-traumatologia.
Quindi, se prima si andava in "indi retta", giustamente, perchè
c'era il problema della carenza degli operatori sul territorio e
all'interno dell'ospedale, adesso, visto che alcune prestazioni
venivano fatte fuori Valle e pertanto come ente pubblico non
avevamo la possibilità di controllare, come prescrive la legge, se
chi forniva queste prestazioni fosse in regola, si è pensato bene
di andare in "convenzionata", in quanto, oltre alla possibilità di
verificare se chi chiede la convenzione sia a norma di legge,
possiamo anche spuntare dei costi più bassi all'Amministrazione per
l'U.S.L..
Dal momento della convenzione, iniziata al mese di ottobre, c'è
stato un aumento di prestazioni, tant'è vero che nel primo
trimestre 1987 sono state fornite ben 8417 prestazioni
convenzionate, cosa fuori dal normale; erano stati previsti 180
milioni per convenzioni di questo genere e siamo, dopo un
trimestre, a 120 milioni.
A questo punto è evidente che la richiesta fatta dagli
interpellanti non può essere accettata, in quanto il controllo
dovrà essere ancora superiore, perchè qui c'è un'inflazione di
richieste che supera anche quella che può essere la necessità della
popolazione. Non è possibile che nel giro di tre, quattro mesi ci
siano questi aumenti di domanda. Pertanto, è giusto ed è
riconosciuto dalla legge, che prevede le convenzioni, che ci siano
i controlli specialistici ed ora che le richieste sono fatte solo
da parte del medico di base, vista l'inflazione di domande, non è
detto che non si debba chiedere, anche per la prima prestazione, la
visita specialistica.
PRESIDENTE:
Ha chiesto di parlare il Consigliere
Torrione, per la sua replica come interrogante, ne ha facoltà.
TORRIONE (P.S.I.):
A mio avviso, l'ultima affermazione
dell'Assessore non può che preoccupare ulteriormente, perchè di
fronte a questo problema e di fronte a quelle che sono le necessità
dei cittadini, queste richieste, anche se un pochino gonfiate, come
sostiene l'Assessore, testimoniano pur sempre un'esigenza che è
presente nella nostra collettività e, soprattutto, un'esigenza che
riguarda persone che hanno bisogno di un certo tipo di
riabilitazione. Se è vero che per godere delle prestazioni
fisiochinesiterapiche, per il futuro, anzichè servirsi solo del
medico di base, ci sarà bisogno anche dello specialista, questa
situazione, che ho cercato di denunciare, sarà destinata
inevitabilmente ad aggravarsi, quindi con altre lamentele da parte
dei cittadini.
Non ho una soluzione in tasca, dico solo che il passaggio dalla
"indiretta" alla "diretta" ha provocato dei disagi notevoli, perchè
succede che il medico di base preveda un certo numero di
prestazioni per una determinata cura, mentre, quando il paziente
arriva dall'ortopedico, questo non si sente di convalidare le
richieste del medico curante, senza - e qui sta il problema -
esperire tutte quelle indagini che sono necessarie prima di dire di
no. Non dico allora che non ci debbano essere dei controlli, ma
questi devono essere eseguiti in termini reali; se poi questo tipo
di controllo viene addirittura fatto all'origine, il problema sarà
destinato ad aggravarsi.
Credo che l'aumento, cui ha fatto cenno l'Assessore, sia un
aumento consistente, però anche il rimedio che si è attuato non ha
sortito gli effetti sperati, perchè conosco casi di persone che
avevano in effetti bisogno di ulteriori cure e questo bisogno non è
stato riconosciuto dal medico specialista: qui non ci siamo
più.
Vedo che il Consigliere Sandri mi fa un cenno di diniego con la
testa, non so se per "spirito di casta" o per difendere la
categoria, però questa situazione si è verificata. Invito quindi
l'Assessore a tenere conto dei disagi che si trovano a dover
affrontare i cittadini.
Si dà atto che alle ore 13,07 riassume la Presidenza il
Presidente BONDAZ.
PRESIDENTE
: Ha chiesto di parlare il Consigliere Mafrica,
per la replica alla sua interpellanza, ne ha facoltà.
MAFRICA (P.C.I.):
Credo che la prima responsabilità sia
della Regione e dell'U.S.L. nel non aver provveduto in questi anni
a dare spazio al servizio pubblico, perchè, senza passare
attraverso le opzioni, si poteva anche pensare a costituire
un'unità operativa ex novo.
Per quello che riguarda il personale specializzato, vorrei
sapere dall'Assessore come mai, quando lo cerchiamo noi, non lo
troviamo mai, quando lo cercano le strutture private, lo trovano
sempre. Come mai le strutture private riescono a trovare i
fisioterapisti che noi non riusciamo a trovare?
Rispetto al discorso contingente l'Assessore dice che sono
aumentate in modo spropositato le richieste; non so se ci sia
qualche abuso oppure una prevenzione sbagliata, perchè teniamo
presente che viviamo in una società in cui la popolazione anziana
diventa percentualmente più numerosa, viviamo in una Regione in cui
i fatti traumatici, collegati anche alle attività turistiche, sono
di un certo rilievo, quindi può anche darsi che fosse sbagliata la
previsione.
Si facciano tutti i controlli, Assessore, però non si faccia
aspettare la gente un mese o due. Personalmente, sono andato a fare
le analisi del sangue il 17 di questo mese e mi hanno detto che i
risultati saranno pronti il 28: undici giorni di attesa sono una
media normale o è un caso eccezionale?
Le assicuro comunque che anche l'attesa di undici giorni mi crea
dei problemi, quindi mi rendo conto che aspettare un mese dopo aver
fatto il primo ciclo di prestazione, prima di avere il secondo, può
creare dei problemi anche ai fini terapeutici. Invito quindi
l'Assessore a tenere presente questa serie di problemi, prima di
tutto per dare una struttura pubblica capace di provvedere
direttamente e poi per rendere al massimo possibile, per il
cittadino, usufruibile questo tipo di servizio.
PRESIDENTE
: Signori Consiglieri, data l'ora i lavori
vengono sospesi, per riprendere questo pomeriggio alle ore 16.
La seduta è tolta.
La seduta termina alle ore 13,13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK