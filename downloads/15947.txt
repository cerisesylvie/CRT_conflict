Consiglio Regionale della Valle d'Aosta - Oggetto del Consiglio n. 2280 del 18 novembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2280 del 18 novembre 1996 - Resoconto
SEDUTA POMERIDIANA DEL 20 NOVEMBRE 1996
OGGETTO N. 2280/X Disegno di legge: "Autorizzazione di maggiore
spesa per l'attuazione della legge regionale 26 gennaio 1993, n. 4
(Interventi per la riqualificazione e lo sviluppo dell'area
industriale "Cogne" di Aosta) e sottoscrizione di quote del
capitale sociale di struttura Valle d'Aosta S.r.l.".
Articolo 1 (Autorizzazione di spesa)
1. Per l'attuazione delle linee di intervento di cui
all'articolo 2 della legge regionale 26 gennaio 1993, n. 4
(Interventi per la riqualificazione e lo sviluppo dell'area
industriale "Cogne" di Aosta) è autorizzata la maggiore spesa di
lire 2.200 milioni.
Articolo 2 (Sottoscrizione di quote)
1. Al fine di sostenere l'attività svolta da Struttura Valle
d'Aosta S.r.l., costituita ai sensi della legge regionale 12 maggio
1994, n. 17, concernente integrazioni e modalità di attuazione
della legge regionale 4/1993, per l'attuazione delle linee di
intervento di cui all'articolo 1, la Giunta regionale è
autorizzata, ai sensi dell'articolo 5 della legge regionale 28
giugno 1982, n. 16 (Costituzione della Società finanziaria
regionale per lo sviluppo economico della Regione Valle d'Aosta), e
successive modificazioni, a conferire specifico mandato a Finaosta
S.p.A. per la sottoscrizione di ulteriori quote del capitale
sociale di Struttura Valle d'Aosta S.r.l. fino all'importo massimo
di lire 1.500 milioni.
2. La sottoscrizione è finalizzata alla costituzione di una
riserva di liquidità che assicuri flessibilità finanziaria nelle
operazioni di gestione e manutenzione del patrimonio
immobiliare.
Articolo 3 (Norme finanziarie)
1. L'onere derivante dall'applicazione della presente legge,
ammontante a complessive lire 3.700 milioni, graverà per lire 2.200
milioni sul capitolo 46965 (Spese per l'acquisto dei beni immobili
concernenti l'area industriale Cogne di Aosta di cui all'articolo
1, comma 1, della legge regionale 26 gennaio 1993, n. 4) per gli
interventi di cui all'articolo 1 e per lire 1.500 milioni sul
capitolo 35620 (Spese per la costituzione del fondo di dotazione
della Finaosta S.p.A. per gli interventi della gestione speciale)
per la sottoscrizione di cui all'articolo 2, del bilancio per
l'anno in corso.
2. Alla copertura dell'onere di cui al comma 1 si provvede
mediante riduzione di pari importo degli stanziamenti iscritti al
capitolo 69020 (Fondo globale per il finanziamento di spese di
investimento) a valere sugli interventi previsti all'allegato n. 1
al bilancio per l'esercizio 1996, relativi a:
a) Industria ed energia - Gestione del patrimonio industriale
regionale (B 2.1.)
lire 3.000.000.000;
b) Industria ed energia - Iniziative per lo sviluppo energetico
(B 2.4.)
lire 700.000.000.
Articolo 4 (Variazioni di bilancio)
1. Alla parte spesa del bilancio di previsione della Regione per
l'esercizio finanziario 1996 sono apportate, in termini di
competenza, le seguenti variazioni:
a) in diminuzione:
capitolo 69020 "Fondo globale per il finanziamento di spese di
investimento"
lire 3.700.000.000
b) in aumento:
capitolo 46965 "Spese per l'acquisto dei beni immobili
concernenti l'area industriale Cogne di Aosta di cui all'articolo
1, comma 1, della legge regionale 26 gennaio 1993, n. 4"
lire 2.200.000.000
capitolo 35620 "Spese per la costituzione del fondo di dotazione
della Finaosta S.p.A. per gli interventi della gestione
speciale"
lire 1.500.000.000
Articolo 5 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Comunico al Consiglio che il 27 settembre 1996 era
stato richiesto il parere al CREL, che non è pervenuto nei trenta
giorni previsti dalla legge.
Ha chiesto la parola il relatore, Consigliere Lanivi.
Lanivi (PVA) Do per letta la relazione.
Presidente Ha chiesto la parola il relatore, Consigliere
Chenuil.
Chenuil (GV-PDS-SV) Per aggiungere che in IV Commissione è stato
presentato un emendamento per la dichiarazione di urgenza ed è
stato votato a maggioranza.
Presidente È aperta la discussione generale. Ha chiesto la
parola il Vicepresidente Viérin Marco.
Viérin M. (PpVA) Due domande per capire meglio. Come gran parte
dei colleghi sanno, venerdì il gruppo di lavoro è stato chiamato in
audizione dalla IV Commissione in merito al problema dell'ex area
Cogne e di tutto quello che ne consegue.
Il gruppo di lavoro ristretto presumo parteciperà, il
sottoscritto aveva un altro impegno, l'ho disdetto, pertanto sarò
presente. Però questo disegno di legge arriva prima di questo
incontro con la IV Commissione, e quindi anche se il valore è di 3
miliardi e rotti è importante capire un passo della relazione che è
allegata al disegno di legge, dove si dice "occorre poi rilevare la
complessità e l'eterogeneità degli interventi concernenti anche in
parte il contesto esterno all'area". Chiedo all'Assessore se una
parte di questi 3 miliardi interesserà anche una parte esterna
dell'area, cioè se diamo delega alla società Vallée d'Aoste
Structure di intervenire con una parte di questi fondi anche per
interventi che sono fuori dall'area ex Cogne.
L'altra domanda riguarda sempre un passaggio della relazione,
dove si dice: "in considerazione della particolare articolazione
dei flussi finanziari della società Vallée d'Aoste Structure si
rende infatti opportuno costituire una riserva di liquidità". In
merito a questa particolare articolazione dei flussi finanziari, a
quel che mi risulta ci sono spese di progettazione, ci sono state
spese per procedere alle prime fasi degli appalti, e così via;
vorrei sapere se c'è qualcos'altro.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Per quanto riguarda la prima domanda
probabilmente non è formulato bene il testo della relazione. Vallée
d'Aoste Structure può intervenire solo sull'area Cogne, però
nell'area Cogne ci sono più zone. La zona per cui ci sono i
finanziamenti è quella dove bisogna effettuare la bonifica e dove
bisogna prevedere la strada di attraversamento ovest-est; su quella
ci sono dei finanziamenti. Su altri tipi di intervento che non
riguardano quei particolari casi che ho detto prima, bisogna che
Vallée d'Aoste Structure abbia i fondi per conto suo; se deve
riparare il tetto di un edificio di cui è proprietaria, non può
utilizzare i fondi della CEE, se deve provvedere alla recinzione -
probabilmente ci si riferisce a questo, che delimita poi l'area che
viene locata a CAS - per questo non è possibile utilizzare i
finanziamenti CEE, quindi occorrono finanziamenti forniti dalla
Regione. Quindi i programmi di Vallée d'Aoste Structure sono tutti
sull'area Cogne.
Vallée d'Aoste Structure ha anche il compito di far fronte agli
impegni che la Regione ha preso al momento dell'acquisto dell'area.
L'area la paghiamo in rate, finiremo di pagarla nel '97-'98, su
queste rate corrono degli interessi, Vallée d'Aoste Structure ha
anche dovuto e deve far fronte all'IVA per l'acquisto dell'area, ha
anche sue spese di gestione, per avere una liquidità che non la
costringa a ricorrere ad anticipi di Finaosta, che poi noi comunque
dobbiamo rimborsare, si è previsto che per i suoi interventi ci sia
questo miliardo e mezzo di liquidità nel capitale.
Presidente Ha chiesto la parola il Vicepresidente Viérin Marco
per dichiarazione di voto.
Viérin M. (PpVA) Dico subito che ci asterremo dal votare questo
disegno di legge, perché posso anche credere alle risposte
dell'Assessore, però ci sono troppe cose che sono nebulose in
questa situazione. Il sottoscritto e altri colleghi avevano
sollecitato perché questo gruppo di lavoro venisse costituito e
perché venisse riunito; poi nel corso di tali riunioni, che mi pare
siano state non più di 3 o 4 nell'arco di 3 anni e mezzo, abbiamo
avuto grossi problemi anche per cercare di capire alcune cose. Cose
che affronteremo tranquillamente venerdì in IV Commissione.
Il gruppo dei Popolari per la Valle d'Aosta quindi si asterrà,
non volendo votare contro perché l'area Cogne deve essere oggetto
di interventi da parte della pubblica amministrazione, ma
probabilmente abbiamo anche idee diverse, quindi ci asterremo dal
votare il provvedimento.
Presidente Si passa all'esame dell'articolato nel testo
predisposto dalla IV Commissione.
Pongo in votazione l'articolo 1:
Presenti: 27
Votanti e favorevoli: 22
Astenuti: 5 (Chiarello, Collé, Lanièce, Marguerettaz e Viérin
Marco)
Presidente Pongo in votazione l'articolo 2:
Presenti: 27
Votanti e favorevoli: 22
Astenuti: 5 (Chiarello, Collé, Lanièce, Marguerettaz e Viérin
Marco)
Presidente Pongo in votazione l'articolo 3:
Presenti: 27
Votanti e favorevoli: 22
Astenuti: 5 (Chiarello, Collé, Lanièce, Marguerettaz e Viérin
Marco)
Presidente Pongo in votazione l'articolo 4:
Presenti: 27
Votanti e favorevoli: 22
Astenuti: 5 (Chiarello, Collé, Lanièce, Marguerettaz e Viérin
Marco)
Presidente Pongo in votazione l'articolo 5:
Presenti: 27
Votanti e favorevoli: 22
Astenuti: 5 (Chiarello, Collé, Lanièce, Marguerettaz e Viérin
Marco)
Presidente Ha chiesto la parola il Consigliere Chiarello per
dichiarazione di voto.
Chiarello (RC) Mi sono astenuto e mi astengo per le stesse
motivazioni che ha detto Viérin, anche se ritengo importante il
lavoro in quell'area; spero di essere più informato. Volevo anche
dire che potremmo recuperare per quell'area i 300 milioni del
CREL.
Presidente Pongo in votazione la legge nel suo complesso:
Presenti: 28
Votanti e favorevoli: 22
Astenuti: 6 (Chiarello, Collé, Lanièce, Linty, Marguerettaz e
Viérin Marco)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK