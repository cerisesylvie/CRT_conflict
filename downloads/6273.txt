Consiglio Regionale della Valle d'Aosta - Oggetto del Consiglio n. 736 del 18 luglio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 736 del 18 luglio 1984 - Resoconto
OGGETTO N. 736/VIII - NOMINA DEGLI ASSESSORI COMPONENTI LA
GIUNTA REGIONALE.
PRESIDENTE
: Signori Consiglieri, presumo che la
discussione generale abbia già avuto luogo pertanto darò la parola
per eventuali dichiarazioni di voto.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Noi ribadiamo il voto contrario a
questa Giunta.
Il Presidente della Giunta ha detto che qualcosa è cambiato.
Secondo noi è cambiato qualcosa nel senso che si sono sostituiti
alcuni Assessori ma non per volontà autonoma delle forze di
maggioranza, bensì per una serie di condizioni che si sono venute a
creare. Nella realtà, dopo due crisi, ci viene riproposta nella
sostanza la stessa formazione politica che c'era in precedenza.
Noi riteniamo che questa non sia la risposta che la Regione
Valle d'Aosta si aspettava. Non è una risposta rispetto ai problemi
di prestigio, perché noi riteniamo che non si siano voluti cogliere
fino in fondo gli elementi che sono venuti dall'elettorato
valdostano. Non è una risposta alla gravità della crisi economica e
non ci sembra che questi problemi sinora siano stati affrontati con
la dovuta capacità di selezione. Non è una risposta ai problemi
sociali: da un anno, ad esempio, la legge che deve dare i 44
milioni di mutuo è finanziata ma ancora nessuno dei richiedenti ha
avuto il mutuo per la casa.
Ci sembra che questa Giunta regionale si riproponga con un
atteggiamento difensivo di basso profilo nei rapporti con lo Stato
ed il Governo, arrivando a patti sul riparto fiscale, senza
contrastare a viso aperto le norme dello Stato, quali quelle della
Tesoreria che obbligano le casse regionali a strani marchingegni
per non mandare il denaro regionale a Roma. Invece di un
atteggiamento passivo sarebbe bene avere un comportamento di
proposta rispetto al Governo e al Parlamento su questi temi. Noi
vediamo proseguire vecchi progetti, come il finanziamento di mille
miliardi per l'autostrada, che è stato ripresentato e poi ritirato
nel precedente Consiglio, deriva da un disegno che ha già avuto
origine più di un anno fa quando, all'insaputa del Consiglio, era
stata costituita la RAV; che dovrebbe costruire il raccordo
autostradale valdostano.
Anche per quello che riguarda il Casinò noi non abbiamo notato
un mutamento dell'indirizzo generale; eppure noi abbiamo fatto
delle proposte precise in questo senso, mentre vediamo che la
Giunta non vuole affrontare la questione nel suo insieme.
Non si è voluto neppure tener conto di quel fatto importante che
è stato il risultato del 17 giugno: per la prima volta in questi
dieci anni l'Union Valdôtaine ha ricevuto un colpo molto duro dal
proprio elettorato e per la prima volta il Partito Comunista ha
avuto la possibilità di essere il primo partito in Valle d'Aosta.
Nonostante questo si ritorna allo stesso schema di maggioranza
senza fare nessuna riflessione su questi fatti.
Noi non voteremo per questo esecutivo che nasce senza respiro
politico. Le stesse risposte che il Presidente della Giunta ha dato
al termine della discussione generale ci sembrano banalizzare i
problemi politici e sociali della nostra Regione. Ci si limita a
vantare quanto la Giunta fa, mentre in realtà si tratta solo di
normale amministrazione, e non si affrontano le situazioni nella
loro dinamica complessiva. Ci sembra che questo esecutivo continui
a mancare, come quello precedente, della credibilità rispetto alla
popolazione valdostana e addirittura, permanendo in questa ipotesi,
getti discredito sull'intero Consiglio regionale.
Per questi motivi noi preannunciamo la nostra opposizione, che
sarà ferma o costruttiva secondo le soluzioni che verranno proposte
ai diversi problemi. E' certo che faremo opposizione nell'interesse
della Valle d'Aosta, dei lavoratori valdostani e di tutti coloro
che vogliono un cambiamento. Una certezza ci conforta: alcuni
ritengono che questa Giunta possa durare quattro anni, noi siamo
convinti che durerà molto meno!
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Noi diamo un giudizio negativo
sull'esecutivo che si sta per formare.
Avevamo una Giunta a termine che si era posta alcuni problemi e
non aveva il tempo materiale per proporre soluzioni definitive. Ora
invece ci troviamo con una Giunta di legislatura e i problemi che
ci sono stati enunciati sono gli stessi che la stessa doveva
risolvere in sei mesi. A noi sembra che questa sia una mancanza di
respiro. Si ha la sensazione che la Giunta sia stata fatta per
durare quattro anni, invece nei fatti e nelle parole sembra che
assolva ancora al compito di affrontare un certo tipo di
emergenza.
Vorrei fare alcune riflessioni molto brevi sulla replica del
Presidente. Io confuto il giudizio espresso nei confronti del
Consigliere Tonino, di un'opposizione senza idee. Abbiamo enunciato
molti problemi importanti come quello, di costume, dell'abolizione
del tiro al piccione.
...(INTERRUZIONE)...
Anche attraverso le piccole scelte si danno dei segnali! Si è
aspettato che lo Stato emanasse un disegno di legge per abolire il
tiro al piccione!
Abbiamo presentato una serie di proposte per la tutela dei beni
culturali e per il turismo, ma la Giunta ha detto che tutte le idee
proposte non meritavano una attenzione particolare e ha respinto le
mozioni. Si vuole un'opposizione all'arma bianca che ogni giorno
faccia una requisitoria nei confronti della Giunta o si vuole
un'opposizione propositiva? Visto che questa Giunta sta per
insediarsi noi riteniamo che si possa instaurare un certo rapporto
di collaborazione seppure da banchi diversi.
Il Presidente ha contestato la mia affermazione sulla divisione
dei compiti tra i partiti. Io posso capire, Signor Presidente, che
lei presiede una coalizione in cui ci sono dei partiti nazionali e
riconosco che, sotto questo aspetto, c'è un passo avanti nel
comunicato del suo movimento, perché i cosiddetti partiti "stato -
nazionali" stavolta sono stati chiamati solo "nazionali", quindi
una differenziazione è stata fatta. Io credo, comunque, che
l'atteggiamento sostanzialmente resti quello enunciato nel mio
precedente intervento, anche perché so che c'è il tentativo di
regionalizzare la politica da parte del movimento dell'Union
Valdôtaine e dei cosiddetti movimenti regionalisti e delegare la
gestione della politica "estera" ai partiti nazionali. E' un di
vecchio schema che ha presieduto la vita politica valdostana per
anni. Io credo che, purtroppo, permanga ancora, anche per un
difetto dei partiti nazionali che hanno lasciato per lungo tempo la
gestione dell'autonomia ai movimenti regionalisti e sotto questo
aspetto faccio anche dell'autocritica.
Sul problema dell'immagine sembra che noi non abbiamo il titolo
a discuterne, quasi che incomba su di noi una maledizione divina.
Noi non abbiamo nessuna maledizione, crediamo di aver agito
correttamente in quest'aula e fuori e non abbiamo mai fatto accenni
che non fossero improntati alla massima correttezza. Credo che
questo sia un atto dovuto al Partito Socialista, anche perché in
passato siamo stati trattati in maniera sostanzialmente diversa. Il
Presidente Caveri diceva una frase molto suggestiva: "La politica è
un fiume in movimento", questo per dire che le situazioni che oggi
appaiono in un certo modo mutano sostanzialmente.
Quello che qui non cambia è il modo di governare. La novità
sostanziale sarebbe stata una coalizione diversa e soprattutto un
modo diverso di governare. Siamo anche noi per il metodo della
programmazione, però questo metodo bisogna assumerlo come elemento
trainante di una politica di governo e non sciorinare, nei fatti,
una serie di provvedimenti che dimostrano che si vive alla
giornata. Così si dicono e si pensano certe cose che sono
contraddette nel modo quotidiano di fare politica.
Il nostro giudizio è negativo anche perché qualcuno dice che
questa Giunta si è autoemendata. No, questa Giunta si è fatta
emendare dall'esterno. Questo concetto deve essere ben chiaro. Fino
all'altro giorno il discorso della riproposizione dello stesso
esecutivo era un dato di fatto, poi è venuto il gesto del
Consigliere Pollicini e allora è mutata la logica. Era valida
quella di prima? E' valida quella di adesso? La storia darà poi i
suoi giudizi, io dico solo che l'atteggiamento della Giunta è stato
imposto dall'esterno.
L'ultima considerazione è che quando un governo è debole
prevalgono altri poteri all'interno del Consiglio. Se non si vuole
un governo dei giudici bisogna che esso sia estremamente
autorevole, al di sopra di ogni sospetto, allora si avrà la
capacità di determinare il futuro della nostra Regione. Comunque
sono d'accordo con il Presidente quando dice che le riflessioni si
faranno al termine della inchiesta sul Casinò. Se si dovranno
esprimere dei giudizi essi dovranno essere ponderati, responsabili
e basati su dati di fatto specifici e non su supposizioni. Non
abbiamo mai condiviso il fare politica in base a considerazioni che
non fossero riferite ad elementi oggettivi.
Aspettiamo con tranquillità, però mettiamo in atto tutti quegli
elementi che consentono di recuperare il terreno perduto senza fare
un discorso autolesionista. Non credo che qualcuno voglia affondare
il dito nella piaga per dare un'immagine più deleteria della
Regione, che invece ha bisogno di uno sforzo collettivo dell'intera
istituzione per ristabilirsi all'esterno.
Esiste la sensazione che un certo immobilismo domini la vita
politica valdostana, per questo noi ribadiamo il nostro
atteggiamento di opposizione a questa Giunta, opposizione corretta,
costruttiva e ferma.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Dopo la scarna replica del
Presidente della Giunta, ribadisco il mio netto no alla formazione
di questa Giunta anche perché non riesco a capire come, dopo due
crisi regionali, si sottoponga al Consiglio regionale la stessa
maggioranza, con gli stessi uomini che hanno condiviso le stesse
responsabilità politiche dell'ex Presidente Andrione, anche se con
un solo piccolo cambiamento.
Non creda il Consigliere Pedrini che entrare nella maggioranza
significhi finanziare le funivie e l'autostrada del Monte
Bianco.
Io ribadisco la mia netta opposizione che sarà costruttiva per
cambiare qualcosa in questo modo di governare.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Nel mio precedente intervento sono stato
alquanto pesante sul degrado delle istituzioni nazionali e di
conseguenza sul degrado di quelle regionali. Non l'ho detto a
sproposito ma perché è la realtà.
Dall'intervento di qualcuno in quest'aula sembra che in Valle
d'Aosta non sia successo niente, sembra che il Presidente della
Giunta non abbia ricevuto un mandato di cattura e non sia
latitante, sembra che siamo noi a voler infangare la nostra
Regione. Mi guarderei bene dal comportarmi in questo modo. Io ho
illustrato quella che è la realtà della situazione in cui ci
troviamo. Ci vuole una presa di coscienza e bisogna porre rimedio a
questa situazione. Penso che nessuno di noi voglia cercare di fare
affondare la barca; ognuno di noi, dal suo punto di vista
ideologico e partitico, cerca di collaborare per migliorare e
risolvere i problemi della nostra Regione.
Mi sia però consentito di fare due piccole precisazioni e mi
riferisco al Consigliere Pedrini. Mi pare fuori luogo utilizzare i
temi "partigiano" e "resistenza" come il prezzemolo. Sono io il
primo a togliermi il cappello e a rispettare la battaglia per la
libertà, però questo non deve diventare un sistema per tutelare
certe situazioni. Noi adesso siamo nella fase post-bellica,
dobbiamo guardare avanti e dovremmo cercare di non essere dei
nostalgici, come qualcuno da l'impressione di essere. Se si entra
nel merito del problema bisognerebbe cercare di guardare la realtà
e la verità anche se a volte sono amare. Certi presunti partigiani
di allora si sono arricchiti sulla pelle e sulle spalle dei
cittadini e dei lavoratori. Abbiamo un esempio emblematico che è
quello della Liguria, dove allora sono stati commessi dei delitti
da gente che diceva di lottare per la libertà.
Per quanto riguarda il problema dell'autostrada anche qui il
Consigliere Pedrini ha sbagliato valutazione. Non è vero che noi
siamo contrari all'autostrada, è vero il contrario, almeno per
quanto riguarda la mia forza politica. Noi siamo favorevoli. Noi
siamo contrari al finanziamento regionale dell'autostrada perché il
Consigliere Pedrini, che da vent'anni si trova in questo Consiglio
mentre io sono appena arrivato, mi potrà insegnare molte cose, ma
una cosa io riesco a capirla: 1200 miliardi saranno utilizzati in
lottizzazioni clientelari. Per questo noi diciamo che è lo Stato
che deve provvedere al finanziamento dell'autostrada e non
certamente la Regione che invece utilizzare quei soldi per
costruire le case. Noi diciamo si all'autostrada ma con il
finanziamento dello Stato.
Fatte queste premesse voglio ribadire il giudizio negativo del
Movimento Sociale Italiano Destra Nazionale su questa nuova
maggioranza anche se devo dare atto che qualcosa è cambiato, ma non
è ancora sufficiente. Il Movimento Sociale Italiano sarà comunque
attento e critico sui nuovi impegni di questa Giunta regionale. La
nostra opposizione sarà dura ma costruttiva nell'interesse del
popolo valdostano.
PRESIDENTE
: Ha chiesto la parola il Consigliere Marcoz;
ne ha facoltà.
MARCOZ (U.V.):
Signor Presidente della Giunta, Signor
Presidente del Consiglio, Signori Colleghi Consiglieri, che stiamo
attraversando un momento difficile della vita politica valdostana,
lo dimostrano questa mattina, chiaramente, vari interventi
fatti.
Sia per la maggioranza che per la minoranza, penso, si viva in
continua "suspense", come si dice in termini moderni; d'altronde
siamo eletti dal popolo in modo democratico, e dobbiamo
amministrare e di conseguenza fare politica.
Questo credo sia il nostro compito e dovere.
Mentre posso capire lo stato d'animo di alcuni colleghi di
Consiglio, ex Colleghi di Giunta, non riesco invece a capire la
posizione che ha assunto nei miei confronti il mio Movimento.
Purtroppo sono solo passate 24 ore ed è difficile dare un giudizio,
visto il momento, così a caldo.
Qualcuno stamattina diceva "Fossimo oggi qui a formare una
Giunta nuova, una Giunta che comprenda, nessuno della Giunta
precedente, della precedente legislatura," mi starebbe molto bene.
Più volte l'ho dichiarato facendo battute varie in giro. Sarebbe
una scelta coraggiosa, sarebbe un modo, inappuntabile,
politicamente, di fare politica.
Però credo che chiedere al sottoscritto, in questo momento, in
queste circostanze, in questo frangente, di ritirarsi in
disparte... Perché? Mi sembra strano.
Rollandin, tu nella passata legislatura hai fatto l'Assessore
alla Sanità, io ho fatto l'Assessore all'Agricoltura... abbiamo,
come qualcuno diceva prima, viaggiato sulla stessa barca, approvato
e non approvato; fatto e disfatto; sempre con il nostro Presidente
Andrione.
Quindi anche tu, sei, credo, nelle mie stesse identiche
situazioni.
Mi si vuol far apparire, credo, in modo diverso da quello che io
sono. Mentre da una parte mi si offrono presidenze, e lì, (per il
Movimento, è segno che sarei un degno rappresentante,) dall'altra
invece mi si nega la possibilità, la capacità di fare
l'Assessore.
Credo che, umanamente, sia inaccettabile il modo di comportarsi,
in questa maniera.
Tu prima Rollandin dicevi che ritenevi di aver, almeno, per il
tempo che hai fatto il Presidente della Giunta, che l'Assessore
alla Sanità, abbia fatto il suo dovere, svolto il suo compito nel
modo più degno possibile.
Umanamente anch'io lo ritengo.
Se si vuole la mia testa, perché io purtroppo, ..... forse, non
sono un fedelissimo dell'ideologia dell'Union Valdôtaine, .....
parlo italiano, ne sarei felice.
Perché almeno mi si dica in faccia, che non piace la mia
persona, la mia faccia, e che quindi la scelta del Movimento è
stata fatta, io dico, a maggioranza,... ed è chiaro.
Potrei continuare, ma non penso sia questo, amico Rollandin, il
discorso da farsi in questo momento, come dico, di grande
gravità.
Sebbene la logica situazione, la logica chiusura di questo mio
breve intervento, dovrebbe essere, e lo dico malamente, perché mi
sento afflitto, così personalmente, potrebbe essere, minimo, il mio
voto contrario a questa Giunta che si sta instaurando.
Al minimo con molto fair-play una astensione.
Ma quei voti che ho ricevuto durante le ultime elezioni
regionali, elezioni alle quali io ho partecipato, nella lista
dell'Union Valdôtaine; quei 2.OOO voti, quella gente, quelle
persone a cui io devo rendere conto, a cui l'Union deve rendere
conto, ... quei 2.000 voti, mi fanno dire, che, con lo spirito che
ho attualmente, ... che ho sempre avuto, che mi ritengo valdostano
ed in modo particolare unionista, debba sopportare questo
frangente, diciamo così ... delicato, debba superare questo momento
... forse di ira, di stizza nei confronti del Comité Exécutif.
Chiaramente saranno poi, nelle prossime elezioni, i nostri
elettori a giudicare certi comportamenti.
Appunto per queste conclusioni, per questo spirito che mi trovo
in questo momento, nella grande serenità, sicuro di essere un uomo
politico, un uomo di partito, ... (prima ti ho già votato nella tua
nomina di Presidente)... voterò per questa Giunta con tutte queste
riserve che mi lasciano la bocca amara.
PRESIDENTE
: Ha chiesto la parola il Consigliere Pedrini
per fatto personale; ne ha facoltà.
PEDRINI (P.L.I.):
Dico che non rispondo a quanto detto
prima per non creare delle nuove polemiche. Non credo che questo
sia il luogo né il momento migliore per rispondere.
PRESIDENTE
: Ha chiesto la parola il Consigliere
Riccarand; ne ha facoltà.
RICCARND (N.S.):
Non mi pare che dagli interventi del
Vice Presidente De Grandis (l'unico fra le forze di maggioranza che
è intervenuto nel dibattito) e del Presidente della Giunta siano
emersi elementi tali che facciano modificare le valutazioni che ho
fatto durante il mio intervento. Prendo atto che questa maggioranza
nasce con evidenti incrinature al suo interno sin dall'atto
costitutivo.
Ribadisco il voto contrario della Nuova Sinistra alla nuova
Giunta.
PRESIDENTE
: Signori Consiglieri, per la nomina degli
Assessori ricordo il disposto dell'ultimo comma dell'art. 33 dello
Statuto che così recita: "Gli Assessori preposti ai singoli rami
dell'Amministrazione sono nominati dal Consiglio su proposta del
Presidente della Giunta".
Do la parola al Presidente della Giunta per la proposta dei
nominativi degli Assessori. Ne ha facoltà.
ROLLANDIN (U.V.):
Je propose pour l'Assessorat de
l'Agriculture et Fôrets Monsieur Perrin Joseph Cesar.
PRESIDENTE
: Procediamo alla votazione segreta per la
nomina dell'Assessore all'Agricoltura e Foreste nella persona del
Consigliere Perrin. Ricordo ai Signori Consiglieri che si vota
mettendo si o no sulla scheda.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 34
Schede nulle: 1
Schede valide: 33
Si: 20
No: 12
Hanno ottenuto voti:
- PERRIN Giuseppe Cesare: 20
IL CONSIGLIO APPROVA
PRESIDENTE
: Proclamo eletto il Consigliere Perrin e lo
prego di prendere posto nei banchi della Giunta.
Prima di dare nuovamente la parola al Presidente della Giunta,
prego i Signori Consiglieri di votare nell'apposita riga della
scheda, onde evitare l'annullamento della stessa.
La parola al Presidente della Giunta Rollandin; ne ha
facoltà.
ROLLANDIN (U.V.):
Je propose, en tant que Assesseur aux
Finances, Maurizio MARTIN.
PRESIDENTE
: Procediamo alla votazione a scheda segreta
per la nomina dell'Assessore alle Finanze, nella persona del
Consigliere Martin.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 34
Schede nulle: 1
Schede valide: 33
Schede bianche: 1
Si: 21
No: 11
IL CONSIGLIO APPROVA
PRESIDENTE
: Proclamo eletto il Consigliere Martin e lo
invito a prendere posto sui banchi della Giunta.
La parola al Presidente della Giunta Rollandin; ne ha
facoltà.
ROLLANDIN (U.V.):
Je propose, en tant qu' Assesseur à
l'Industrie, Commerce, Artisanat e Transports, Monsieur Ilario
LANIVI.
PRESIDENTE
: Prima di dare corso alla nuova votazione
prego i Signori Consiglieri di votare nella riga prestabilita nella
scheda. Procediamo quindi alla votazione segreta per la nomina
dell'Assessore all'Industria, Commercio, Artigianato e Trasporti
nella persona del Consigliere Lanivi.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti : 34
Schede valide: 34
Si: 21
No: 13
IL CONSIGLIO APPROVA
PRESIDENTE
: Proclamo eletto il Consigliere Lanivi e lo
invito a prendere posto sui banchi della Giunta.
La parola al Presidente della Giunta Rollandin; ne ha
facoltà.
ROLLANDIN (U.V):
Je repropose, en tant qu'Assesseur à
l'Instruction Publique, Monsieur Renato FAVAL.
PRESIDENTE
: Procediamo alla votazione a scheda segreta
per la nomina dell'Assessore alla Pubblica Istruzione, nella
persona del Consigliere Faval.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 34
Schede valide: 34
Si: 21
No: 13
IL CONSIGLIO APPROVA
PRESIDENTE
: Proclamo eletto il Consigliere Faval e lo
invito a prebdere posto sui banchi della Giunta.
La parola al Presidente della Giunta Rollandin; ne ha
facoltà.
ROLLANDIN (U.V.):
Je propose, en tant qu' Assesseur à la
Santé et Aide Sociale Monsieur Ugo VOYAT.
PRESIDENTE
: Procediamo alla votazione segreta per la
nomina dell'Assessore alla Sanità ed Assistenza Sociale, nella
persona del Consigliere Voyat.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 34
Schede valide: 34
Si: 2O
No: 14
IL CONSIGLIO APPROVA
PRESIDENTE
: Proclamo eletto il Consigliere Voyat e lo
invito a prendere posto sui banchi della Giunta.
La parola al Presidente della Giunta Rollandin; ne ha
facoltà.
ROLLANDIN (U.V.):
Je propose, en tant qu'Assesseur aux
Travaux Publics, Monsieur Augusto FOSSON.
PRESIDENTE
: Procediamo alla votazione segreta per la
nomina dell'Assessore ai Lavori Pubblici, nella persona del
Consigliere Fosson.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 34
Schede valide: 34
Si: 21
No: 13
IL CONSIGLIO APPROVA
PRESIDENTE
: Proclamo eletto il Consigliere Fosson e lo
invito a prendere posto sui banchi della Giunta.
La parola al Presidente della Giunta Rollandin; ne ha
facoltà.
ROLLANDIN (U.V.):
Je repropose, en tant que Assesseur au
Tourisme, Urbanisme e Biens Culturels, Monsieur Giuseppe
BORBEY.
PRESIDENTE
: Procediamo alla votazione per la nomina
dell'Assessore al Turismo, Urbanistica e Beni Culturali, nella
persona del Consigliere Borbey.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 34
Schede valide: 34
Si: 2O
No: 14
IL CONSIGLIO APPROVAPRESIDENTE: Proclamo eletto il Consigliere
Borbey e lo invito a prendere posto sui banchi della Giunta.
PRESIDENTE
: Signori Consiglieri con la nomina della
Giunta termina la presente adunanza. Il Consiglio verrà convocato a
domicilio dopo le ferie, che auguro buone a tutti.
La seduta è tolta.
L'adunanza termina alle ore 15,08.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK