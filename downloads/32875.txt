Consiglio Regionale della Valle d'Aosta - Oggetto del Consiglio n. 1421 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1421 del 20 ottobre 2010 - Resoconto
OGGETTO N. 1421/XIII - Interpellanze: "Aumento per l'anno
2011 del contributo alle famiglie per il riscaldamento domestico" e
"Criteri e modalità per la concessione alle famiglie dei contributi
regionali per il riscaldamento domestico relativi al 2011".
Interpellanza
Tenuto conto che, con l'entrata a regime del trasferimento
alla nostra regione delle accise sulla benzina, dall'anno prossimo
saranno a disposizione circa 35 milioni di euro per questa
voce;
Considerato che il buono riscaldamento dovrebbe sopperire
alla perdita dei buoni benzina ma il livello attuale di
assegnazione non rappresenta nemmeno la metà del vantaggio
ottenibile con i buoni carburante;
Ricordato che molte famiglie soffrono ancora per gli effetti
negativi della crisi economica e finanziaria;
i sottoscritti Consiglieri regionali
Interpellano
la Giunta regionale per conoscere se intenda proporre nel
bilancio 2011 di utilizzare tutte le entrate delle accise per
aumentare il buono riscaldamento ad almeno 700 euro.
F.to: Carmela Fontana - Donzel
Interpellanza
Richiamata la L.R. 43 del 2009 "Disposizioni in materia di
sostegno economico alle famiglie mediante concorso alle spese per
il riscaldamento domestico";
Preso atto che l'art. 3 comma 1 prevede che la Giunta
regionale, sentite le commissioni competenti, stabilisca i criteri
per la graduazione e la quantificazione dei contributi previsti
differenziando l'entità degli stessi con riferimento al numero dei
componenti la famiglia, al contesto ambientale ove è ubicata
l'abitazione e a eventuale parametri di efficienza
energetica;
Atteso che l'art. 7 comma 2 prevede che in sede di prima
applicazione per l'erogazione dei contributi previsti per l'anno
2010 si tenga conto esclusivamente del criterio relativo al numero
dei componenti la famiglia;
Ritenendo che il contesto ambientale ove è ubicata
l'abitazione sia un criterio fondamentale di perequazione del
contributo e che tale criterio debba essere oggetto di valutazione
per il 2011 come previsto dalla legge;
Verificato che al momento nessun atto in merito è stato
portato all'attenzione delle commissioni competenti;
i sottoscritti Consiglieri regionali
Interpellano
l'Assessore competente per conoscere gli intendimenti del
Governo regionale in merito.
F.to: Giuseppe Cerise - Patrizia Morelli
Président
- La parole à la Conseillère Carmela
Fontana.
Fontana (PD)
- Grazie Presidente.
Con l'entrata a regime del trasferimento alla nostra Regione
delle accise sulla benzina, dall'anno prossimo saranno a
disposizione 35.000.000 di euro, considerato che il buono
riscaldamento dovrebbe sopperire alla perdita dei buoni benzina, ma
il livello attuale di assegnazione non rappresenta nemmeno la metà
del vantaggio ottenibile con i buoni carburante, tenuto conto che
molte famiglie soffrono ancora per gli effetti negativi della crisi
economica e finanziaria, vogliamo conoscere dall'Assessore
competente se intenda proporre nel bilancio 2011 di utilizzare
tutte le entrate delle accise per aumentare il buono riscaldamento
ad almeno 700 euro. Grazie.
Président
- La parole au Conseiller Giuseppe Cerise.
Cerise G. (ALPE)
- Merci M. le Président.
L'hiver s'approche et il est influencé par la proverbiale
prévoyance paysanne et montagnarde de se mettre à l'abri du froid
par une suffisante provision de bons de chauffage pour faire face
convenablement à la rigueur de la saison. Cette raison nous a
poussés à présenter cette interpellation pour connaître les
intentions du Gouvernement régional à l'égard de l'application de
la loi n° 43/2009 portant: "Dispositions en matière de soutien
économique aux familles pour les frais de chauffage". La legge
regionale all'articolo 3 dice che la Giunta regionale stabilisce,
sentite le commissioni consiliari competenti, i criteri per la
quantificazione e la graduazione dei contributi previsti dalla
presente legge, differenziando l'entità dei medesimi con
riferimento al numero dei componenti la famiglia anagrafica e il
contesto ambientale ove è ubicata l'abitazione e ad eventuali
parametri di efficienza energetica, la Giunta stabilisce inoltre,
sentite le commissioni consiliari, ogni altro adempimento in
attuazione della presente legge. Si fa poi riferimento al fatto che
all'articolo 7, in sede di prima applicazione, i contributi
previsti vengono dati in base alla composizione del nucleo
familiare. C'è poi stata la delibera n. 160, poi annullata per
vizio di forma e successivamente ripresa con la legge n. 43, che dà
applicazione a questo oggetto. Noi ci aspettavamo che nel frattempo
all'attenzione delle commissioni venisse portato il provvedimento
che la Giunta intende indicare, relativo al 2011; siamo ormai a
fine ottobre, credevamo che la tempistica necessaria per proporre
all'attenzione delle commissioni, come previsto dalla legge, questo
provvedimento fosse sufficiente. Nulla è pervenuto, pertanto
volevamo capire quali sono gli orientamenti della Giunta in merito.
Tutto qui.
Président
- La parole à l'Assesseur aux activités
productives, Pastoret.
Pastoret (UV)
- Grazie Presidente.
Ringrazio i colleghi per aver voluto unificare queste due
iniziative, in modo da consentirmi di dare una risposta che sia
comprensiva dei vari punti proposti all'attenzione. La Consigliera
Fontana chiede se si intende proporre nel bilancio 2011 di
utilizzare tutte le entrate delle accise per aumentare il buono
riscaldamento e ha individuato la teorica cifra di 35.000.000 di
euro da mettere a disposizione per questa iniziativa. Il diretto
collegamento dell'agevolazione dei buoni benzina con il contributo
bon chauffage
è un esercizio puramente virtuale, perché, da
un punto di vista amministrativo e contabile, siamo di fronte a due
realtà completamente diverse e non direttamente collegate, come ho
già avuto modo di dire in passato. La circostanza poi peraltro è di
tutta evidenza se si osservano le disposizioni finanziarie della
legge di riferimento, che infatti prevede il ricorso ad una
variegata serie di capitoli di spesa per nulla collegati al regime
fiscale dei carburanti in esenzione. Questa manovra era stata resa
necessaria ed è ancora necessaria quest'anno dall'impossibilità di
disporre di tali teorici proventi fiscali, perché comunque
sarebbero fruibili solo nel corso dell'anno successivo a quello di
riferimento. Al di là di questo, credo che non ci dobbiamo
rifugiare nei tecnicismi, bisogna rispondere alle questioni per
come sono poste e oggi abbiamo il dovere di dire in modo chiaro
come stanno le cose, perché, rispetto ad un anno fa - tornerò
sovente su questo tema -, quando si parlava di introdurre il
bon
chauffage
, le cose sono assai cambiate. Nessuno ignora che la
recente manovra di stabilizzazione della finanza pubblica, la legge
n. 122/2010, ha introdotto nuove e pesanti restrizioni alle quali
tutti dobbiamo soggiacere. Già oggi ci troveremo di fronte ad
un'importante riduzione di entrate, alle quali dovremo far fronte
con tagli che abbiamo già messo in atto nelle stime e nelle prime
proposte di bilancio; tagli che ad oggi sono stimati
ottimisticamente in una forbice fra i 23 e i 27.000.000 di euro per
il 2011, ma che dovrebbero essere raddoppiati per il 2012, sulla
base delle previsioni presentate alle Regioni a statuto speciale,
perché la riduzione complessiva delle stesse è prevista in
500.000.000 per il 2011, da qui l'effetto della forbice che ho
detto prima per la Valle d'Aosta, e in 1.000.000.000 di euro per il
2012, per cui questo ci presenterà delle cifre ancora più pesanti
per il 2012. Ciò detto, quest'anno in sede di predisposizione delle
bozze di bilancio, al di là dei tagli severi previsti in vari
settori, è stata data unanimemente indicazione di mantenere le
bon chauffage
, di mettere a disposizione la somma di
17.700.000 di euro come l'anno scorso, senza intaccare nelle
riduzioni che siamo stati chiamati a fare questa misura; pertanto
per il 2011 è stato previsto il finanziamento della legge per
l'erogazione del
bon chauffage
e la somma totale che sarà
messa a disposizione per tali iniziative sarà la stessa del
2010.
Venendo alle questioni del collega Cerise, riprendiamo alcuni
temi. La legge n. 42 aveva indicato le priorità, che sono state
ricordate dall'interpellante, per graduare l'erogazione del
sostegno delle famiglie in materia di concorso alle spese per il
riscaldamento domestico. Abbiamo iniziato a lavorare su questo per
l'applicazione del criterio del contesto ambientale, collegato al
disagio climatico, legato all'altitudine e all'esposizione;
l'apposito gruppo di lavoro già costituito per l'elaborazione del
disegno di legge, congiuntamente all'ARPA aveva ipotizzato
l'impiego della metodologia indicata da un decreto della Presidenza
della Repubblica, n. 412/1994, che reca delle norme per la
progettazione, installazione, esercizio e manutenzione degli
impianti termici degli edifici, in sostanza per l'individuazione
delle zone climatiche sulla base dei cosiddetti "gradi-giorno", che
corrispondono alla media degli scostamenti e delle temperature
dell'ambiente rispetto ai 20°C, misurate nel periodo convenzionale
del riscaldamento: 15 ottobre-15 aprile. È stata avviata una prima
elaborazione dei dati nella primavera del 2010 ma, per ragioni che
sono note, alcune delle quali ho già esposto prima, sono poi
partite tutte le iniziative legate alla manovra aggiuntiva che ho
appena ricordato, e nel frattempo si è consolidata la certezza che
la crisi avrebbe fatto sentire ancora e a vari livelli i suoi
effetti. Poiché rispetto all'anno scorso sono intervenuti fattori
che hanno modificato in modo ancor più sostanziale il quadro
generale di vita dei cittadini, il perdurare e l'aggravarsi della
crisi, i fattori di insicurezza che colpiscono le famiglie, i forti
sacrifici ai quali tutti sono chiamati nel quadro delle misure in
seguito alla recente manovra di stabilizzazione finanziaria, tutti
questi elementi ci hanno indotti ad aprire una riflessione di più
ampia portata sotto l'aspetto sociale, rispetto a quelle pur
significative e innovative che erano state alla base dei criteri
distributivi previsti dalla legge n. 43/2009, che erano declinati
con quei famosi tre punti. Pur prevedendo che, a fronte di tutte le
difficoltà presenti, fosse necessario il mantenimento del
bon
chauffage
, pur non nella forma che auspica la collega Fontana,
e quindi almeno sugli stessi livelli dell'anno scorso, per
l'erogazione del 2011 si è soprasseduto alla prosecuzione degli
approfondimenti tecnici per orientarsi a proporre una modalità di
erogazione che prescinda dal contesto climatico-ambientale e che
guardi alle condizioni reddituali ed economiche delle famiglie,
consentendo in tal modo di aumentare il contributo alle fasce
sociali più deboli, con una riduzione per i redditi più capienti,
con esclusione di quelli più significativi. Accoglieremmo in questo
senso le reiterate richieste che ci erano state avanzate in
particolare dalle parti sociali in diverse occasioni, ricordo il
Patto dello sviluppo del 2009 dove presentammo queste iniziative e
già allora ci fu sottolineato tale aspetto: dicemmo che avremmo
dovuto fare tutte le verifiche del caso anche rispetto ai contenuti
della legge. Sono però intervenute delle situazioni, che sono
quelle che vi ho ricordato, che oggi ci orientano per fare questa
proposta. Sarà pertanto presentata una modifica all'articolo 3
della legge n. 43/2009, verrà predisposto un provvedimento
applicativo che sarà, come previsto dalla legge, preceduto da un
passaggio in commissione, perché rimane valido quanto contenuto
all'articolo 3, ad oggi non sono stati fissati e previsti i limiti
entro i quali ci si collocherà. Essi saranno individuati dopo
un'opportuna e necessaria ricognizione anche delle varie misure in
essere attualmente, che sono frutto di erogazione da parte
dell'Amministrazione.
Avremo ancora modo di tornare su questo tema, vi ringrazio per
l'attenzione e approfitto per dire come, a nostro avviso, sia
giusto di cercare di orientare questa erogazione, in modo che
risponda a principi di solidarietà, di aiuto ad un'assai larga
fascia della popolazione in relazione ai suoi bisogni che oggi sono
sempre più pressanti, a fronte di una situazione generale che ha
già presentato un conto duro da pagare e che per il futuro rischia
di essere segnato ancora da forti elementi di incertezza.
Grazie.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le
precisazioni.
Devo essere sincera, sono ancora più esterrefatta dei tagli che
lei diceva che nel futuro verranno fatti, perché si sta parlando di
tagli, ma ancora non si era quantificato quanti ne venivano fatti
alla nostra Regione. Mi sembrava un'idea importante l'aumento di
questo contributo, anche perché rientravano le accise, mi sembrava
un suggerimento giusto metterle a disposizione dei cittadini; fra
l'altro, era per tutti i cittadini, ma sono d'accordo con lei che
bisogna aiutare le fasce più deboli e mettere dei limiti. Mi
piacerebbe però anche che questa maggioranza... è un periodo di
tempo che si continua a dire:
"va tutto bene"
, voglio citare
in particolare (mi spiace che non c'è) il Consigliere La Torre, un
mese fa al TG3 alla sera - adesso non ricordo qual era l'argomento
che trattava questa trasmissione - concludeva dicendo ai cittadini
che veniva aumentato il buono riscaldamento per tutti ad una certa
cifra e che questo era l'impegno della maggioranza. Mi chiedo
allora questo: sappiamo che ci sono tali tagli, sappiamo che la
situazione è disastrata, perché non avvisare i cittadini di quanti
tagli e di quello che bisogna fare per sopperire alla crisi di
questo momento, invece di andare a dire che problemi non ce ne
sono? Scopriamo poi tagli sul personale, tagli sui riscaldamenti,
non si sa se si possono dare i servizi, mi sembra veramente una
presa in giro, al di là che condivido perché, se la situazione è
così, tutti dobbiamo essere coscienti, però anche coscienti di
quello che si dice alla gente ed è ora di finirla di prenderla in
giro, perché mi sembra che la stiamo prendendo in giro!
Président
- La parole au Conseiller Giuseppe Cerise.
Cerise G. (ALPE)
- Merci M. le Président.
Ringrazio l'Assessore soprattutto per la chiarezza e la
franchezza della risposta. Ho percepito questa chiarezza, che
finalmente si dice chiaramente che il collegamento soppressione
buoni benzina e buoni
chauffage
è puramente virtuale; questo
mi pare un elemento di chiarezza...
(interruzione del Presidente della Regione, fuori
microfono)
...Presidente, la contraddico, perché lei aveva venduto questo
come un sostitutivo e su questo siamo chiari. Ci fa anche piacere
il fatto che si sia ipotizzato di andare ad indirizzare un maggior
sostegno alle famiglie meno abbienti. Riteniamo comunque che
l'aspetto climatologico vada tenuto in dovuto conto, perché la
famiglia meno abbiente che percepisce il contributo se è in una
zona climatica di un certo tipo rispetto ad un'altra, sicuramente
c'è una forte differenza; questo non potrà che trovare il nostro
assenso di andare a privilegiare le fasce sociali più deboli.
Ripeto: Presidente, mi dispiace, ma qua è stato passato
chiaramente il messaggio: non preoccupiamoci...
(nuova interruzione del Presidente della Regione, fuori
microfono)
Presidente
- Non faccia interventi fuori microfono per
favore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK