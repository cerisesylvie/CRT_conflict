Consiglio Regionale della Valle d'Aosta - Oggetto del Consiglio n. 152 del 29 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 152 del 29 marzo 1982 - Resoconto
OGGETTO N. 152/VII - DISPOSIZIONI CONCERNENTI LA
DIVULGAZIONE, DA PARTE DI DIPENDENTI REGIONALI, DI NOTIZIE
SULL'ATTIVITA' DELL'AMMINISTRAZIONE REGIONALE
(Interpellanza).
PRESIDENTE
: Do lettura dell'interpellanza in oggetto
presentata dai Consiglieri Carlassare, Minuzzo e Mafrica:
Presa visione dell'ordine di servizio n. 4 del 25 febbraio
1982 del Presidente della Giunta regionale, ordine di servizio che
emana disposizioni in merito al rilascio di notizie sull'attività
dell'Amministrazione regionale da parte di dipendenti
regionali;
Constatato che le disposizioni suddette costituiscono di
fatto una limitazione delle possibilità di accesso a notizie di
pubblico interesse da parte degli organi di informazione;
i sottoscritti Consiglieri regionali
INTERPELLANO
il Presidente della Giunta per sapere:
1)
in quali casi si siano verificate discordanze tra
le dichiarazioni dei funzionari e gli indirizzi della Giunta
regionale;
2)
se la disposizione che impone di concordare
preventivamente con l'Assessore competente le notizie concernenti
l'attività dell'Amministrazione regionale non possa essere
considerata come un controllo politico anche su fatti
tecnico-scientifici di stretta competenza dei funzionari preposti
(fatti perciò di per sè oggettivi e sottratti alla discrezionalità
politica dell'Amministrazione);
3)
se non sia il caso di revocare detto ordine di
servizio in quanto esso è in parte lesivo delle competenze dei
funzionari regionali ed in quanto limita la possibilità di
divulgazione delle attività della pubblica amministrazione.
PRESIDENTE
: Colleghi Consiglieri, uno dei cofirmatari è
assente; ritenete di poter trattare l'interpellanza oppure, come
abbiamo fatto per le interrogazioni presentate dal Consigliere
Pedrini, di rinviarla alla presenza del Consigliere Minuzzo?
Sarebbe un riguardo nei confronti del collega assente, più che
altro perché il Consiglio potrebbe, anzi dovrebbe, trattare
l'interpellanza adesso. La trattiamo? Chi illustra l'interpellanza?
La parola al collega Carlassare.
CARLASSARE - (Democrazia Proletaria - Nuova Sinistra):
Questa interpellanza è stata presentata in seguito alla presa
visione di un ordine di servizio in data 25 febbraio '82, che
impone praticamente ai funzionari e ai dipendenti regionali una
sorta di silenzio-stampa salvo il caso che si siano concordate le
cose da dire con l'autorità politica che gestisce
l'Assessorato.
L'ordine di servizio precisa nel terzo comma: "In particolare si
dispone che notizie concernenti l'attività dell'Amministrazione
regionale rilasciate da dipendenti regionali, mezzi di
informazione, giornali, periodici, radio, TV, ecc., debbano essere
preventivamente concordate con l'Amministrazione competente,
responsabile, e da quest'ultima autorizzate".
La cosa ci preoccupa. Innanzitutto, perché si fa riferimento a
grosse discordanze fra le linee politiche di intervento programmate
dalla Giunta e realizzate dai vari Assessori e le affermazioni
fatte dai funzionari regionali; ora, noi firmatari, ed io in
particolare che illustro questa mozione, riteniamo che il
funzionario regionale debba essere essenzialmente un tecnico,
capace di trattare appunto sotto il profilo tecnico e scientifico i
vari problemi.
Prendere posizione, anche pubblicamente, su questi problemi
tecnici e scientifici dovrebbe essere una prerogativa soprattutto
dei funzionari, dei tecnici e di chi ha le cognizioni scientifiche
sufficienti per trattare questi problemi. Al limite, potrebbero
essere confutate, potrebbero essere discusse da chi ha una
sufficiente preparazione tecnica e scientifica per contraddire le
cose affermate da questi signori.
Ora, pur nel massimo rispetto delle capacità
tecnico-scientifiche dei vari Assessori, io non ritengo che questi
e i membri in genere della Giunta possano sempre e comunque essere
in grado di confutare le tesi sostenute appunto dai tecnici e da
chi ha questo tipo di preparazione.
E non penso neanche che queste prese di posizioni siano sempre
riconducibili ad un criterio di carattere politico: io penso che
gli indirizzi politici debbano essere dati dalla Giunta, dagli
Assessori, ma la loro realizzazione per quanto riguarda la fase
attuativa sia competenza dei funzionari, dei tecnici.
Con questa interpellanza intendiamo sapere innanzitutto in quali
casi si siano verificate discordanze tra le posizioni assunte dai
vari Assessori - posizioni essenzialmente di carattere politico e
amministrativo - e le affermazioni che dovrebbero essere
soprattutto di carattere tecnico e scientifico fatte e sostenute
dai funzionari, discordanze tali che abbiano reso necessario questo
ordine di servizio.
La seconda richiesta è appunto una precisazione su quanto ho
detto prima: se possa essere concepibile che una presa d'atto di
carattere tecnico-scientifico debba essere sempre concordata con
l'Assessore, che è un'autorità di carattere politico e che non
sempre, penso, possiede le nozioni sufficienti per poter confutare
il contenuto tecnico.
In ultimo chiediamo se non si ritiene opportuno revocare questo
ordine di servizio non solo per quanto abbiamo già detto, ma anche
perché esso limita le possibilità di divulgazione da parte dei
giornalisti: questi hanno rilevato una sorta di mutismo da parte
dei funzionari regionali, che in effetti hanno dichiarato loro di
non poter dire niente nè prendere posizione se non dopo aver
concordato il contenuto delle informazioni con l'autorità politica
competente.
Ecco, spero di aver chiarito il senso di questa interpellanza.
Mi auguro che vengano date delle risposte soddisfacenti.
PRESIDENTE
: La parola al Presidente della Giunta per la
risposta.
ANDRIONE - (U.V.):
Spero anch'io che le mie risposte
siano soddisfacenti. Concordo pienamente con il Consigliere
Carlassare per quanto riguarda le dichiarazioni di contenuto
tecnico-scientifico; se l'italiano ha un senso, questo ordine di
servizio dice un'altra cosa: non attribuire all'Amministrazione
regionale una volontà politica che non sia affermata da un
politico. Ora non è importante, anche perché non voglio fare dei
nomi, entrare nei casi specifici, ma visto che parliamo di
questioni che si sono ripetute nell'Amministrazione vorrei
raccontare ai Consiglieri Carlassare e Mafrica, che allora non
c'erano, che vent'anni fa, a Roma, dall'allora Presidente Leone,
c'è stato un dipendente regionale che aveva addirittura firmato un
compromesso alla fine di un pasto a base di bodins e saucisses e
dove non si era bevuto solo latte; aveva apposto la sua firma in
calce ad un documento, e l'Avv. Marcoz, che pure era una persona
calma, saltava alto così!
In questo ordine di servizio si dice che il funzionario può
affermare: "Io, dottor Tal dei Tali, ritengo che detta opera debba
essere fatta in questa maniera, che sia un errore fare la
forestazione in quel punto, che sia sbagliato non conservare certi
ruderi romani, insomma, va tutto bene! Non può dire, invece, che
l'Amministrazione regionale, il Consiglio regionale, voteranno a
favore di A, B, C, D, prima che questo sia stato concordato con il
responsabile politico che affronterà la battaglia politica,
insomma, affronterà il problema dei termini di procedura per
prendere quel dato provvedimento.
E questo non per imporre il mutismo ai funzionari, tutt'altro!
Ma per evitare di creare delle aspettative che non siano fondate,
perché già troppo sovente, e giustamente, i politici vengono
rimproverati di fare promesse relative a strade, fognature ed altre
cose del genere. Questo deve essere riservato ai membri del
Consiglio, ivi compresi i Consiglieri, che hanno questo compito,
anche se in casi specifici, in perfetta buona fede i funzionari
hanno probabilmente detto cose che poi sono state sollevate dalla
Giunta regionale e dal Consiglio; ma queste responsabilità non
debbono essere prese dai funzionari: si tratta quindi di impedire
che vengano impegnati dei fondi per delle soluzioni specifiche, e
non, al contrario, di impedire l'espressione di una opinione: in
questo caso, allora, non si deve dire: "l'Amministrazione regionale
farà questo", si deve dire: "il funzionario Tale ha
dichiarato".
E ogni commento alla notizia va riportato alla fonte, che deve
essere quella esatta: se l'Assessore dice qualche cosa, il
Consigliere Mafrica o il Consigliere Cout possono presentare
un'interpellanza, ma se è il funzionario che dice qualche cosa è
evidente che in Consiglio ci possono poi essere smentite, che sono
sempre spiacevoli.
Quindi, per quanto riguarda il primo punto, non credo di dover
entrare nei particolari.
Per quanto riguarda il secondo, ritengo di averlo già
spiegato.
Per quanto riguarda il terzo, riteniamo anche qui, cum grano
salis, di mantenere l'ordine di servizio; non è che ci preoccupiamo
granché, però vorremmo che queste dichiarazioni fossero
responsabilmente concordate o fossero fatte a titolo personale; a
questo proposito, posso dire che in questa Amministrazione, da
quanto è nata, nessuno è mai stato censurato per avere espresso le
proprie opinioni.
PRESIDENTE:
Il Consigliere Carlassare, per la replica, ha
facoltà di parola.
CARLASSARE - (Democrazia Proletaria - Nuova Sinistra):
La
risposta del Presidente della Giunta non mi ha soddisfatto molto e
ritengo che non sia di grande soddisfazione nè per i funzionari
dell'Amministrazione regionale né, tantomeno, per gli operatori
dell'informazione che devono lavorare sulla base della raccolta
delle informazioni stesse...
INTERRUZIONE...
Questo può anche darsi! Dipende dal fatto che probabilmente,
sempreché noi ci troviamo di fronte a dei giornalisti estremamente
disonesti, non potendo risalire con precisione alla fonte e non
potendo stabilire un rapporto diretto con chi detiene gli elementi
per creare questa informazione, si dà adito ai "si dice", ai "si
pensa", ai "si deduce" e di conseguenza il Presidente Andrione
diventa magari senatore senza che lui abbia intenzione di
esserlo!
Comunque, il problema mi pare che sia essenzialmente questo, al
di là di una interpretazione letterale della circolare che si può
intendere un po' in tutti i modi, perché nel primo paragrafo:
"...gli intendimenti perseguiti dalla propria attività degli organi
amministrativi e politici regionali", in pratica si comprende
tutto, e se si parlasse di organi politici soltanto forse sarebbe
meno grave e meno pesante questo ordine di servizio. In effetti, -
e questo è l'effetto che probabilmente si proponeva ed il risultato
è stato ottenuto - esso pone i funzionari regionali nella
condizione anche psicologica di non aprire più bocca se non si sono
concordate preventivamente con l'Assessore tutte le cose da
dire.
E la cosa importante, non è tanto che sia soddisfatto o meno io
- la mia sarebbe una soddisfazione o insoddisfazione di carattere
politico - ma è che in questo modo si fa sì che l'informazione
giornalistica e radiotelevisiva non si basi su dei dati di fatto
precisi, che devono anche essere puntuali e tempestivi, ma sia
legata ad un iter burocratico, ad un confronto in chiave politica
che deve avvenire nei meandri dei vari Assessorati.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Io credo comunque che sia stata
importante una chiarificazione, perché deve essere palese a tutti
che se un giornalista va a chiedere a un funzionario dei dati
relativi alle somme ancora disponibili per fare certe cose, o dei
dati stanziati per una certa opera, ecco, questi non possono essere
negati né devono necessariamente essere concordati con l'Assessore,
perché i dati sono quelli e l'Assessore non può dire altro che la
verità.
Io credo che sia stato utile che perlomeno da parte del
Presidente della Giunta sia stato preso l'impegno a non censurare,
come poteva sembrare, queste informazioni di natura tecnica; in
effetti avevamo avuto anche questo sospetto. L'importante è che sia
stato chiarito.
ANDRIONE - (U.V.):
..... il Consigliere potrebbe
tirarseli fuori da solo, perché dato che c'è un capitolo e soltanto
attraverso una delibera si può imputare una spesa, i calcoli - tu
sei professore di matematica! - può farli chiunque. Perciò chi dà
informazioni, se addetto a raccogliere queste delibere e a fare le
differenze, non è assolutamente censurabile.
PRESIDENTE
: Colleghi Consiglieri, dovremmo passare alla
trattazione dell'oggetto iscritto al n. 17 dell'ordine del
giorno.
Poiché il Consigliere Minuzzo, firmatario insieme agli altri
dell'interpellanza, è ancora assente, la Presidenza propone, se il
Consiglio è d'accordo, di passare intanto alla trattazione
dell'oggetto iscritto al n. 18 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK