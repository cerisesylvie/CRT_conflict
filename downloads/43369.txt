Consiglio Regionale della Valle d'Aosta - Oggetto del Consiglio n. 756 del 7 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 756 del 7 luglio 2021 - Resoconto
OGGETTO N. 756/XVI - P.L. n. 22: "Disposizioni per una
ferrovia moderna e un efficiente sistema di trasporto
ecosostenibile con utilizzo di trazione a idrogeno. Modificazioni
alla legge regionale 25 novembre 2016, n. 22 (Disposizioni per una
ferrovia moderna ed un efficiente sistema pubblico integrato dei
trasporti)".
Bertin (Presidente) -
Alla presenza di 33 Consiglieri,
possiamo riprendere i lavori del Consiglio. Siamo al punto 5.01
dell'ordine del giorno, Discussione generale della P.L. n. 22.
Qualcuno intende intervenire in discussione generale? Se non vi
sono altre richieste d'intervento... Consigliere Cretier si è
prenotato, ne ha facoltà.
Cretier (PCP) -
. Da tecnico ho sempre acquisito ciò che
la sperimentazione fatta da altri enti e istituti di ricerca mi ha
trasmesso negli anni, privilegiando il confronto con chi, oltralpe,
vive in regioni di montagna: stessi problemi e soluzioni idonee al
contesto di montagna.
Questo per dire che gli aspetti tecnici sono già stati toccati
negli interventi precedenti da altri molto più bravi a sostenere
tesi e dati tecnici - che ai più non chiariscono ulteriormente la
discussione odierna, ma è dovuto - quindi per scelta non mi
addentrerò specificatamente negli spazi angusti e pericolosi
dell'analisi dati, che è una scienza molto precisa.
Il tema dell'idrogeno è entrato ormai decisamente nel campo
dell'ingegneria energetica, certo non sarà a breve ma gli obiettivi
sono chiari: generare energia da fonti innovative e utilizzarle in
loco anche nell'industria pesante e non solo per il trasporto,
anche perché da quest'anno esiste il nuovo Ministero della
transizione ecologica a cui è attribuita la competenza in materia
energetica, un fatto innovativo che apre scenari reali dell'uso
intelligente delle fonti rinnovabili con tecnologie conosciute in
fase sperimentale e legate al tema specifico, che crea un notevole
interesse a livello mondiale. Una delle potenze economiche mondiali
è la Russia ad esempio, che sta puntando fortemente all'idrogeno,
dico questo perché l'ho letto sul Sole 24 Ore, giusto per
aggiornarmi sul tema.
Non secondario l'obiettivo "road map" e le sue linee guida sul
Fossil fuel free 2040 e sulla decarbonizzazione: certo, seppur
limitata, la riduzione legata alla ferrovia è un tassello
importante nello scacchiere dei prossimi anni per ridurre l'impatto
delle emissioni.
Credo che volontariamente si sia fatta molta confusione
mediatica e politica che non deve rigettare le scelte fatte in
passato. Bisogna dare continuità programmatica e intervenire
laddove necessario, interventi di elettrificazione sostenibili e
sostenuti da RFI proseguono il loro iter.
A volte la politica necessita di confronto, di condivisione, di
apertura e non di chiusura, ed è quello che abbiamo cercato di
fare, almeno qualcuno di noi, quindi ci siamo confrontati mediando
politicamente gli emendamenti, condivisi poi da quasi tutti. Non
abbiamo barattato nulla, abbiamo un'idea progressista che ci mette
in gioco.
A volte bisogna fare delle scelte, passatemi l'esempio, come i
binari della ferrovia che viaggiano sempre paralleli e non si
incrociano mai se non a livello degli interscambi ferroviari, per
poi proseguire nuovamente in modo parallelo verso altre
destinazioni future. Bisogna sforzarsi di confrontarsi.
Vorrei citare infine l'anonimo professore valdostano richiamato
dalla collega Guichardaz che nel suo interessante articolo espone
il raffronto idrogeno ed elettrico esprimendo nelle sue
considerazioni che le due tematiche sono complementari e non
concorrenti e che, infine, non propone la miglior soluzione tra le
due e chiude il suo articolo dicendo "A voi le riflessioni" e io
aggiungerei "A noi le riflessioni politiche".
Presidente -
Altri? Consigliere Marguerettaz ne ha
facoltà.
Marguerettaz (UV) -
Ora, qualcuno che segue i lavori
potrebbe chiedersi: ma questo disegno di legge è così stravolgente?
Questo disegno di legge porta degli argomenti che stravolgono la
vita dei Valdostani? Direi che diventa difficile dare una risposta
se non è un'integrazione a una legge dove si danno degli indirizzi,
quindi non c'è nulla di stravolgente, a meno che non si voglia dare
un significato a questo disegno di legge che io, personalmente, non
vedo.
Prima hanno citato poesie, hanno citato i dibattiti
dell'antichità... io vorrei citare Giorgio Gaber, perché in una sua
canzone ha fatto tutta una serie di considerazioni e io,
parafrasando il pensiero di Giorgio Gaber, dico: la ferrovia è di
destra o di sinistra? Perché, rispetto a questo argomento, qualcuno
ne sta facendo una battaglia ideologica, sta dando dei significati
che assolutamente non ci sono.
La ferrovia è un'infrastruttura di cui la Valle d'Aosta ha
bisogno, quindi non è né di destra né di sinistra, la ferrovia è
un'infrastruttura di cui abbiamo bisogno! È un'infrastruttura su
cui noi vogliamo investire, quindi dobbiamo sgomberare il campo dal
dire "Qua c'è qualcuno che lavora contro, non vuole la ferrovia";
ma scherziamo? Queste veramente sono delle speculazioni politiche.
Travisiamo!
E per citare anche un cantautore caro a qualcuno, Guccini quando
cantava "La locomotiva" non è che ne volesse fare una bandiera
politica, raccontava la storia di un anarchico, questo Pietro
Rigosi, che a un certo punto - non ha spiegato perché - ha lanciato
la locomotiva contro una vettura a Bologna, tra l'altro è
sopravvissuto, e non ha mai detto perché. Qualcuno sta facendo su
un discorso senza dirci del perché.
Allora vedete, qua si sta dicendo che si vuole avviare una
sperimentazione su una tecnologia, che è una tecnologia che sta
evolvendo; nessuno oggi ha delle certezze, nessuno oggi è in grado
di dire quale sarà il punto di caduta.
Noi abbiamo alcune condizioni ma, attenzione signori, qua avete
ricordato le ultime sperimentazioni, gli ultimi accordi, ma è più
di venti anni che si parla di sperimentazioni con l'idrogeno,
coinvolgendo la CVA ma non la CVA che conoscete oggi, la CVA di una
volta che era l'acquisizione dell'Ilva centrali elettriche, lo dico
perché ero negli organi sociali di quella società, con il
Politecnico di Torino e...
È un mondo di ricerca in cui noi riteniamo di dover in qualche
modo essere coinvolti e di fare la nostra parte.
Allora quando noi abbiamo approvato la legge 22, dove abbiamo
ribadito il ruolo dell'elettrificazione e in primis il ruolo della
ferrovia, non abbiamo mica fatto dei piani economici, non abbiamo
mica messo dei capitoli di bilancio, non abbiamo mica fatto
un'analisi costi-benefici. Abbiamo indicato dei possibili
investimenti. Oggi viene sollevata una questione e si dice: "ma qua
non ci sono i soldi per fare questo". Questo è un indirizzo!
Oggi noi stiamo parlando di progetti che possono dare dei
risultati per migliorare le condizioni di trasporto dei Valdostani.
Abbiamo affrontato l'argomento in Commissione: a oggi un valore
finale di quello che costerà l'elettrificazione non c'è! Abbiamo
una lettera che ci è stata trasmessa da RFI a firma dell'ingegner
Colaneri, che è la direzione commerciale, e quando parla
dell'elettrificazione non indica costi, ci dice: "Avremo dei primi
dati a settembre" ma non avremo il progetto esecutivo, avremo delle
prime stime che serviranno per far partire gli appalti.
Quindi a oggi noi parleremo di elettrificazione nelle tabelle
che abbiamo, anche nel piano di sviluppo abbiamo scritto 80
milioni, adesso nel PNRR si parla di 110 milioni. Quando sarà
finito il progetto, parleremo di quanto?
Quindi stiamo parlando di un investimento che a oggi - e siamo
contenti che sia inserito nel PNRR - non ha dei dati precisi, però
abbiamo la presunzione di dire: l'elettrificazione è il massimo e
ci mettiamo le medaglie al petto e tutto il resto sono
fandonie!
Intanto, ho avuto modo di dirlo, non ho per niente gradito la
conferenza stampa, ma non tanto perché c'era qualcuno che aveva
portato dei risultati per la Valle d'Aosta, no, quella è una cosa
positiva, quando si fanno degli investimenti in Valle d'Aosta è una
cosa positiva, ma è altamente negativo dire che sia grazie a un
impegno politico del Movimento 5 Stelle e dell'ex assessora
Minelli, perché ci hanno raccontato sempre che il PNRR inseriva
delle infrastrutture che tecnicamente erano sostenibili. Allora che
cosa vuol dire? Vuol dire che grazie all'interesse del
Sottosegretario, dell'Onorevole Tripodi, dell'Assessore Minelli
abbiamo inserito un'infrastruttura passando davanti ad altri?
Perché questo hanno detto: "grazie a noi". Se il PNRR serve per il
rilancio dell'economia non dovevano dire "grazie a noi questa è
un'infrastruttura che cambierà la vita dei Valdostani".
Un momento, cambierà la vita dei Valdostani in che modo?
Perron ha fatto veramente una buona relazione, ottima direi, nel
spiegare che dal punto di vista ambientale i risultati sono
irrilevanti. Allora parliamo in termini di tempo, ma con
l'elettrificazione i Valdostani come delle palle di fucile
raggiungeranno Torino? No. Trenta secondi, è scritto nel PNRR.
L'investimento di 110 milioni permetterà di avere una contrazione
di tempi di trenta secondi.
Qualcuno ci dà un pizzico e dice: "Ma siete matti? Trenta
secondi e 110 milioni di euro?". Eppure è così.
Allora quando qualcuno si lancia, io spero che lo faccia in modo
provocatorio, nel senso che devo immaginare che parli con la
consapevolezza di dire delle fesserie perché, vedete, quando mi si
dice che grazie all'elettrificazione verrà superata la rottura di
carico, noi abbiamo il DEFR - approvato ancora con tutta
l'impostazione che era della Giunta originaria, quindi quando
l'assessora Minelli era titolare del dicastero - e nel punto sui
bimodali c'è scritto "Acquisire gli ulteriori tre treni bimodali
(per i quali esiste un finanziamento statale) di cui all'offerta
della società Stadler che presentano buone prestazioni e che
consentono di eliminare la rottura di carico ad Ivrea".
Quindi il problema della rottura di carico era già risolto con i
treni bimodali. Allora qualcuno si è lanciato dicendo: "I cinque
treni bimodali di Marguerettaz...".
No, sono i treni bimodali della Valle d'Aosta (comprati grazie
ai finanziamenti statali dell'allora - riconosciamo - Giunta
Rollandin di cui facevo parte) che allora furono fortemente
criticati.
Allora oltre al DEFR io vorrei dire a quelli che criticano, che
borbottano e che non studiano, che RFI ha comprato cinque treni
bimodali proprio dalla Stadler per fare la verifica di tutte le
infrastrutture d'Italia, sulla scorta dei treni bimodali Stadler,
perché pesano solo 18 tonnellate per asse. Voi dite: ma che cosa
sta dicendo? Certo, perché il peso assiale dei treni è fondamentale
e allora a coloro che borbottano e affermano delle cose senza
particolare approfondimento direi di leggere il contributo che ha
dato l'ingegnere De Filippis di Trenitalia quando è stato audita in
IV Commissione, che ha parlato dell'offerta commerciale che gli ha
permesso di vincere l'appalto del trasporto in Valle d'Aosta. Cosa
c'è in questo appalto? La proposta di dare dei treni bimodali!
Allora non è che Rollandin e Marguerettaz erano dei cretini, il
problema è che quei treni bimodali permettevano di superare la
rottura di carico, che bloccava i Valdostani per dieci minuti
obbligandoli a dei "sali e scendi" da un treno all'altro.
Trenitalia, quando ha fatto la sua proposta commerciale, ha
detto: "Io, per vincere, oltre a utilizzare i treni che mi metterà
a disposizione la Valle d'Aosta, fornirò ulteriori treni bimodali",
quindi Trenitalia - credo che sia leader in Italia - avrà proposto
delle fesserie solo per compiacere la Valle d'Aosta? No, però De
Filippis è andata oltre e ha detto: "Noi in realtà proponiamo dei
treni che avranno tre opzioni: potranno viaggiare con un motore
diesel che potrà produrre energia elettrica che verrà trasmessa
come trazione, andrà anche con il pantografo, e quindi utilizzando,
laddove c'è, l'elettrificazione, e in più metteremo anche le
batterie".
È tutto a verbale, è tutto a verbale!
Allora vedete che da questo punto di vista le scelte, le azioni
evolvono nel tempo, non ci sono delle situazioni che devono essere
utilizzate come dei totem, noi continuiamo a riferirci alla legge
22 come se fosse il Vangelo. La legge 22 era una legge d'indirizzo
dove c'erano delle cose da fare, quindi oggi nessuno con questa
legge dice "Non dobbiamo fare più l'elettrificazione".
Io dico una cosa: il nostro problema non è la trazione, perché
abbiamo visto vantaggi ambientali in termini di inquinamento
irrisori, questione di tempo: trenta secondi e qualcuno ha parlato
del paesaggio. Voi immaginatevi una fila infinita di tralicci che
da Aosta raggiungerà Ivrea. Se voi andate a Nus, andate a Verrayes
e guardate, della ferrovia non ve ne accorgete perché nel momento
in cui non passa il treno non si vede. Da questo momento in avanti,
nel momento in cui ci sarà l'elettrificazione, voi vedrete una fila
ininterrotta di pali e di fili. Magari questi pali e questi fili
uno perché ha una deformazione non li vede e vede solo i pali e i
fili degli impianti di risalita, quelli sì sono devastanti, ma
quelli della ferrovia non li vede!
Allora nel momento in cui noi facciamo questo investimento,
torno a dire risolviamo pochino, non ho detto nulla, ho detto
pochino; perché pochino? Perché ci sono dei lavori che in realtà
servono, perché con l'elettrificazione ci sono tutta una serie di
lavori di consolidamento e di miglioramento dell'impianto, però dal
punto di vista mio non si dice mai una cosa, che il problema della
nostra ferrovia è il binario unico, è come avere una strada con
tante macchine che vanno nei due sensi e che forzatamente devono
accostarsi perché tutti e due non passano.
Un binario unico è foriero di incidenti, perché nel momento in
cui due treni sono sullo stesso binario in direzione opposta può
esserci un problema - quindi ci deve essere un'attenzione
elevatissima - e non ci sono i raddoppi selettivi; allora quando
qualcuno nel passato parlava della Aosta-Martigny, non è che
parlava della Aosta-Martigny come provocazione ma il parlare
dell'Aosta-Martigny voleva dire fare un'altra linea ferroviaria da
Torino ad Aosta-Martigny, quindi quello era l'investimento, quindi
quello, da un certo punto di vista nell'ambito del PNRR, sarebbe
interessante proporre: un corridoio, una nuova ferrovia che parte
da Genova verso Torino, la famosa ferrovia del nord ovest, questa
sarebbe veramente una cosa straordinaria, perché se noi continuiamo
a rimanere su quella ferrovia, quando qualcuno per raccogliere le
firme dice: "Ma tu vorresti andare a Torino in un'ora?" prende in
giro le persone, quella sì è una presa in giro perché nessun
tecnico vi dirà mai se si può arrivare a Torino in meno di un'ora e
quarantacinque. Adesso che è entrato in vigore il nuovo orario, in
virtù dell'appalto, avete visto che cosa è successo nel Canavese e
in Piemonte? Le associazioni dei pendolari sono saltate per aria
perché, per velocizzare il percorso Aosta-Torino, sono state tolte
delle fermate e allora, togliendo le fermate, le comunità che si
vedono soppresse le fermate saltano per aria, e allora se tutti
vogliono fare le fermate, voi come potete immaginare di arrivare a
Torino in tempi diversi?
E attenzione, tu dici: "io metto delle linee veloci e delle
linee più lente", ma già è congestionata la nostra linea, ci sono
troppi treni in virtù della capacità di quella infrastruttura di
sostenere il traffico.
Quindi nell'operazione verità nessuno è contro
l'elettrificazione, però nell'operazione verità dobbiamo dire a
cosa serve, dobbiamo dire che non abbiamo ancora un progetto, che
nelle lettere che hanno scritto nel momento in cui si vorrà
terminare per quattro-cinque anni... quando abbiamo sentito i
tecnici regionali l'ingegnere a verbale ha detto otto anni prima di
avere la ferrovia e l'ingegnere di RFI ha detto quattro anni, ma
con la chiusura totale della ferrovia, quindi per dare delle
garanzie alla nostra comunità, io dico ben vengano tutte le
sperimentazioni ma ritorno al ragionamento che ho fatto e lo voglio
ripetere: non sarà neanche l'idrogeno che risolverà i problemi
della ferrovia, perché l'idrogeno è una tecnologia esattamente come
un'altra che migliora la trazione contenendo le emissioni, ma dal
punto di vista degli orari neanche l'idrogeno non risolverà nulla
perché il problema, torno a dire, è il binario unico.
Allora da un certo punto di vista io vorrei capire che
ragionamento ha fatto RFI nel dire che è corretto spendere 110
milioni per avere trenta secondi di velocizzazione.
Ora c'è un grosso problema che De Filippis ci ha evidenziato: i
treni che arriveranno nel 2022 pesano più di 18 tonnellate per asse
- io lo dico qua perché rimanga a verbale - e nel momento in cui i
treni pesano più di 18 tonnellate per asse la nostra infrastruttura
non li regge e dovranno rallentare. Rallentare vuol dire che se
pesano più di 18 tonnellate per asse - ce l'ha detto - i treni
dovranno ridurre la velocità, allora avremmo la Ferrari che dovrà
andare a 60 all'ora.
Questo è quello che dovete dire: che la nostra infrastruttura
non regge più di 18 tonnellate per asse, il problema l'hanno già
avuto in Veneto, perché i nuovi treni dell'Hitachi pesano di più e
quindi per contenere hanno dovuto ridurre la velocità.
Quindi veramente il paradosso: avere dei treni nuovi più
performanti e farli viaggiare come delle lumache.
Allora io dico: nei ragionamenti cerchiamo di essere più sobri e
di raccontare le cose come stanno, guardiamo al futuro con le varie
tecnologie, come abbiamo guardato con i bimodali. L'ingegner
Trevisan quando è venuto in Commissione ha detto: "Grazie ai
bimodali abbiamo superato la rottura di carico, grazie ai bimodali
abbiamo diminuito i guasti"- ha detto - "sono molto, molto
affidabili".
Dopodiché una nota politica: ho letto con piacere che i campioni
del mondo di apertura di scatole di tonno - che minacciano querele,
che minacciano azioni, cioè coloro che facevano della trasparenza,
dello streaming tutto quello che era, adesso - appena c'è qualcuno
che gli dice qualcosa, replicano: "Io ti querelo, mi difenderò in
un'altra sede".
Per carità, tutto è possibile, siamo in un dibattito politico,
nel momento in cui io faccio politica, faccio delle critiche, le
ricevo. Io ho qua degli articoli - che probabilmente sono gli
articoli a cui si riferiva il collega Grosjacques - uno del 13
giugno e l'altro del 5 luglio; quello del 13 giugno si chiama "La
barista il pompiere" e il 5 luglio "Il Conte Elio", dove si
descrivono due scenari.
Uno scenario è quello di una possibilità da parte dell'onorevole
Tripodi di trovare un seggio sicuro e dall'altra parte dice: "C'è
il nuovo partito di Conte, magari ci sono dei personaggi, dei
politici regionali che potrebbero essere interessati, non sono più
a loro agio nel loro gruppo e magari vanno a costituire...".
Sono articoli di giornali, io non ho visto delle smentite, però
siamo sempre nell'ambito del dialogo politico. Allora immaginare
che a fronte di una querelle di natura politica si minaccino
querele e si pretendano delle scuse... io ho tutta la simpatia per
l'Onorevole Tripodi per tanti motivi, mi dicono che faceva la
barista, io ci sto molto bene nel bar, mi dicono che ha comprato
una casa a Bosses, può immaginare, casa mia, sono molto contento,
ma stia serena, non stia lì a cercare di dare e a fare delle
querelle. Continui a fare le sue attività, c'è la necessità di
occuparsi di cose serie, faccia il suo lavoro di parlamentare
valdostana cercando di portare un po' di benefici.
A oggi - ma è un giudizio mio, personale - non ha mosso la
classifica.
Presidente -
Consigliere Aggravi ne ha facoltà.
Aggravi (LEGA VDA) -
Nella preparazione psicologica di
questa discussione, di questo dibattito, io ho cercato di
sintetizzare una serie di temi, o meglio di domande, visto che
vengo da un mondo che spesso per spiegare o per imparare le cose
produce delle "faq" - con la A e con la Q, lo specifico - e mi sono
segnato cinque elementi, cinque temi, che mi sono serviti per
prepararmi e che vorrei porre alla vostra attenzione anche a fronte
di quello che è stato il dibattito.
Il primo è - per cui sono alla fine cinque critiche, cinque
considerazioni utili a discutere - sul fatto che questa proposta di
legge e gli studi conseguenti siano inutili, non servano a
nulla.
Qualcuno ha anche detto che questa legge non è altro che una
sorta di mozione, di ordine del giorno. Lo cito spesso e lo dico
perché è vero: una mozione e un ordine del giorno non si nega a
nessuno, una legge è un'altra cosa, e io penso che il primo dato
politico che già qualche collega ha detto, il più importante di
questa proposta di legge, è il primo comma dell'articolo 1 dove si
definisce un obiettivo, e lo leggo, che è: "dire che la Regione
riconosce l'idrogeno come sistema di accumulo, vettore energetico e
combustibile alternativo alle fonti fossili", bla bla bla.
Questo è un elemento fondamentale, perché altrimenti ordini del
giorno, mozioni bla bla di Consiglio possono dire un sacco di cose
ma questa, nel momento in cui verrà votata, è legge e questo è un
punto di partenza.
È vero: c'è tanto da fare, è vero: c'è da fare della ricerca,
verissimo, ma è anche inutile parlare di zona franca della ricerca
o di finanziamenti della ricerca se poi dopo si blocca,
eventualmente anche a parole, quella che può essere la ricerca del
futuro, perché, comunque sia, l'idrogeno è una delle materie base
della nostra esistenza.
Sull'utilità degli studi io penso che quest'Aula, prima e dopo
questa legislatura, di studi e di promesse ne abbia viste di tutti
i colori e qualcuno giustamente può aver detto: "Questo studio è
inutile perché alla fine ne dobbiamo fare altri, ne abbiamo tanti e
quindi perché fare l'ennesimo studio?".
Ecco, vedete, colleghi, io sono miope e quindi mi sono stampato
la prima pagina di uno studio del 2015 che - lo so che i colleghi
dell'altra parte probabilmente si preoccuperanno - riguarda il
collegamento di Cime Bianche.
Nel 2015 questo studio, il famoso "Alplinks" diceva già un sacco
di cose; ebbene oggi noi ci troviamo a dover spendere - dico noi
come tutta la comunità - per un ennesimo studio forse, perché
bisognerà anche capire che elementi darà rispetto a già tutta una
serie di considerazioni che erano state fatte. Quindi voi vedete
che nella vita i corsi e ricorsi della storia magari prevedono uno
studio in più, qualcuno ne ha fatto un totem, una missione, un
obiettivo, o meglio, uno scambio in ragione della sua presenza o no
in maggioranza, e cito la maggioranza perché sul "quasi" poi
tornerò verso la fine.
Un altro totem, un'altra considerazione è stata quella relativa
allo scontro elettrificazione-idrogeno e mi sento un po' parte in
causa, perché ricordo che quando il mio gruppo - e guardo il
collega Perron a cui faccio i miei complimenti per la relazione
fatta questa mattina - ha fatto delle proposte sull'utilizzo
dell'idrogeno, e non abbiamo parlato soltanto di ferrovia, abbiamo
parlato di teleriscaldamento, abbiamo parlato di trasporto pesante,
abbiamo persino parlato dei gatti delle nevi che la collega Minelli
ogni tanto mi cita e ne sono ben contento, forse il fatto di voler
diminuire i collegamenti e lo sfruttamento delle piste in realtà
indirettamente vuol dire che anche sui gatti delle nevi a idrogeno
non abbiamo lo stesso obiettivo, ma almeno quelli me li cita,
quindi di questo devo renderne atto.
Noi abbiamo fatto delle proposte e io ricordo benissimo il fatto
che ci siano stati dei tentativi - in particolare non dalla parte
di cui io sono membro, ma dalla parte avversa - di creare uno
scontro tra l'elettrificazione e l'idrogeno, come soluzioni. Lo
abbiamo detto dall'inizio, nessuno è contrario a priori perché
cerchiamo di capire, non è una questione ideologica, è una
questione pratica; il collega che ha parlato prima ha detto che la
ferrovia non è né di destra né di sinistra. Io dico che i progetti
non sono né di destra né di sinistra, sono validi se funzionano,
rendono e sono sostenibili nel medio è lungo periodo, e anche lì
tornerò.
Sul discorso della funzionalità dell'elettrificazione o
dell'idrogeno non rientro perché è un problema principalmente di
tracciato. Qualcuno ha parlato della Ferrari: anche sulle nostre
strade, se sono piene di curve, probabilmente una Panda è molto più
performante di una Ferrari, quindi è principalmente un grosso
problema di tracciato, di gallerie, di monobinario ma io, se devo
guardare al discorso della velocità, visto che il fattore tempo è
particolarmente importante, considererei soprattutto i raggi di
curvatura della nostra ferrovia, che sono un grosso problema,
perché andare da Torino a Milano è un conto, andare da Ivrea ad
Aosta è un altro. Poi chi vorrebbe e spinge tanto sulla ferrovia e
magari quando va a Roma utilizza l'auto e non utilizza la ferrovia,
la inviterei a utilizzarla, ma non vado oltre perché sennò poi mi
becco una querela.
Un altro elemento è quello di dire: il progetto
dell'elettrificazione è all'interno del PNRR.
Benissimo, è vero, se ne prende atto, e anche per questo nessuno
di noi dice: non bisogna fare l'elettrificazione. Se ci sono le
risorse, se c'è il progetto - questo è un elemento che ancora manca
- ben venga e penso che in primis la forza politica di cui faccio
parte nel passato ha fatto degli sforzi per questo, come altre
forze politiche che sono presenti. Cito anche un Senatore del
passato, Nicco, che non è certo vicino alla mia parte politica, si
impegnò come tanti altri, anche rappresentanti di altri partiti,
poi sappiamo che però c'è sempre stato un grosso problema: la
nostra linea non porta da nessuna parte se non da noi, quindi che
si vada a Martigny, che si vada verso Bourg Saint-Maurice
o quel
che l'è,
purtroppo la linea non continua, forse bisognava fare
altri tipi di ragionamenti ma bisogna prendere atto di quello che
è, e poi è una linea che ha tutta una serie di caratteristiche.
È vero, nel PNRR c'è la Aosta-Ivrea, però su questo io volevo
soffermarmi proprio per evitare tutta una serie di speculazioni che
sono state fatte: ebbene, anche a seguito della conferenza stampa a
porte chiuse, a streaming chiuso, che è stata organizzata,
l'analisi è andata, oltre perché si voleva cercare di capire dove
fosse presente il progetto dell'Aosta-Ivrea.
Ebbene, chi ha analizzato tutto il PNRR sa benissimo che a RFI è
stato assegnato un cluster di progetti, delle risorse per circa 25
miliardi e più.
La governance del PNRR prevede che tutte le progettualità siano
valutate dal punto di vista della
compliance
, in particolare
per gli obiettivi climatici e di rendimento che devono avere.
Effettivamente RFI ha fatto il suo mestiere, ovvero nell'analisi
condotta in uno dei cluster progettuali, quello relativo al
potenziamento dei nodi metropolitani e dei collegamenti nazionali,
ha fatto la sua analisi - poi a qualche collega magari scettico
posso anche far vedere la stampa - io ne ho presa soltanto uno -
sono due schede - all'interno del quale effettivamente viene fatta
l'analisi di NSH, per capire se effettivamente queste progettualità
sono coerenti con gli obiettivi climatici in particolare, ed
effettivamente all'interno di questo cluster tra le linee di
elettrificazione viene citata anche l'Ivrea-Aosta, perché
ovviamente l'elettrificazione permette di raggiungere l'obiettivo
climatico prefissato da uno dei principi del PNRR.
Ovviamente sono delle valutazioni di massima e alte, però dal
punto di vista climatico che ci sia sicuramente - e lo ha già detto
chi mi ha preceduto - un impatto quasi minimo, minimo dopo la
virgola, è un dato di fatto, ma ai fini di questa valutazione chi
l'ha fatta che probabilmente Ivrea e Aosta non sa neanche dov'è,
giustamente dice: "Ai fini della compliance, della conformità del
PNRR è stato inserito questo progetto. Questa idea di progetto,
perché c'è un altro problema ai fini del PNRR e io mi auguro che
tutto vada secondo le dovute finalità. Qual è il problema? Il
problema è che ci sono degli altri limiti, principalmente il
termine dei lavori: non possiamo pensare che questi interventi
vadano oltre il 2026, il PNRR ha una view definita. Entro quella
determinata data devono essere fatti i lavori, ma non fatti in
senso generale, devono essere terminati perché la visione germanica
con cui è stato, grazie a Dio, concepito questo piano prevede tempi
certi e soprattutto soluzioni certe e, nell'ipotesi migliore,
sfruttando la riforma della concessione dei lavori definita sempre
dal PNRR, che comunque un annetto lo potrà portare, ci saranno tre
anni buoni, sempre comunque su un progetto che noi non abbiamo,
perché noi capiremo se tutto ciò sta in piedi non solo dal punto di
vista climatico ai fini della conformità del piano ma anche dal
punto di vista economico, di fattibilità tecnica e di
sostenibilità, perché il bacino di utenza sempre quello è.
Quindi io mi auguro che chi ha speso si sia speso dicendo:
finalmente abbiamo l'elettrificazione, finalmente abbiamo per la
concessione da parte dello Stato - dico lo Stato e non vado fino ai
fondi europei - del finanziamento di questo progetto, io mi auguro
che poi nel 2026 - maturazione del cemento permettendo come ha
detto il caro Sottosegretario Cancelleri, maturazione del cemento
permettendo - noi finalmente riusciamo ad avere una linea
elettrificata.
Ovviamente non ritorno su degli elementi di disturbo per
l'utenza, perché i lavori, le problematiche che ci possono essere,
i ricorsi che ci possono essere sono tutti delle variabili di cui
ovviamente questa valutazione non tiene conto, - anche i discorsi
che oggi stiamo facendo non ne tengono conto -, sono delle
cosiddette esternalità negative che possono succedere, ma di quello
chi ha investito così tante parole - non soltanto chi è presente in
quest'aula ma anche chi magari è al di fuori - ovviamente ne
renderà conto a chi di dovere. Così come anche - perdonatemi la
battuta ma tanto non sto simpatico solitamente ai comitati - anche
la famosa questione delle stazioni intermedie o magari anche di
lavori che vengono e devono essere fatti per l'elettrificazione,
ecco beh, se ci saranno delle raccolte firme, visto che vanno anche
molto di moda, io mi auguro che prima ci siano degli
approfondimenti da parte di chi li porta avanti perché ovviamente
non venga a suonare al nostro campanello.
Un altro elemento che mi sono segnato e che è stato oggetto in
parte della discussione di questa mattina è dire che l'idrogeno è
complesso, ci sono pochi esempi ed è in divenire.
Beh, che l'idrogeno sia una tecnologia che deve ancora essere
consolidata e definita è un dato di fatto, siamo i primi a dirlo,
sennò non saremmo a favore della ricerca in questo campo, però ci
sono tutta una serie di realtà che stanno pesantemente investendo e
ottenendo già dei discreti risultati, non cito soltanto Bolzano,
perché ormai è inflazionata, ma anche al di là delle nostre
montagne ci sono tutta una serie di applicazioni, come anche il
discorso del trasporto sta avendo delle evoluzioni.
Citavo prima, tra le idee e le proposte fatte, quella del
teleriscaldamento; uno dei grossi problemi dell'idrogeno è il
trasporto, la tecnologia utilizzata per i gas per i metanodotti
oggi è complessa: l'idrogeno per essere trasportato deve essere
mischiato, c'è una percentuale che deve essere mischiata con del
gas naturale, o comunque di forma gassosa, ma si sta investendo su
questa ricerca, si sta investendo anche in termini tecnologici.
Per una buona volta riusciremo a non arrivare per ultimi o in
ritardo, io mi chiedo?
Me lo auguro e, ripeto, secondo me il primo comma dell'articolo
1 di questa proposta di legge definisce un obiettivo molto chiaro e
importante.
C'è poi un altro elemento che vorrei collegare sia al discorso
che ho fatto adesso sull'idrogeno sia in generale sul progetto e la
realizzazione dell'elettrificazione: un conto è avere uno
stanziamento di fondi e un conto è avere un progetto di fattibilità
tecnica e anche economica di quel progetto, un conto è poi la
sostenibilità nel medio-lungo periodo.
Ci sarà sicuramente un problema da valutare, ovvero la
sostenibilità di questa linea -lo dico soprattutto a chi sogna di
avere un trasporto, adesso non voglio fare pubblicità, in realtà
c'è un duopolio quindi lo posso dire - i Frecciarossa e Italo che
ripartano da Aosta e vadano chissà dove.
Ricordiamo che ci sono sempre due problemi: il tracciato, perché
comunque la nostra linea a Chivasso arriva, un po' come fosse
Eboli, e dall'altro lato le scelte commerciali che dovrà fare,
seppur un duopolista, un monopolista, ma che farà.
Quindi non diamo delle aspettative che sicuramente possono
essere attraenti, ma che poi potrebbero anche rivelarsi
controproducenti - poi il TGV che va a Parigi quello non l'abbiamo
fatto, qualcuno l'aveva promesso - ma io dico che anche la nostra
linea dovrà tenere conto di valutazioni in termini di sostenibilità
economica e soprattutto di riscontro da parte dell'utenza, perché
spesso e volentieri emerge - ed era emerso anche a un incontro a
cui avevo partecipato ai tempi della Giunta Spelgatti - la
problematica grossa sta tra l'utenza fino a Ivrea rispetto a quella
da Ivrea in avanti: si ha c'è una bella differenza e siccome
l'obiettivo finale è raggiungere la linea dell'alta velocità,
perché purtroppo noi non siamo su una linea di interesse europeo, e
questo lo sappiamo, il problema è anche capire quanto è l'utenza
che si può utilizzare o che può avere un collegamento. Qui abbiamo
un problema di numeri, quindi non è un problema neanche di
tecnologia, è un problema forse di natalità ma è un problema molto
grosso perché i numeri sono quelli.
Qualcuno ha anche detto, e qui vado più sul lato politico, che
non ci sono state delle audizioni, che l'iter è stato rapidissimo.
Cara collega Guichardaz, di iter rapidissimi guardi nel passato
anche breve ne abbiamo visti di molto più rapidi.
Sul discorso delle audizioni ci sono due considerazioni da
fare.
In parte qualcuno l'ha già detto: questa è una legge d'indirizzo
e quindi si ha un obiettivo che deve poi anche essere oggetto di
approfondimento, e infatti gli studi penso che saranno - mi auguro
rispetto ad alcuni studi del passato e magari anche qualcuno del
presente - oggetto di approfondimento non solo in Consiglio ma
anche in Commissione con le dovute maniere e con i dovuti tempi; e
dall'altra parte devo anche dire che comunque per prendere una
decisione di questo tipo mi sembra che tutta una serie di audizioni
sul tema non preciso dell'idrogeno ma del trasporto, siano state
fatte. Poi ognuno può sentire i docenti che vuole, i professori in
pensione che vuole, gli architetti annoiati, i ciclisti
improvvisati, i pendolari più o meno stanchi attivi, - possiamo
ascoltare tutti -, e le forze sindacali che ringraziamo sempre dei
loro preziosi contributi sulla "qualunque", ma io credo che sia a
volte necessario indicare una via e poi proseguire con gli
approfondimenti, perché altrimenti se facciamo degli
approfondimenti entriamo nella palude dell'ovvio e del possibile e
non arriveremo da nessuna parte. E lo stesso fatto che abbiamo
forse la più importante partecipata della Regione, la CVA, che già
ha sottoscritto un accordo con quello che probabilmente sarà
l'operatore principale in tema di idrogeno in Italia, io penso che
possa essere già un punto di partenza perché forse chi fa del
business, e non del bla bla in quel campo, forse ci deve anche
indicare la via.
Quindi io penso che questo progetto di legge definisca una via
ben assestata, magari non ben definita perché bisogna ancora
approfondire, scavare e dettagliare, ma comunque almeno c'è un
principio chiaro.
C'è poi un altro punto che più di natura politica, in
conclusione, volevo definire, io ho sentito parlare spesso di
"quasi maggioranza", da parte ovviamente degli interessati, io
penso che ci sia poi anche da definire il "quasi PCP", ma questi
sono fatti vostri, nel senso che io vedo una spaccatura nella
spaccatura e mi piacerebbe anche capire cosa l'altra parte del
muro, del muretto... perché il vero muro siamo noi dalla parte
avanti rispetto a voi, mi perdonerete questa immagine un po' retrò,
ma forse quando c'era il muro si stava anche meglio... a volte, è
bene definire quale sia il ruolo perché altrimenti è vero che chi
sta fuori non capisce più nulla e si sta allontanando, perché c'è
un'opposizione e c'è una quasi maggioranza, come dite, che ha dei
quasi gruppi e in particolare, e lo vediamo su questo elemento, ha
una quasi idea perché sarà poi interessante vedere alla fine, al di
là del quasi emendamento, quale sarà il quasi risultato che
porterete a casa, perché oggi dire "Grazie all'emendamento va tutto
bene" è falso, perché l'emendamento proposto di fatto sancisce un
principio di natura politica che è un dato di fatto, ovvero:
l'elettrificazione è scritta all'interno del PNRR e c'è una
progettualità che deve essere fatta da RFI, dal FER o chi per esso,
quindi diamo un calcetto al pallone un po' più avanti perché entro
fine anno vedremo il progetto, capiremo anche il PNRR come verrà
definito perché, ripeto, quelli che sono citati come allegati non
sono elenchi di progetti da fare, è un'analisi di coerenza che
viene fatta per ogni cluster progettuale per far capire alle
controparti europee che quei soldi verranno spesi secondo le linee
del PNRR, non secondo le linee dell'economicità, della fattibilità
tecnica, della sostenibilità nel medio-lungo periodo, quello è un
altro discorso, di quello si parlerà più avanti quando sarà tutto
sul tavolo perché, comunque sia, il progetto definitivo della
Aosta-Ivrea ancora non l'abbiamo e questo è un dato di fatto e
speriamo che quel progetto tenga anche conto di quello che succede
oltre Quincinetto, perché altrimenti potrebbe essere ancora il
danno e la beffa, perché la linea è Aosta-Ivrea però ci si ferma
magari con uno stadio 1 fino a Quincinetto e uno stadio 2 che verrà
finanziato magari in altri tempi e con altre maturazioni del
cemento in un'altra maniera e quindi siamo poi fuori dal PNRR.
Sfatiamo un sogno: qualcuno pensa anche che il Recovery sarà
pagato in contanti, ma questo è un problema di comunicazione, ma
ricordiamo che in allegato non sono presentati i progetti
definitivi che verranno finanziati, ma quelli stimati essere
coerenti, principalmente in termini di cambiamento climatico, con
la linea del PNRR. Quindi chi ha investito tante parole, conferenze
stampe e quant'altro su questo aspetto, ovviamente renderà conto
alla sua utenza, come ognuno di noi rende conto ai propri
azionisti.
Sull'altro punto una battuta finale, visto che abbiamo parlato
di treni, di elettrificazione, di tutta una serie di questioni
tecniche. Spesso qualcuno ha detto che questa maggioranza deve
subire un forte tagliando. Ecco, a volte nei treni noi trovavamo,
soprattutto nelle vettorine io ricordo, l'indicazione o una targa
dove veniva scritto che la vettorina era stata soggetta a revisione
nell'anno tal dei tali all'interno dello stabilimento tal dei
tali.
Ecco, forse questa maggioranza più che di un tagliando ha
bisogno di una forte revisione.
Presidente -
Consigliere Rollandin ne ha facoltà.
Rollandin (PA) -
Je dois avouer que le débat de cette
matinée a été sans doute intéressant pour une série de
interlocutions que nous avons entendues ; je voulais surtout
essayer de comprendre qu'est-ce qu'on pourrait encore faire pour
avoir une idée claire sur ce qui était l'adresse précédent, et qui
l'est encore, c'est-à-dire l'électrification, ou, mieux encore,
comme question possible pour l'hydrogène. Je dois avouer que j'ai
écouté avec attention toutes les interventions, mais j'ai apprécié
d'une façon particulière la première intervention qui a été faite
de la part de mon collègue Simone Perron - je dois avouer, avec
compétence - à essayer de faire comprendre ce que signifiait
l'hydrogène et ce qu'il pourrait être pour l'avenir. Je crois que
c'était un peu le thème de ce débat.
Autrement, on risque ce qui s'est passé pendant la matinée :
avoir quelqu'un qui essaye de trouver la façon de mieux coller les
différentes parties de la majorité. De l'autre côté j'attendais -
je l'avoue sincèrement - l'intervention de l'ancien assesseur.
C'était le minimum, c'était elle qui devait tout de suite dire quel
était l'adresse et comment. Au contraire, c'est l'après-midi et
rien s'est passé. Moi je crois que c'est évident et nécessaire
qu'il y a là un point de repère pour dire ce qui on va faire, si on
veut le faire, avec qui et comment. Autrement, on parle pour l'idée
de faire quelque chose, sauf l'intervention prudente et sérieuse de
la part de Marguerettaz que, je dois avouer, a été appréciée et je
crois qu'on peut l'apprécier surtout pour avoir fait une histoire
correcte de ce qui s'est passé pendant ces dernières années.
Aujourd'hui on est à nouveau à un point important, on doit faire
un choix. Faire des choix signifie comprendre quels sont les
résultats de ces choix, ce qui à présent on n'a pas encore.
J'estime que la partie importante c'est de comprendre de quelle
façon, comment et avec quel partenaire et, surtout, avec les
financements d'où et comment on peut aboutir à des résultats,
autrement, c'est du bla bla bla. Nous répétons, justement que "
c'est important que ", " c'est évident que ", " on peut imaginer
que ", à la fin reste le que et il n'y a pas de sortie. Moi je ne
veux pas reprendre les différentes interventions, je crois que la
partie qui est conséquente à ce que nous avons depuis toujours
essayé de trouver comme solution c'était le chemin de fer.
On n'avait pas à un moment donné ces tracas que nous avons
aujourd'hui entre le choix des deux parties principales, mais
c'était quand même une intervention importante, c'était une
intervention qui allait dans la direction de donner des
possibilités aux Valdôtains de trouver un moyen sur des partages
pour ce qui est de l'arrivée à Turin. Je crois que dire qu'en effet
c'est une adresse c'est correct, mais il faudrait aussi comprendre
dans quel temps on va aboutir à un résultat, il faut se donner des
temps. Nous nous donnons deux mois, trois mois pour arriver à un
choix définitif. Il n'y a plus rien à choisir il faut choisir mais
il n'y a plus rien à découvrir.
Alors, je crois que dans ce sens il faut travailler pour arriver
à dire qu'on veut faire un choix sérieux et sur ce choix aller de
l'avant, sans remettre chaque trois mois un nouveau chapitre de ce
qui ne se passe jamais.
Voilà, c'est inutile de reprendre les différentes interventions
et ce n'est pas à moi, mais quand même je crois que ce que je
demanderais c'est qu'on puisse, dans le plus bref délai aboutir à
un résultat important, de savoir avec qui et comment on va discuter
et c'est qu'il y ait des possibilités de faire un débat sérieux
dans les commissions compétentes pour arriver à un choix
définitif.
Presidente -
Consigliere Restano ne ha facoltà.
Restano (VdA Unie) -
Intervengo nel dibattito, perché al
momento della presentazione della norma da più parti - soprattutto
dai comitati o attraverso i social -insieme al collega Grosjacques,
sono stato oggetto di attacchi, di attacchi ripetuti.
Io ritengo che il luogo più opportuno per confrontarsi sia
questo, non lo siano i post sponsorizzati, laddove si arriva a
sentenziare prima ancora di aver svolto il processo, e si è parlato
di provocazioni, attacchi personali, dispetti, volontà di far
cadere la Giunta regionale, false promesse, prese in giro, e oggi
anche di idee campate in aria. Beh, niente di tutto questo e, come
ha detto il collega Marguerettaz, forse è giunto il momento della
verità, è l'ora di fare chiarezza.
In questo mio breve intervento cercherò di illustrare a tutti i
colleghi e anche a chi ci ascolta - soprattutto alle truppe
cammellate chiamate in forze a intervenire cercando di diffondere
la verità assoluta - che nulla è stato campato per aria, bensì è
frutto di un'attenta lettura della normativa del programma di
governo e del documento economico finanziario regionale. Non c'è
nulla di falso e nulla contro i programmi.
Quindi, partendo dalla legge 22 che parla di miglioramento dei
servizi ferroviari e del sistema pubblico integrato dei trasporti,
la legge "Impegna la Giunta a produrre un piano strategico", alla
luce della normativa del momento, parliamo del 2016 e degli
approfondimenti, degli studi e dei dati che era possibile
raccogliere in quel momento.
Dal 2016 al 2019, data di approvazione del programma strategico,
sono cambiate parecchie cose, ma una su tutte non eravamo riusciti
a fare: approvare il piano regionale dei trasporti che è il piano
che doveva dare l'indirizzo al programma strategico degli
interventi e, se ben ricordate, ci opponemmo all'approvazione del
programma strategico, soprattutto perché mancava il piano regionale
dei trasporti e oggi paghiamo anche quell'errore e quell'errore fu
figlio di pressioni della nuova maggioranza che poi ha visto far
parte di questo Governo l'assessora Minelli che in un anno di tempo
non è riuscita ad approvare il piano regionale dei trasporti, e
questo è segno evidente dell'incapacità di portare a termine un
progetto.
In assenza di quel piano noi ci rifacciamo alla norma che dà
alla Giunta il compito di aggiornare e approfondire gli studi già
disponibili, consultando previamente Rete Ferroviaria Italiana, il
Ministero delle Infrastrutture e la Regione Piemonte.
Sarebbe interessante, a oggi, sapere quali siano le
interlocuzioni che ci sono state con la Regione Piemonte per
arrivare all'elettrificazione che, è vero, era dettata da una
norma, una norma però che abbiamo visto oggi che è vecchia, datata
e da aggiornare, ed è quello che noi stiamo proponendo.
Allora, basandoci su una norma vecchia, su un piano strategico
vecchio come la norma, abbiamo portato avanti un accordo con la
Regione Piemonte. Chi sono stati gli interlocutori? Quattro
telefonate le ho fatte con qualche componente della Giunta; cosa è
stato detto a questi interlocutori per arrivare ad ottenere
l'elettrificazione?
Sarebbe interessante saperlo, perché vedete, la politica nel
nostro modo d'intenderla, è confronto, è aggiornamento, non è
imposizione, confronto che può avvenire in maggioranza attraverso
il dibattito, ma che deve portare a una conclusione, non deve
essere una sfida "Fai pure, arrangiati, vedremo". Confronto in
aula, quando ci si confronta sul DEFR, che non si ottiene
abbandonando l'aula e sottraendosi al confronto.
Forse, se avessimo privilegiato quei momenti, oggi non ci
troveremmo qui, forse saremmo comunque a discutere di questa norma
che propone solo un approfondimento e una valutazione, che non
sentenzia, che non dà giudizi, che non ha neanche preso in
considerazione l'elettrificazione, ponendo un dubbio sulla sua
realizzazione.
È stata tutta un'opera strumentale dei vari comitati, ben
coordinati da qualche regista più o meno occulto però se andiamo a
vedere il DEFR al punto 1.9, laddove si parla di energia, il DEFR
al punto 1.12, laddove si parla di trasporti e mobilità sostenibile
e si va a evocare il piano regionale dei trasporti, dove si parla
di ammodernamento della ferrovia e ci si rifà al piano strategico e
si dice: "Prosecuzione dell'attività per giungere
all'elettrificazione della tratta Aosta-Ivrea per velocizzarla"...
Più volte oggi è stato ribadito in quest'aula che si è privilegiata
l'elettrificazione ma non la velocizzazione.
Anche quando si parla di ambiente, si parla di sviluppo
sostenibile, di agenda 2030, di azzeramento gas climalteranti, è
stato ampiamente chiarito che con l'elettrificazione non si va
avanti su questo discorso.
Ricordo a tutti che l'89% dell'energia elettrica utilizzata da
RFI proviene da combustibili fossili.
Se questa energia viene prodotta in Piemonte o in Liguria,
inquina lo stesso! Greta Thunberg esploderebbe tutte le sue ire se
sentisse dire che noi siamo solo ambientalisti
chez nous
.
Bisogna avere una visione, a nostro modo d'intendere, un poco più
ampia.
Si parla della capacità di analisi, di decisioni
multisettoriali, di soluzioni tecniche e metodologiche da adottarsi
con capacità di pianificazione e di programmazione integrata. Ma
noi siamo sicuri di aver fatto tutto questo?
Mi viene da pensare che all'interno dell'Assessorato la parte
trasporti poco si confrontasse con la parte ambiente, ma non per
colpa dei dirigenti, per colpa della politica.
Comunque, queste scelte vengono riportate a delle pianificazioni
che hanno degli orizzonti temporali di medio e lungo termine, per
assicurare un'adeguata gestione dei processi, e io questo lo
condivido, ma lo condivido se alla base vi è un confronto serio e
una volontà di aggiornare questi processi alla luce delle
evoluzioni tecnologiche che stiamo vivendo.
Non ho trovato in alcuna parte del DEFR qualcosa o qualche
appunto che dicesse no alla valutazione dell'utilità del vettore
idrogeno sui trasporti ferroviari, e l'ho cercato abbastanza con
attenzione.
La stessa cosa ho fatto sul programma: guardando il capitolo che
riguarda l'ambiente, guardando il capitolo che riguarda i
trasporti, noi si parla sì di ammodernamento e potenziamento delle
ferrovie valdostane, abbiamo già avuto modo prima di capire qual è
la miglior via che si può seguire per arrivare a questi obiettivi,
si richiama il programma strategico e si dice "con particolare
attenzione all'elettrificazione" e la norma che noi proponiamo non
nega questa particolare attenzione e si richiama di nuovo la
velocizzazione, che invece non troviamo in questo progetto, forse
perché il progetto non l'abbiamo mai visto, perché non è stato
condiviso, magari l'ha visto qualcun altro però né il sottoscritto
come Consigliere né in quest'aula è stato possibile vedere e
verificare il progetto.
Analizzando il PNRR, scopriamo che c'è, dalla pagina 130-131, un
importante approfondimento sugli investimenti riguardo la ricerca e
lo sviluppo dell'idrogeno punto 3.1: la "riforma sulla
semplificazione amministrativa", il 3.2: "misure volte a promuovere
la competitività dell'idrogeno e così via."
Questo solo perché, sia chiaro a chi ci ascolta - all'Aula, a
tutti i tifosi di una parte dall'altra del muro, dei muretti e
quant'altro - che nulla è stato campato per aria, che nulla è
figlio d'improvvisazione ma è solo frutto di approfondimenti e di
serietà nel lavoro.
Perché non si è arrivati a questa discussione attraverso una
mozione, ma si è scelta la legge? Perché la mozione non prevede
questo genere d'intervento, la mozione prevede di far votare la
Giunta su una determinata scelta ma qui siamo a un altro
livello.
Noi vogliamo modificare una legge e non vogliamo delegare la
Giunta, con la legge - e vi ricordo che è stata depositata quando
l'assessora Minelli era ancora in carica, quindi avrebbe potuto
gestire il dossier - si dà un altro rilievo, ma soprattutto si
risponde all'articolo 1.2 della legge stessa. Quindi tutto
perfettamente in linea con il DEFR, con il programma di Governo e
con le leggi regionali in materia.
Direi che fino a oggi ciò che è mancato è un poco quel confronto
che sta alla base di tante scelte politiche, ma si è presa la legge
come se fosse il Vangelo, per chi ci crede, e si è filati dritti
senza più guardare in faccia nessuno ma nel mentre noi eravamo qua
a occuparci di altre cose e il dossier andava avanti da solo, il
mondo riguardo all'idrogeno ha fatto un suo percorso, e per chi è
un attento osservatore delle pubblicazioni, ci sono stati degli
importanti convegni: "Idrogeno, prospettive applicazioni di oggi e
di domani", fine giugno del 2021, dove è intervenuto l'Enea, è
stata anche richiamato nella trasmissione Report dello scorso
lunedì.
È questo che noi vogliamo stimolare con questa legge: di
prendere atto delle potenzialità di sviluppo che ci dà questa
opportunità di confrontarci sull'idrogeno, e tutto il dialogo che
c'è stato oggi non fa altro che darci ragione: è la prima volta che
ci confrontiamo.
La Valle d'Aosta potrebbe essere una hub per l'energia pulita,
basta fare delle scelte, delle scelte di campo, delle scelte
razionali che tengano conto delle nostre caratteristiche, dell'oro
bianco.
La Sicilia ha il sole, noi abbiamo l'acqua e la dobbiamo
sfruttare.
Come facciamo a dire alle nostre imprese di investire
sull'idrogeno, quando uno dei principali attori, cioè la Regione
Valle d'Aosta, per i suoi trasporti rinuncia a utilizzare
l'idrogeno e dice: io sfrutto la elettrificazione con combustibile
fossile?
Dobbiamo incentivare, dobbiamo dare un segnale forte, è questo
che la legge si propone, si propone di dare un incentivo, di dare
un messaggio, di comunicare e in ultimo di fare una valutazione, di
fare una valutazione sull'opportunità di sfruttare questo vettore,
anche per i trasporti ferroviari e sarebbe l'utilizzo più diretto,
perché non ha bisogno di punti di rifornimento diretto e questo lo
possiamo fare se abbiamo un'idea di futuro, un'idea di insieme. Ce
lo dobbiamo far spiegare dagli altri, non siamo in grado di
recepirlo!
Quindi l'invito che voglio lasciare come messaggio è quello di
riuscire a ragionare come squadra, non solo come obiettivi
personali e di addivenire alla votazione di questa norma, perché ne
va veramente del futuro industriale e produttivo della Valle
d'Aosta e soprattutto va anche il messaggio che noi riusciamo a
dare ai Valdostani: è un momento dove c'è bisogno di far lavorare
le imprese locali che hanno ricadute dirette e indirette sul
territorio e noi andiamo a privilegiare progetti che non ci
riguardano!
Presidente -
Consigliere Manfrin si è prenotato e ne ha
facoltà.
Manfrin (LEGA VDA) -
Inizio con il ringraziare il collega
Restano per aver portato all'attenzione di questo Consiglio questa
legge che ci ha permesso di ottenere, secondo me, un risultato
storico, epocale, cioè fare un dibattito sui dati e fare finalmente
chiarezza su tanti aspetti che fino a oggi erano stati discussi a
volte in Commissione, a volte collateralmente su alcune mozioni, a
volte in alcune conferenze stampa, chiuse ovviamente agli addetti
ai lavori perché non si sa mai che si possano fare delle domande
scomode e, invece, oggi credo che sia veramente stato distillato un
concentrato d'informazioni e di dati che saranno utilissimi per
fare alcune scelte. Ringrazio parimenti i colleghi che mi hanno
preceduto, che hanno voluto appunto impreziosire questo dibattito
con dei dati concreti - mi pongo nella condizione di essere un
osservatore esterno - e che hanno fatto un'analisi impietosa di
quello che attualmente è l'oggetto della discussione, ovvero
l'elettrificazione
versus
idrogeno. È un'analisi impietosa
che emerge in primis effettivamente dall'impatto ambientale
evidenziato dai dati del CO2 di cui ci ha parlato il collega
Perron, un'analisi impietosa che riguarda le tempistiche di
percorrenza evidenziate dal collega Marguerettaz e un'analisi
decisamente impietosa relativamente all'inserimento nel piano
nazionale di ripresa e resilienza- il collega Jordan mi perdonerà,
non lo vedo in aula, se lo correggo, ma ha detto resistenza, io non
potevo accettare anche resistenza, già accettiamo resilienza che è
già un termine assolutamente terribile, anche resistenza... per lo
meno qui ce lo risparmiamo - perché abbiamo evidenziato, ed è stato
evidenziato in maniera chiara, che quella conferenza stampa che è
stata portata all'attenzione dell'opinione pubblica, come ci è
stato detto dalla maggioranza stessa, vietata ad altri componenti
della maggioranza e limitata appunto all'allora Assessora e alla
deputata Tripodi che ci hanno voluto spiegare come questo progetto
facesse parte del PNRR quando poi, giustamente, il collega Aggravi
ha evidenziato come le cose siano un pochino diverse e quindi se
effettivamente questo piano farà parte del PNRR e se questo poi
effettivamente verrà finanziato con quei fondi lo vedremo in
futuro; a seguito di questa analisi impietosa direi che tirare
qualche somma è assolutamente d'obbligo.
Innanzitutto noto con piacere che finalmente la collega Minelli
si è prenotata e temevo che ricordasse ancora di essere Assessore,
pensavo che aspettasse la replica da parte della Giunta, invece ho
visto che si è resa conto di essere tornata tra noi comuni mortali
e quindi finalmente parteciperà al dibattito, perché siamo ansiosi
di conoscere le sue straordinarie opinioni e, soprattutto, e le
sarò grato di questo collega se vorrà farcene regalo, se riuscirà a
discutere nel merito dei dati forniti da parte dei colleghi sui tre
punti che le ho evidenziato, quindi: CO2, tempi di percorrenza ed
eventuale finanziamento/ inserimento nel piano nazionale di ripresa
e resilienza, le sarò davvero grato, se, invece, svicolerà me ne
dovrò dolere; ma mi permetto di fare anche una piccola analisi di
quello che ha detto invece la collega che è seduta accanto alla
collega Minelli, ovvero la collega Guichardaz, che nel suo
intervento ha manifestato due doglianze principalmente rispetto a
questo percorso, cioè la doglianza di non aver fatto nessuna
audizione e la doglianza di non aver valutato vantaggi e svantaggi
di questa legge.
Cominciamo con le audizioni che potremmo anche ovviamente
collegare a quello che lei collega Guichardaz ha detto essere stato
un percorso rapidissimo. Il percorso che lei definisce rapidissimo
vede il suo compimento all'interno di sessanta giorni e quindi
questo percorso rapidissimo poi rapidissimo proprio non è e quindi
io e lei probabilmente abbiamo due concetti di "rapidissimo" molto
differenti e potremmo confrontarli, certo che se il confronto è
come quello sui tempi di percorrenza, probabilmente non troveremo
molto facilmente l'accordo, ma relativamente alle audizioni abbiamo
già avuto modo anche di parlare con un altro suo collega di gruppo
nella Commissione deputata ed è corretto anche che, come si è fatto
chiarezza sui dati, si faccia chiarezza anche sui percorsi, perché
non vorrei effettivamente che al di fuori di quest'aula qualcuno
pensasse che si è sottoposto questa legge a un percorso a tappe
forzate, che abbiamo anche visto purtroppo in quest'aula, lo
abbiamo anche visto. Io ho visto, ero presente, quando una legge è
stata scaricata e presentata in aula senza passare neanche dalla
Commissione, poi siamo riusciti a farla ritirare, però noi a questo
percorso abbiamo assistito, non è passata credo nemmeno una
settimana.
Ebbene, nulla di tutto questo. Abbiamo assistito a questa legge
che è stata presentata e nessuno - e sottolineo nessuno, e ripeto
un'ennesima volta nessuno - ha domandato la benché minima
audizione, non si è sentito in dovere di chiedere niente a nessuno,
dopodiché allo scadere dei sessanta giorni, quindi per decorrenza
termini, la legge rischia di arrivare in aula direttamente e
incredibilmente si presenta qualcuno con un lista della spesa
dicendo: "Voglio sentire questo, questo, quest'altro, questi altri
venti, poi c'è l'ente nazionale, poi c'è il sindacato, poi c'è
l'associazione, poi c'è il comitato".
Oggettivamente uno guarda e rimane un po' sbigottito; peraltro -
come giustamente è stato detto sempre dal collega Jordan - questa
legge non nasconde tattiche e tatticismi, probabilmente no, anzi,
sicuramente no, e noi l'abbiamo detto convintamente, lo ha
ricordato il collega Aggravi: abbiamo condiviso il percorso
sull'idrogeno non certo da questa legislatura ma ben più addietro,
ma, forse, alcune richieste di audizione tattiche e tatticismi vari
le nascondevano e questa sembrava proprio essere una di quelle,
cioè fare di tutto affinché questa legge non arrivasse in aula.
Ma questa legge arriva in aula ed effettivamente ci troviamo a
fare una valutazione politica a questo punto di quello che è stato
il percorso e, più che altro, di quelli che saranno l'evoluzione e
il voto che questa Aula dovrà consegnare oggi su questo testo.
Faccio nuovamente riferimento a quanto già esposto dal collega
Aggravi ma è bene ribadirlo perché forse qualcuno se lo dimentica:
qui qualche forza politica si sta preparando a dire all'esterno:
"Grazie a due emendamenti straordinari, si è cambiato completamente
il testo, lo si è rivoltato da capo a piedi e quindi, grazie a
questi due emendamenti, quello che si voleva dire prima non lo si
dice più e si è ottenuta una grandissima vittoria!".
Purtroppo non è così, colleghi, e sarò felice se qualcuno di voi
domani o oggi stesso lo affermerà al di fuori di quest'aula, sarò
felice di leggere "Grazie al nostro emendamento abbiamo stravolto
il testo e adesso quei cattivoni che volevano l'idrogeno non lo
possono più ottenere". Sarò felice se qualcuno lo affermerà perché
avremo i documenti per smentirlo, perché questi emendamenti altro
non fanno che affermare ovviamente qualcosa che è già esistente. È
esistente il fatto che è stato presentato un progetto per il PNRR,
e vedremo se effettivamente verrà realizzato, se verranno
rispettate le tempistiche, le consegne, se tutti i progetti di quel
cluster verranno accettati e verranno considerati rispondenti a
quelle caratteristiche o meno, dopodiché si vanno ad affermare
ovviamente alcune questioni che sono già rientranti all'interno
della legge 22, non c'è nessuna novità all'interno di questi
emendamenti.
Vogliamo riaffermarlo? Riaffermiamolo ma nessuno lo vada a
sbandierare fuori come vittoria.
Oggi l'oggetto di questa discussione è questa legge che
oggettivamente mi sono chiesto fin dal principio per quale motivo
abbia sollevato una tale sequela di resistenze; è vero che qualcuno
è particolarmente aduso alla parola resistenza, lo abbiamo già
visto, però io, da esterno, sempre mi metto nei panni di chi legge
il testo per la prima volta e vedo un qualcosa che viene inserito,
ovvero il riconoscimento dell'idrogeno come sistema di accumulo,
vettore energetico e combustibile alternativo.
Questo riconoscimento oggettivamente come si può negare? Come si
può dire di non essere d'accordo? Effettivamente, rispetto ai
canoni che ci siamo dati, che ci siamo detti, che abbiamo trattato
all'interno di quest'aula, come si può essere contrari a questa
fattispecie, a questo inserimento che viene messo all'interno della
legge?
E così come tutto il resto, cioè io, oggettivamente, se mi
trovassi di fronte a un testo di questo tipo -non per dire e
tornare su quello che è stato detto, che cos'è la destra, cos'è la
sinistra, questa ferrovia, questa elettrificazione di destra,
l'idrogeno di sinistra o viceversa - io mi direi semplicemente che
questa è una scelta amministrativa ed è una valutazione che va
fatta e se qualcuno ha paura delle valutazioni, allora lo stesso
metodo dovrebbe essere utilizzato anche su altre valutazioni che ha
chiesto.
Quello che rimane però, e torniamo alle valutazioni politiche,
credo che sia un'immagine che mi ha colpito particolarmente, ovvero
due membri dell'attuale maggioranza di Governo, rappresentati sotto
forma di ogiva o oggetto oblungo da parte di un'altra componente di
questa maggioranza, che non so effettivamente di quanti membri
consti perché io ricordo che Rete Civica nella scorsa legislatura
constava di due membri, poi adesso non so esattamente se ci siano
tre membri, se ce ne siano due o ce n'è uno solo che parla a nome
di due, non si capisce esattamente bene questa situazione
balcanizzata che si trova all'interno di uno dei gruppi di questa
maggioranza, però credo che se fossi un membro di questa
maggioranza e mi vedessi rappresentato sotto forma di ogiva e dopo
dovessi continuare a condividere un percorso di maggioranza con
queste persone, beh un pochino in difficoltà, oggettivamente, io la
troverei, ma io credo che fossi anche un collega di quello che si
trova rappresentato sotto forma di ogiva o di oggetto oblungo
troverei un po' di difficoltà a confrontarmi con coloro i quali mi
hanno rappresentato sotto forma di quel simpatico oggetto.
Quindi ci troviamo oggi a esaminare una situazione che
effettivamente è abbastanza estranea, è abbastanza anomala.
Mi trovo, infine, rispetto a queste analisi, a fare un ultimo
passaggio, e lo faccio non per difendere nessuno ma lo faccio per
difendere questo Consiglio: è stato detto e abbiamo letto un
comunicato stampa dove qualcuno, stigmatizzando certe uscite,
minacciava azioni legali e querele.
Io credo che quel qualcuno probabilmente, come è già accaduto in
passato, ignori alcuni passaggi e alcuni articoli del nostro
Statuto, ma, a prescindere, io credo che innanzitutto mi farei una
bella risata se mi trovassi a essere giudice che deve giudicare
delle dichiarazioni in cui un Consigliere ha detto che io ho un
collegio sicuro e dovessi giudicare se queste rappresentano
un'offesa nei confronti del parlamentare a cui è stato imputato
l'essere parte di un collegio sicuro e quindi avere già un posto
prenotato.
Io vedo una valutazione politica, come se ne fanno tante, ma,
ripeto, quello che purtroppo trovo assurdo è in primis che si
ignori l'articolo 24 del nostro statuto che leggo, così almeno se
qualcuno ci sta seguendo sono felice che lo possa sapere e
apprendere dalle mie parole altrimenti ha sicuramente qualche altro
riferimento che può trasmettere questo informazione, l'articolo 24
del nostro Statuto ricorda che i Consiglieri regionali non possono
essere perseguiti per le opinioni espresse e per i voti dati
nell'esercizio delle loro funzioni, quindi questo tanto per capire
che fine possono fare questo tipo di azioni legali, anche in caso
di qualifiche anche più pesanti.
In secondo luogo però vorrei invitare il Presidente del
Consiglio - che è il garante e chiaramente rappresentante di tutto
questo Consiglio, o per lo meno dovrebbe esserlo - di prendere una
posizione anche forte a difesa della nostra libertà di esprimere il
pensiero all'interno di quest'aula, perché se nemmeno la
valutazione politica di questo tipo è più concessa e se una
valutazione di questo tipo, a prescindere da quella che è - perché
non sono stati espressi insulti mi pare, non è stato usato il
turpiloquio, non sono stati dati appellativi certo negativi nei
confronti di qualcuno - e se nemmeno questo è concesso e se anche
la libertà di pensiero di questo Consiglio viene minacciata da
querele, evidentemente c'è qualcosa che non funziona.
Quindi, presidente Bertin, le chiedo cortesemente di prendere
posizione anche nel merito di questa vicenda e di restituire la
possibilità a tutti i Consiglieri di questo Consiglio di potersi
esprimere nella libertà che lo Statuto ci assegna.
Presidente -
Consigliera Minelli, ne ha facoltà.
Minelli (PCP) -
Non intervengo certo per rispondere alla
sollecitazione del collega Rollandin che mi ha chiamata in causa,
né per rispondere a domande in quanto ho ben chiaro che sono seduta
al mio posto di Consigliere e non ricopro il ruolo che avevo in
precedenza, ma ho deciso d'intervenire come tutti gli altri per
esprimere ovviamente la mia posizione e le mie opinioni.
Articolerò questo mio intervento per punti, perché ritengo che
il provvedimento in esame oggi in aula meriti di essere analizzato
attentamente.
Il primo punto riguarda quella che io ritengo la disinvoltura
con cui c'è stato l'esame della proposta di legge 22. Questa
proposta di legge, confermo, ha avuto un iter di esame
eccezionalmente rapido; si è trattato di due riunioni di
Commissione, la presentazione e l'approvazione. Nemmeno a disegni
di legge pur importanti della Giunta vengono date simili corsie
preferenziali. Qui si tratta di una proposta di legge presentata da
un Consigliere singolo il 3 maggio del 2021, che ha terminato
appunto in due riunioni il suo iter ed è arrivata al voto del
Consiglio.
Ho ben presente che c'è una proposta di legge firmata da quattro
consiglieri di Progetto Civico Progressista sulle discariche per
rifiuti speciali che è stata depositata il 26 febbraio e su cui la
Commissione competente non si è ancora espressa.
La rapidità non è poi giustificata da nessuna urgenza, come può
essere accaduto per altri provvedimenti di legge e disegni di
legge; è privilegiata a scapito di qualsiasi approfondimento pur
essendo, quello dell'idrogeno, un tema nuovo su cui le informazioni
sono ancora relativamente poche e che comincia a essere studiato
con attenzione per quanto riguarda le sue applicazioni soltanto
adesso.
Per fare in fretta non si è accettato di fare delle audizioni di
esperti, non c'è stata consultazione con le parti interessate, i
sindacati, i comitati che si occupano di ferrovie - infatti
qualcuno ha già anche espresso il proprio disappunto - non si è
fatto nessun approfondimento, non si sono neppure acquisiti dei
pareri che sarebbero indispensabili, come quello sulla
compatibilità finanziaria di uno studio. Qualcuno ha detto che non
è così, ma ritengo invece che uno studio - prima era di sessanta,
adesso diventa di centottanta giorni - se è serio avrà anche un
costo; e non è nemmeno stato sentito il servizio regionale
competente in materia di ferrovia.
C'è chi ha detto che in altre audizioni che ha fatto la IV
Commissione si è parlato anche di questo, ma qui si tratta
dell'iter di una proposta di legge che normalmente ha delle sue
regole ben precise.
E a proposito di disinvoltura, come si fa a non ricordare che in
questi mesi il ritornello di alcuni capigruppo in quest'aula è
stato che la priorità è costituita dagli interventi anti-Covid, che
tutto il resto deve passare in secondo piano eccetera eccetera.
Ed ecco che adesso, fare una legge per uno studio sull'utilizzo
dell'idrogeno in ferrovia - non in generale, perché poi su questo
tornerò - è diventata improvvisamente una priorità per la quale
bisogna bruciare anche le procedure di una normale conduzione di un
procedimento legislativo.
Il secondo punto che vorrei sottolineare è lo stravolgimento
della legge regionale 22/2016. Curiosamente la proposta di legge 22
ha lo stesso numero della legge regionale su cui interviene per
apportare delle modifiche, stesso numero ma una visione delle cose
e del ruolo della ferrovia diametralmente opposta. E qui bisogna
essere precisi: non ci troviamo di fronte a una proposta di legge
per la produzione e l'utilizzo dell'idrogeno in Valle d'Aosta, non
c'è niente di tutto questo, si tratta di una proposta di legge che
riguarda l'eventuale applicazione dell'idrogeno alla ferrovia e
basta, infatti nella proposta di legge si fa riferimento esplicito
al decreto legislativo 194/2010, cioè alla norma di attuazione in
materia di trasporto ferroviario e lo stesso titolo della proposta
di legge che abbiamo oggi all'esame è chiaro: "Disposizioni per una
ferrovia moderna e un efficiente sistema di trasporto
ecosostenibile con utilizzo di trazione a idrogeno. Modificazioni
della legge 22/2016".
La finalità originaria di questa proposta di legge era infatti
di stravolgere una legge importante che ha segnato una svolta
profonda nella politica regionale sui trasporti della Valle
d'Aosta, una legge - e lo ricordo perché è una cosa importante -
frutto di un'iniziativa popolare che nel corso del 2016 ha raccolto
7.437 firme, approvata nel novembre 2016 all'unanimità dal
Consiglio regionale, che, da quello che sembra venir fuori adesso,
evidentemente non aveva una visione, approvata forse obtorto collo
da parte di qualcuno, ma, tant'è, è stata votata all'unanimità.
Questa legge ha al primo punto all'articolo 2 lettera A proprio
l'elettrificazione della tratta ferroviaria Ivrea-Aosta e poi si
parla di altro, di velocizzazione, di ammodernamento, eccetera
eccetera e, come secondo punto, c'è la riattivazione e il
potenziamento della tratta Aosta-Pré-Saint-Didier.
La legge, lo ricordo, era sostenuta da ventidue organizzazioni
fra associazioni, comitati, sindacati e forze politiche. Tutto
questo non ha evidentemente contato quasi nulla per la IV
Commissione che non si è preoccupata di approvare a spron battuto
un testo che stravolge la legge 22/2016, e mi riferisco alla
proposta di legge depositata, poi dopo vedremo gli emendamenti.
L'intenzione del proponente e della maggioranza della
Commissione era evidentemente di riportare le lancette
dell'orologio indietro di sei anni, quando si era esclusa
l'elettrificazione della Ivrea-Aosta e si era deciso di chiudere il
servizio sulla tratta Aosta-Pré-Saint-Didier.
È una mancanza di rispetto totale nei confronti dei cittadini e
delle loro organizzazioni che hanno indicato una strada e ora, con
il voto di Commissione, si dice che quelle firme e quella legge non
contano e si procede a testa bassa, senza sentire nessuno.
Vengo al terzo punto, si tratta a mio avviso di una proposta di
legge provocatoria. La PL 22 è stata depositata alla Presidenza del
Consiglio pochi giorni dopo l'annuncio dell'inserimento del
progetto di elettrificazione della tratta Ivrea-Aosta nel PNRR,
quattro giorni dopo per la precisione.
La trazione elettrica era arrivata a Ivrea nel 2006 e la Valle
d'Aosta ne era rimasta esclusa per carenza d'iniziative e
d'interesse della politica valdostana, sempre a proposito di
visioni. Un'esclusione che ha avuto e ha gravi conseguenze per gli
utenti della ferrovia ma ciò nonostante la politica valdostana ha
pensato bene che la soluzione da ricercare non fosse quella più
semplice e più ragionevole, cioè proseguire l'elettrificazione fino
ad Aosta, bensì quella più astrusa dei treni bimodali, per evitare
la rottura di carico. Se ci fosse stata l'elettrificazione non
avevamo il problema di rottura di carico.
Invece di insistere e di accelerare sulla elettrificazione si è
scelto all'epoca di mettere un taccone.
Il cambiamento di rotta è avvenuto proprio con la legge 22/2016,
che ha fatto ripartire il progetto di elettrificazione e che
ovviamente non ha soltanto quell'obiettivo. Si è dovuto aggiornare
il progetto preliminare, risalente al 2010 e poi abbandonato, si è
affidato nel tempo l'incarico per la progettazione definitiva e
infine ad aprile 2021, qualche mese fa, con l'inserimento
dell'intervento nel PNRR si è posto un punto fermo.
Sappiamo che il PNRR prevede la copertura finanziaria
insieme a una parte del contratto di programma
dell'elettrificazione e anche qui sono stati definiti 110 milioni -
quindi probabilmente c'è anche un margine per qualche altro
intervento migliorativo della linea - e poi ci sono dei tempi che
il PNRR definisce, perché i progetti finanziati con il Recovery
Fund hanno una scadenza, sono quelli da realizzare nel 2026.
Questo vincolo è molto importante perché purtroppo noi sappiamo
che RFI non è sempre celere nella realizzazione delle opere che le
competono. Il lavoro che come Assessore ho compiuto perché
l'elettrificazione della Ivrea-Aosta venisse inserita nel PNRR si è
svolto e si è concluso fra l'ostilità di alcuni Consiglieri, lo
scetticismo di altri e il silenzio delle forze autonomiste.
Ho contattato in quel periodo entrambi i Parlamentari, come
credo che sia normale quando bisogna avere delle interlocuzioni con
Roma, e ho avuto il solo sostegno della deputata Tripodi.
Nei giorni successivi all'inserimento del PNRR, sono anche stata
attaccata in una riunione di maggioranza, come peraltro poi è
accaduto spesso, per la questione non solo della conferenza stampa,
perché sarebbe un po' banale, ma in generale.
Non sto a ritornare su questo, ma giusto per informazione la
conferenza stampa non era certo organizzata dall'Assessorato che
invece è stato invitato e quindi di quello risponde qualcun altro,
ma evidentemente a qualcuno dava fastidio l'aver raggiunto un
risultato - che non è personale e non è di qualcuno, ma è un
risultato - che smentisce le politiche opposte portate avanti per
decenni e non mi pare proprio che non si sia mossa la classifica
per quello che riguarda l'elettrificazione.
Ora però, con un emendamento dell'ultimo momento, c'è un
ripensamento rispetto a quanto deciso in Commissione, perché è
diversa la situazione adesso, - e io dico meno male che c'è un
ripensamento - ma rimane il fatto che sei Consiglieri su sette
della Commissione hanno votato un testo che metteva in discussione
un'opera importante per cui si è previsto un finanziamento di
straordinaria portata da parte dello Stato e dell'Europa.
Quarto punto: non si tratta solo di una provocazione, ma anche
di un'azione per destabilizzare. Devo ammettere che quando ho
saputo della presentazione della proposta di legge 22 non mi sono
preoccupata, immaginavo che fosse una bandierina che il consigliere
Restano volesse sventolare per esprimere il suo già noto dissenso
rispetto a parti del programma di una maggioranza di cui lui pure
dice di far parte, un atto a mio avviso sconcertante, perché un
Consigliere di maggioranza ha presentato una proposta di legge
contro un punto qualificante del programma di quella stessa
maggioranza. Io immaginavo però una presa di distanza da parte dei
gruppi autonomisti, invece c'è stato silenzio.
Poi al passaggio in Commissione confesso però invece che sono
rimasta sorpresa del sostegno che tutti i gruppi, salvo Progetto
Civico Progressista, hanno dato al testo di legge e sono rimasta
soprattutto sorpresa dall'attivismo del Presidente della IV
Commissione per mandare avanti celermente questo provvedimento, del
resto ricordo che il consigliere Restano ci aveva detto che lui era
il primo firmatario e che altri sarebbero arrivati. Non sono
arrivate le firme, ma le disponibilità a sostenere evidentemente
c'erano.
Quindi c'era la volontà di provocazione da parte di un
Consigliere con l'appoggio di altri, un'operazione tutta politica
di qualcuno che vuole mettere in discussione la composizione della
maggioranza e un punto fondamentale del suo programma concordato,
sa di poter votare sul voto della minoranza che non guarda tanto al
merito ma si frega le mani nel vedere la spaccatura della
maggioranza. Chi in Commissione ha votato la proposta di legge 22,
si è prestato a una manovra politica oscura, una manovra che
prescinde dalla ferrovia e dall'idrogeno ma ha altri scopi,
soprattutto quello di destabilizzare una maggioranza che proprio
sul ruolo della ferrovia - lo sappiamo, non è un mistero per
nessuno - ha delle tensioni e che si vuole mandare a gambe
all'aria.
Veniamo alla questione dell'idrogeno, Progetto Civico
Progressista non è certo contrario all'utilizzo dell'idrogeno in
certi ambiti e settori, lo abbiamo detto, l'ho detto quando
ricoprivo il ruolo di Assessore rispondendo e intervenendo quando
abbiamo fatto la discussione sull'ordine del giorno e votato l'otto
di aprile del 2021. Siamo favorevoli in particolare laddove non ci
sono alternative all'elettrificazione per quanto riguarda la
ferrovia e, in questo senso, siamo propensi, favorevoli ad azioni
di ricerca e di sperimentazione locale, così come era stato
previsto da quell'ordine del giorno.
La tecnologia a idrogeno sta muovendo i primi passi, soprattutto
in campo ferroviario non siamo avanti in questo senso. In Italia
non c'è assolutamente nessuna linea ferroviaria che funzioni a
idrogeno, per la Brescia-Edolo che è stata citata, una linea
costosissima di cui tanto si parla, ci vorranno almeno ancora due
anni, ma probabilmente di più dalle informazioni che abbiamo
ottenuto, e poi per utilizzare l'idrogeno non basta avere un treno
alimentato attraverso questo elemento, questo vettore, occorre
tutto un sistema, lo sappiamo, che interessa tutta l'intera tratta
ferroviaria, perché ci sono dei costi per costruire i siti di
produzione e di stoccaggio che non si realizzano certo in tempi
brevi e nemmeno con facilità.
Nel caso poi della ferrovia Aosta-Chivasso-Torino, questo non
avrebbe nessun senso, visto che per i due terzi la linea che arriva
a Torino è già elettrificata, quindi la soluzione più logica e
conveniente è completare l'elettrificazione, non introdurre su una
stessa linea due sistemi diversi di trazione con tutte le
problematiche che ne deriverebbero.
Qualcuno ha detto oggi "Sono soluzioni che vanno bene per il
Piemonte, per la Valle d'Aosta andiamo in un'altra direzione e
cerchiamo di avere in futuro questi treni a idrogeno", ma cosa
facciamo? Adesso con l'elettrificazione elimineremo definitivamente
la rottura di carico, con il treno a idrogeno ad Ivrea cosa
facciamo? Scendiamo dal treno a idrogeno che ha fatto la tratta
valdostana e saliamo su quello elettrico che va in Piemonte e in
tutto il resto di Italia?
Se è così non mi sembra una soluzione logica e forse qualcuno se
ne è reso conto in questi giorni, visti gli emendamenti, oppure
qualcuno ha ragionato sui fondi del PNRR in arrivo, ma due sedute
di Commissione in cui non si è approfondito tutto questo, sono
state poche, sono state un percorso limitato, lo dimostra il fatto
che ieri abbiamo ricevuto gli emendamenti che vanno in una
direzione contraria rispetto a quello che c'è scritto nella
proposta di legge depositata.
Ma venendo agli emendamenti appare irragionevole anche
l'applicazione del sistema su una tratta breve come la
Aosta-Pré-Saint-Didier, una tratta, lo ricordo, di soli 32 km, per
la quale chiedere uno studio adesso in aggiunta alle opzioni che
sono già state studiate da parte dello studio che c'è nella stessa
ditta che aveva fatto il PRT e quindi aggiungere un'altra
opzione.
In nessun paese che abbia una buona quantità di energia e di
energia rinnovabile come produciamo in Valle d'Aosta, in nessun
paese verrebbe in mente d'impiegare l'idrogeno per far viaggiare i
treni anziché l'energia elettrica direttamente dalla rete ed è ciò
che ci hanno detto sia docenti universitari che si occupano di
questo sia tecnici che operano nel settore della costruzione dei
treni, perché anche da un punto di vista tecnico occorre fare un
po' di chiarezza.
Sappiamo tutti, è stato detto, che l'idrogeno non è disponibile
sulla terra allo stato libero e i processi di produzione richiedono
un grande dispendio di energia attraverso l'elettrolisi. L'idrogeno
che è molto infiammabile va poi immagazzinato, trasportato e
ritrasformato in energia elettrica.
Pertanto può tornare utile come accumulatore di energia, laddove
ci sia una produzione in eccedenza o variabile di energia
rinnovabile, penso al fotovoltaico, all'eolico in primis, che non
garantiscono una costanza nella disponibilità e poi per alimentare
la mobilità pesante.
La modalità navale, aerea, ai tir eccetera eccetera dove anche
la tecnologia delle batterie non è al momento disponibile.
Gli studi ci dicono che fatto 100 l'energia iniziale, il motore
elettrico ha un'efficienza che va dal 70 all'80%, mentre il motore
a celle a combustibile ha un'efficienza che va dal 20 al 30%.
Il treno inoltre, se prende l'energia direttamente dal cavo
senza passare dalla batteria, ha un rendimento ancora superiore
rispetto a un motore elettrico alimentato a batteria. Sono dei dati
che sono largamente disponibili, non si necessita in questo senso
di nessun nuovo studio.
In estrema sintesi, gli esperti del settore ci dicono già che è
preferibile utilizzare l'energia elettrica in modo diretto senza
passare per l'idrogeno che fa perdere efficienza, inoltre ha dei
maggiori costi, sia di esercizio che di infrastrutturazione...ma
qui no, bisogna fare uno studio che prima era di sessanta giorni,
adesso diventa di centottanta, per verificare l'opzione idrogeno
per la Aosta-Pré-Saint-Didier!
Veniamo ai vantaggi dell'elettrificazione che sono plurimi. Sono
sicuramente dei vantaggi da un punto di vista ambientale, ma sono
principalmente la possibilità di avere una gamma ampia di mezzi e
non solo pochi, come adesso, quindi un servizio migliore con dei
treni che da qualsiasi città italiana possono arrivare ad Aosta. La
rottura di carico che viene superata con i treni bimodali a Ivrea,
come dicevo prima, è un taccone, perché noi dobbiamo superarla
quella rottura di carico visto che da lì in poi abbiamo
l'elettrificazione. Se noi avessimo una linea elettrificata, non
avremmo questo problema.
È stato anche detto che c'è Trenitalia che ci deve fornire i
bimodali, in realtà non è che questo viene fatto per un
agrément
di Trenitalia nei confronti della Valle d'Aosta, è
previsto dal contratto perché la linea è così e quindi bisogna
utilizzare anche i bimodali.
Vorrei poi dire una cosa al consigliere Restano che ha citato il
pezzo del DEFR, peccato che nei testi contino anche le virgole, e
quando lei legge "Elettrificazione per velocizzarla", forse
dovrebbe fare la pausa perché ci sono due obiettivi:
l'elettrificazione e poi per velocizzare la linea, si tratta di due
cose, quindi occorre essere precisi perché altrimenti si fa della
mistificazione, ancora una volta.
Veniamo infine ai contenuti specifici della legge, anzi, delle
leggi perché in realtà siamo di fronte a due proposte di legge, una
è quella del proponente, votata in Commissione, l'altra è quella
che deriverebbe dagli emendamenti, se appunto ci fosse
l'approvazione.
Di comune ai due testi c'è soltanto il titolo che è rimasto
quello e l'oggetto della legge, che è uno studio sull'utilizzazione
dell'idrogeno nel trasporto ferroviario valdostano, un ambito molto
circoscritto. Per fare uno studio di questo tipo non c'era bisogno
di una legge. Non ce n'era bisogno. A parte il titolo e la
previsione dello studio, i due testi sono completamente diversi Con
la stessa disinvoltura con cui la IV Commissione ha preso la
proposta di legge 22 e l'ha approvata, si sono costruiti due
emendamenti che dicono sostanzialmente: "Ah abbiamo sbagliato, ora
cambiamo registro, c'è qualche cosa che non funziona."
Nel testo uscito dalla Commissione, l'obiettivo era chiaramente
di rimettere in discussione l'elettrificazione della tratta
Ivrea-Aosta ed evidenziare che la riapertura della Pré-Saint-Didier
non è da fare, stamattina quando abbiamo sentito la relazione del
consigliere Perron ci siamo resi conto che effettivamente lo
spirito della proposta di legge era esattamente quello: mettere in
discussione l'elettrificazione.
Nel nuovo testo che scaturisce dagli emendamenti invece
l'elettrificazione della tratta Ivrea-Aosta sembra essere
considerata un punto fermo e indiscutibile, e questa è una conferma
perché già era così nella normativa e nella programmazione che
risale al 2016 e che è andata avanti fino a oggi e sulla
Aosta-Pré-Saint-Didier, si dice nell'emendamento, che fra le
opzioni allo studio per la riapertura e - aggiungo io questo: per
la prosecuzione a Courmayeur - bisogna valutare anche la trazione
con idrogeno. Quindi alle sei opzioni descritte nel PRT se ne
dovrebbe aggiungere una settima.
L'altra differenza consistente è che lo studio oggetto della
legge doveva essere realizzato in sessanta giorni, ora diventa da
realizzare in centottanta e questa dilatazione avviene pur essendo
l'oggetto dello studio molto più limitato.
Des deux l'une
, come ama sovente esprimersi qualcuno: o
la prima formulazione era completamente sballata o non si trattava
di una proposta seria e dagli interventi che ho ascoltato oggi in
aula mi dà anche l'impressione che qualcuno non abbia letto
chiaramente quello che c'è scritto negli emendamenti oppure anche
nella proposta di legge.
Io voterò a favore dell'emendamento Jordan e altri, perché
stravolge la proposta di legge 22 presentata, ribadisce la
necessità dell'elettrificazione della Aosta-Ivrea per la quale mi
sono battuta e derubrica lo studio della Aosta-Pré-Saint-Didier a
una mera analisi di opzioni, ma questo non impedisce che io
mantenga un giudizio negativo sull'intera legge che anche emendata
non è accettabile, non ha alcuna consistenza.
Il consigliere Restano, dopo aver agitato la bandierina
dell'idrogeno come alternativa all'elettrificazione, si trova in
mano un pugno di mosche: gli va bene così? Ne è soddisfatto? Va
bene, ne prendiamo atto. Ci siamo ridotti a fare una legge per dire
che la Giunta deve fare uno studio da presentare al Consiglio entro
sei mesi in cui si valuti se fra le opzioni possibili per la
riattivazione della Aosta-Pré-Saint-Didier ci sia anche la modalità
a idrogeno!
Questo è l'unico argomento della legge. Ma che senso ha? Io mi
chiedo: che senso ha?!
Oltretutto non si dice neanche come si affronterà il costo di
tale studio, quanto si intende spendere, la legge non prevede la
copertura di spesa.
Nella versione della IV Commissione si trattava di una legge,
come ho detto, non accettabile, in contrasto con tutta la normativa
e gli atti della Regione dal 2016 a oggi; nella versione emendata,
- non so quale passerà - è una legge inutile che rimarrà lettera
morta, che fa perdere tempo e che spreca denaro pubblico.
Si tratta, a mio avviso, di una brutta pagina della produzione
legislativa regionale, un intervento pesante e poco rispettoso dei
cittadini su una legge nata dall'iniziativa popolare. Una legge,
questa che stiamo discutendo, inadeguata perché se si vuole
studiare l'uso dell'idrogeno in Valle d'Aosta, ed è un argomento
importante, bisogna prevedere delle altre cose, bisogna prevedere
un campo d'indagine che è, come ho detto, interessante e utile ma
molto più vasto di quello della ferrovia, che fra tutti i settori è
il meno interessato all'idrogeno qui da noi, dove c'è la
disponibilità di avere dell'energia elettrica da fonte
rinnovabile.
È una legge confusa che non produrrà nessun risultato se non
quello, questo sì, di rimandare per almeno altri sei mesi decisioni
sulla Aosta-Pré-Saint-Didier.
Io quindi esprimo un giudizio negativo su entrambi i testi e
come ultima osservazione noto che nei vari interventi che si sono
susseguiti oggi è emerso che questo Consiglio improvvisamente è
diventato popolato da paladini del
green
e delle politiche
ambientali, cosa che per molto tempo non si era sentita.
Presidente -
Si è prenotato il consigliere Padovani.
Prendiamo nota della prenotazione e sospendiamo per il ricambio
aria e alla ripresa la parola al consigliere Padovani. Sospendiamo
dieci minuti.
La seduta è sospesa dalle ore 17:04 alle ore 17:27.
Bertin (Presidente) -
Riprendiamo dopo la sospensione per
arieggiare i locali. Si era prenotato il consigliere Padovani a cui
passo la parola.
Padovani (PCP) -
Siccome sono stati evocati da più parti,
penso che sia arrivato il momento di presentare gli emendamenti,
emendamenti che non sono né un escamotage né mezzi emendamenti, ma
sono il frutto di un dialogo costruito tra tanti Consiglieri di
tutti i gruppi di maggioranza, che voglio ringraziare per il lavoro
svolto; emendamenti che chiariscono e definiscono meglio il
perimetro d'intervento di questa proposta di legge e i suoi tempi.
Leggo gli emendamenti.
L'emendamento n. 1 sostituisce il comma 2bis in questo modo: "Ai
fini di cui al comma 1bis e anche in riferimento a quanto previsto
dal decreto legislativo 194/2010, la Giunta, previa consultazione
con gli operatori di sistema per quanto concerne gli investimenti
infrastrutturali relativi al trasporto pubblico, presenta all'esame
del Consiglio regionale uno studio d'interventi per la mobilità a
idrogeno finalizzato alle verifiche economiche ambientali e
d'integrazione tra i diversi vettori energetici, fermi restando i
già previsti interventi di elettrificazione della tratta
Aosta-Ivrea in corso di progettazione da parte di Rete Ferroviaria
Italiana e indicati nell'allegato al PNRR. Relativamente alla
riapertura della tratta ferroviaria Aosta-Pré-Saint-Didier lo
studio deve contenere la valutazione costi e benefici dell'utilizzo
del vettore energetico idrogeno, come opzione ulteriore rispetto a
quelle oggetto di valutazione per tale tratta".
L'emendamento n. 2 al comma 1 dell'articolo 2 sostituisce alle
parole "Entro sessanta giorni" le parole "Entro centottanta
giorni".
Come ho detto questi emendamenti chiariscono meglio il perimetro
di questo intervento e fugano alcuni dubbi che erano sorti in
merito alla proposta stessa.
Presidente -
Si è prenotato il Consigliere Testolin, ne
ha facoltà.
Testolin (UV) -
Intervengo in questo dibattito nonostante
il mio pensiero sia già stato ampiamente rappresentato, in maniera
puntuale e determinata, dai miei colleghi di movimento, prima
Grosjacques che ha seguito come Presidente della IV Commissione
l'iter e le audizioni relative anche ai trasporti anche quando non
erano strettamente riferite a questo disegno di legge e dal collega
Marguerettaz che ha ripreso, anche da un punto di vista tecnico e
con delle delucidazioni assolutamente importanti, gli aspetti che
per certi versi stridono all'interno di alcuni percorsi.
Io mi concentrerò piuttosto sull'intervento della collega
Minelli, che innanzitutto ringrazio per aver voluto essere
presente, per aver preso la parola in questo importante dibattito,
a dispetto invece di una discussione proposta alcune settimane fa
dal collega Restano e dal sottoscritto, in merito a un'altra
problematica che invece è stata declinata in qualche modo dalla
collega Minelli, non essendo presente in aula al momento del
dibattito sulle situazioni relative alle criticità sulla necessità
di accelerare i percorsi relativi agli esami per le patenti di
guida. Quindi oggi ci ha dato modo di prendere visione di alcuni
suoi input e anche di potere fare alcune valutazioni puntuali.
Me ne sono segnate alcune, evidentemente non tutte, che meritano
un minimo di contraltare per lo meno per essere contestualizzate e
per dare dei chiarimenti anche a chi assiste a questo dibattito e
che magari non ha ben presente determinate dinamiche.
Credo che le due sedute di Commissione citate per arrivare alla
presentazione dell'aspetto odierno della presentazione della PL in
Consiglio siano frutto di un approfondimento, come ho già detto
prima, che è avvenuto in merito ad altre occasioni che ci sono
state all'interno della Commissione per approfondire il discorso
relativo al trasporto ferroviario, così come anche al resto del
trasporto pubblico sul nostro territorio, e questo percorso
rappresenta un indirizzo che - come è già stato citato dai molti
interventi che mi hanno preceduto - vuole dare un'indicazione di
percorso da intraprendere per cercare di valorizzare delle
opportunità che sul nostro territorio possono trovare un futuro
positivo e sostenere, agevolare e aiutare anche determinate scelte
nel futuro dello sviluppo del trasporto pubblico regionale.
Poi si parla di disinvoltura nell'avvicinarsi a una modifica di
una legge 22 che lo ricordiamo - lo abbiamo citato tante volte, ma
molte volte sui numeri non ci si sofferma sufficientemente - la 22
del 2016, una legge che è stata approvata cinque anni fa che ha
dato stimolo a un percorso di confronto, che ha dato stimolo a un
percorso di valutazioni all'interno non soltanto di questo contesto
ma anche nel confrontarsi con le altre strutture coinvolte ancora
prima dell'Amministrazione regionale nell'ammodernamento o nello
sviluppo della rete ferroviaria sulla quale devono intervenire.
Io non parlerei tanto di disinvoltura, ma parlerei piuttosto di
attenzione nel proporci e nel proporre un percorso che possa essere
migliorativo di quanto è stato iniziato cinque anni fa in
condizioni completamente diverse con un'evoluzione, all'interno
degli aspetti tecnici e di ricerca; un percorso che proprio in
merito al trasporto pubblico e all'utilizzo dell'idrogeno possa
trovare dei momenti di crescita anche occupazionale all'interno del
nostro territorio.
Non dimenticherei uno studio presentato ormai alcuni anni or
sono - anche con la partecipazione del Comune di Aosta - per il
sostegno di un'iniziativa che già allora coinvolgeva il trasporto
pubblico locale con uno dei partecipanti al trasporto pubblico,
principalmente della città e della Plaine di Aosta, e che
coinvolgeva l'aspetto siderurgico per quanto riguarda l'utilizzo
dell'ossigeno per l'impresa Cogne piuttosto che per la generazione
di calore che coinvolgeva un'altra importante azienda sul
territorio.
Ecco, questo a suo tempo ci avrebbe permesso di trovare il punto
d'innesco di un percorso virtuoso, cosa che purtroppo non è
avvenuta per una classificazione non gratificata dal finanziamento
all'interno del bando europeo; per pochi centesimi di punto che ne
hanno però, diciamo, impedito lo sviluppo.
Credo che oggi questo percorso non debba venire visto come
qualcosa di avulso dal contesto citato nella legge 22 ma qualcosa
che vada a implementare, ad aggiornare e a migliorare la
realizzazione di una visione del 2016, che oggi va necessariamente
aggiornata.
Mi permetterò di fare poi uno specifico chiarimento all'interno
della disamina dell'emendamento presentato, relativamente ad alcune
valutazioni che la stessa Consigliera ha voluto sottolineare.
Nessuno stravolgimento della proposta di legge 22
ma un
arricchimento della medesima.
Poi si parla di mancanza di rispetto: io credo che il rispetto
dei cittadini lo si abbia nel momento in cui si prendano delle
decisioni per migliorare complessivamente la condizione, le
opportunità e le possibilità di sviluppo e di servizi che
l'Amministrazione può contribuire a mettere a disposizione della
propria popolazione, e stupisce che questa mancanza di rispetto
venga verificata da qualcuno solo in determinati ambiti, mentre in
altre circostanze, vedi "Ospedale", si sarebbe voluto continuare
con dei confronti, con delle ulteriori disamine rispetto a quello
che invece era un indirizzo popolare conclamato da un
referendum.
Quindi credo che ci siano tutti i presupposti per riuscire ad
avere una visione molto più coerente, anche intellettualmente più
onesta rispetto a un punto di vista che è assolutamente legittimo e
comunque non è mai l'unico, e di questo bisognerebbe prendere atto
da parte di tutti, evidentemente, ma da parte soprattutto a mio
avviso di qualcuno che continua a perorare interessi di una fascia
ben definita e delimitata di popolazione che ha un certo tipo di
visione in merito principalmente a questo argomento.
Per quanto riguarda invece la composizione della maggioranza,
penso che per le valutazioni in merito a questo aspetto - che esula
un po' dall'aspetto tecnico del quale giustamente la legge tiene
assolutamente conto - si debba leggere nei fatti e nei
comportamenti di ognuno di noi, nella volontà di dare delle
risposte di un certo tipo, condividerle e non di guardarle sempre
in maniera negativa, pretestuosa e qualche volta anche un po'
presuntuosa, perché ci sono dei momenti in cui bisogna rendersi
conto che bisogna cercare di trovare delle sintesi tra i
desiderata
personali e quelle che sono invece le opportunità
che magari non fanno parte del nostro DNA ma che vanno
assolutamente valutate e rispettate.
Mi riallaccio in questo senso anche a quell'esternazione che
viene fatta sulla sedicente volontà da parte delle Commissioni di
far accelerare determinati atti piuttosto che di frenarne altri che
magari non sono graditi.
Parliamo della legge, tanto per capirci, sulle discariche. È di
alcuni giorni fa, di ieri, la pubblicazione delle sentenze che
facevano ancora parte di un iter di analisi da parte dei competenti
uffici per quanto riguarda alcuni ricorsi di cui oggi si ha
contezza e che faranno sicuramente parte di un percorso di analisi
nel quale presumo il Presidente della III Commissione Chatrian
entrerà magari un po' più nel dettaglio, per sottolineare come non
ci sia mai stata una volontà di rallentare determinati percorsi, ma
di avere tutti gli elementi utili per approfondire e affrontare la
tematica in maniera puntuale e soprattutto a beneficio di una
garanzia di quelle che possono essere le cose che andranno a essere
iscritte, una garanzia delle norme che si metteranno a disposizione
della nostra popolazione, nel rispetto evidentemente delle
intenzioni di massima tutela e di massimo rispetto ambientale e di
quelle che sono state le esternazioni importanti, sia dei singoli
che delle Amministrazioni e della stessa volontà
dell'Amministrazione regionale, che però in molti percorsi si
scontra con delle situazioni che esulano dalla propria
competenza.
Quindi devono confrontarsi in maniera attiva e precisa rispetto
alle normative in vigore.
Rispetto invece al secondo punto del mio intervento, la
presentazione dell'emendamento - che assieme ad altri colleghi ho
voluto assolutamente firmare, non per imprimere un cambio di
direzione alla filosofia della norma iniziale - è che
l'Amministrazione, come dice qualcuno, parla per atti e mi permetto
di dire che se si fosse lavorato esclusivamente sulla buona fede,
sulla necessità di esplicazione - così come lo è stato peraltro
nella presentazione della norma da parte del collega Restano - ci
sarebbe stata un'assoluta coscienza nel riconoscere un percorso
derivante dalla legge 22 che ha dato delle indicazioni in merito
alla necessità di fare un percorso di elettrificazione sulla
tratta.
A oggi le condizioni si modificano ma non si può rinnegare
quello che si è fatto e quello che si è andati a indicare nel 2016.
Era opportuno e necessario segnalarlo per chiarezza, onestà
intellettuale e per il fatto che non si lavora mai contro, ma si
lavora per aggiungere, per migliorare, per implementare questo
percorso e rassicurare da quel punto di vista chi ha voglia di
partecipare a questo percorso di crescita.
Quindi se vogliamo dargli delle letture diverse gli diamo delle
letture diverse, se invece crediamo che nel confronto e
nell'analisi approfondita e seria del disegno di legge,
dell'emendamento c'è stato un confronto sereno e assolutamente
costruttivo, invece, gli diamo una visione decisamente diversa e mi
sembra veramente un po' presuntuoso che chi non ha partecipato a
questo confronto possa dare una lettura del tutto personale e
un'interpretazione che non coincide con quella reale - ed esprimo
una considerazione del tutto personale, che non nascondo, peraltro,
non nasconderei - ferma la preferenza per investimenti importanti
sopra i 100 milioni di euro da allocare in situazioni diverse da
quella dell'elettrificazione della ferrovia nel momento in cui
queste risorse fossero a disposizione dell'Amministrazione
regionale. Così non è, queste risorse, sempre che venga confermato
quanto è stato esplicitato nella famosa conferenza stampa già più
volte citata, quello sì è esempio di disinvoltura, come altre
affermazioni in merito alla possibilità certa di arrivare da Aosta
a Courmayeur con il treno o con il tram-treno.
Sinceramente io qualche valutazione in merito a questo tipo di
percorso amerei farla e la sottoscrizione di questo emendamento va
esattamente in quella direzione... nella seconda parte del primo
emendamento, dove è necessaria una valutazione di costi e benefici
sull'utilizzo del vettore energetico a idrogeno come alternativa,
come utilizzo alternativo alla riapertura di una tratta ferroviaria
che è qualcosa di storico, qualcosa a cui sono particolarmente
anche affezionato, ma che probabilmente non risponde più alle
necessità di una mobilità adeguata ai nostri tempi, così come è
concepita.
Allora in un confronto con l'allora assessora Minelli
all'interno di una riunione che sul piano regionale trasporti
faceva delle disamine in merito alla possibilità di spostamento da
Aosta a Courmayeur con il treno piuttosto che con qualcos'altro, io
già chiesi se ci fossero stati degli studi che avessero messo in
evidenza la possibilità di avere una mobilità elettrica su dei
percorsi a gomma che avrebbero permesso d'implementare i punti di
salita e di discesa dell'utenza, che avrebbero permesso di
avvicinare e non di circoscrivere alle singole stazioni il servizio
ai cittadini e che avrebbero consentito probabilmente, in maniera
più importante, di razionalizzare i risparmi energetici stamattina
rappresentati dal collega Perron, perché se si riuscisse ad
arrivare a una soluzione di trasporto verde su gomma è chiaro che
l'applicabilità di questo meccanismo permetterebbe di dare una
soluzione non soltanto all'alternativa alla tratta ferroviaria
Aosta-Pré-Saint-Didier, o Courmayeur che dir si voglia, ma a tutto
il contesto di trasporto pubblico locale, quindi tutte le vallate,
tutta la valle centrale e principalmente chiaramente la
transitabilità sul territorio della Plaine, che magari è
inizialmente più gestibile.
Questo per dire che l'applicazione e l'eventuale interpretazione
che bisogna dare su questi emendamenti non è assolutamente quella
di uno stravolgimento, ma di una conferma e di una sottolineatura
di qualcosa che era già nelle corde del legislatore in merito al
rispetto per il lavoro fatto fino a oggi e a quella che invece è
una necessità, quella sì che è una necessità, di avere un rapporto
costi benefici, di avere delle situazioni che valorizzino e
autorizzino in funzione della responsabilità istituzionale - che
compete a questo Consiglio regionale - di fare delle valutazioni di
sostenibilità economica e di sostenibilità ambientale che diano
chiarezza dei costi che servono per spostarsi con un certo tipo di
vettore e dei risparmi che invece si avrebbero sia in termini di
produzione di CO2 sia di tempo e di servizio migliore che si va a
dare al cittadino, così amplificando anche il concetto di
sostenibilità sociale dove possono venire dati migliori servizi a
dei costi minori.
Questo è il significato autentico per quanto mi concerne, poi i
colleghi sottoscrittori dello stesso emendamento potranno
implementare o comunque esprimere quello che per loro rappresenta
questo tipo di emendamento, ma per me è un emendamento che va a
migliorare, laddove ce ne fosse stato bisogno, e a chiarire quelli
che potevano essere dei dubbi da parte di elementi che oggi
potranno votare questa norma per dare un nuovo impulso e nuove
opportunità alla nostra regione.
Presidente -
Consigliera Minelli per il secondo
intervento.
Minelli (PCP) -
No, Presidente, non per secondo
intervento ma, se possibile per fatto personale, in relazione alla
prima affermazione del collega Testolin: non entro nel merito di
tutto il resto, ma in pratica il consigliere ha avanzato l'ipotesi
che nella discussione della mozione riguardante, immagino, la
Motorizzazione Civile io mi sia volontariamente sottratta alla
discussione, non essendo presente in aula.
Faccio semplicemente comunicazione del fatto che mi sono
assentata per un motivo familiare piuttosto serio, sono salita al
Beauregard a portare a un familiare - nella fattispecie la suocera
di mia sorella che si è ammalata di Covid con noi - dei cambi di
biancheria perché, come tutti sapete, abitiamo a 70 chilometri di
distanza e non ho fatto spostare altri; questa persona è poi morta
nella notte. Quindi immagino che la mia assenza di un'ora circa sia
coincisa con quella mozione.
Non ho l'abitudine di sottrarmi al confronto, a differenza di
altre persone che più volte in quest'aula sono uscite al momento di
voti importanti; e la stessa seduta del Consiglio scorso, non
essendo d'accordo su una mozione, abbiamo semplicemente dichiarato
che non partecipavamo al voto.
Colgo l'occasione anche per dire che domani non so se il
Consiglio finirà alle otto, ma purtroppo dovrò per un motivo
personale e familiare simile a questo assentarmi prima della fine
del Consiglio, così tranquillizzo tutti.
Presidente -
Grazie Consigliera per la precisazione.
Testolin anche lei per fatto personale? Vi invito soltanto a
rimanere nell'ambito...
Testolin (UV) -
Nell'ambito del fatto personale,
evidentemente. Io ho citato una situazione di fatto, poi
chiaramente mi rincresce e sono addolorato dall'aspetto che ha
toccato la famiglia Minelli, però è una cosa che peraltro era
reiterata perché già nell'ipotetica possibilità di discutere quella
stessa mozione nella seduta precedente, la collega non era
presente, quindi mi sono permesso di fare questa osservazione.
Adesso prendo atto di quanto la collega Minelli mi ha
sottolineato - e giustamente fa chiarezza - però io ho esplicitato
una situazione di fatto che era incontestabile.
Presidente -
Credo che sia chiara la situazione. La
collega Minelli ne ha facoltà.
Minelli (PCP) -
Nel Consiglio precedente la mozione non è
stata discussa, semplicemente questo.
E l'altra questione che vorrei esplicitare è che - come ha
invece detto il collega Testolin - non c'è stata nessuna volontà di
sottrarsi, io ero presente all'altra seduta quando non si è
arrivati in fondo.
Il Presidente della Regione è informato del fatto - perché gli
ho scritto il giorno in cui ho dovuto assentarmi - che io su quella
mozione mi sarei astenuta, quindi la mia posizione al garante della
Regione, al Presidente della Regione, era stata esplicitata. Quindi
non c'era nessun problema se fossi stata qui a esplicitare il mio
voto.
Presidente -
Consigliera Spelgatti, ne ha facoltà.
Spelgatti (LEGA VDA) -
Guardi, collega Minelli, se c'è
proprio una cosa su cui nessuno può dirle qualche cosa è di non
avere onestà intellettuale e di ritirarsi di fronte ai confronti,
anzi, le dirò di più, lei ha una notevole capacità politica sotto
due profili. Il primo è stato ribaltare la situazione nel suo
intervento, perché non ha minimamente toccato tutti i punti critici
che le sono stati sollevati dal punto di vista tecnico, ma
bypassiamo questo.
Il concetto più importante però è un altro: lei ha - sia in
questa legislatura come nella scorsa legislatura - la capacità, da
sola, di tenere sotto scacco tutti gli autonomisti e questo non
possiamo che riconoscerglielo, perché oggi è successo qualcosa di
completamente differente rispetto a quello che era stato il mio
intervento, quindi l'ipotizzato intervento rispetto alla soluzione
che stavate cercando, appunto, con l'emendamento per trovare una
via di mezzo per potere uscire da questa situazione, e lei invece
non è che ha fatto un'uscita a gamba tesa al contrario, rispetto
agli emendamenti alla soluzione di compromesso. Sostanzialmente lei
quello che ha detto agli autonomisti - quindi chapeau, perché
comunque lei è molto chiara in tutta la situazione, e questo porta
chiarezza - lei quello che ha detto sostanzialmente è: "bene, sono
contenta, avete cambiato completamente idea, gli emendamenti che
avete fatto li avete fatti perché vi siete accorti di aver scritto
sostanzialmente delle scemenze nel testo di legge e di conseguenza
state dando ragione a noi".
Chiaramente noi dall'opposizione osserviamo tutto questo non
basiti - di più! - per tutto quello che sta succedendo, e ci
domandiamo anche come ne uscirà il resto della maggioranza, perché
PCP sostanzialmente con i comunicati stampa e tutto quanto aveva
già esattamente sostenuto questo e insultato il resto della
maggioranza. Dopodiché questa soluzione doveva essere quella di
compromesso per poter uscire da questo Consiglio in qualche
maniera, lanciando la palla avanti, invece è la stessa consigliera
Minelli a dire: "Bene, sono contenta: con questi emendamenti, vi
state rimangiando tutto, state ammettendo di aver sbagliato
sostanzialmente tutto" e infatti poi la difesa d'ufficio - molto
sommessa rispetto anche alla verve della Consigliera Minelli, alla
lettura autentica degli emendamenti di questo tipo - è stata la
difesa d'ufficio del Consigliere Testolin: molto sommessa, molto
cauta. Ovviamente non sapete come uscirne, è evidente questo
aspetto.
Quindi ha fatto una difesa d'ufficio, benissimo, capisco anche
la sua posizione, però le dico che da questo punto di vista è anche
interessante vedere la verve della consigliera Minelli e i toni
sommessi del resto della maggioranza.
Già succedeva questo nella scorsa legislatura, la domanda è:
"Adesso come ne uscite?" Perché nel momento in cui votate questi
emendamenti la lettura e l'interpretazione autentica è stata data
comunque dalla consigliera Minelli, sostanzialmente vi sta dicendo:
"questi emendamenti servono perché voi... così state ammettendo di
aver sbagliato tutto e che avevamo ragione noi".
Poi potete dire: "No, non è vero, la nostra lettura in realtà è
molto più cauta, più tenue perché noi volevamo dire che..." ma l'ha
detto lei in aula, l'ha detto davanti a tutti i Valdostani qual è
l'interpretazione che lei dà di questo emendamento, quindi il
problema politico adesso è gigantesco.
Presidente -
Per secondo intervento, consigliere
Marguerettaz.
Marguerettaz (UV) -
La discussione è decisamente molto
interessante e qualcuno lo ha già detto: per la prima volta si
fanno tutta una serie di approfondimenti e si dicono pubblicamente
delle cose che purtroppo non sono mai state comunicate.
Ora l'ex Assessora, probabilmente era molto carica di lavoro,
non ha potuto leggere quello che è stato il percorso della ferrovia
e degli investimenti sulla ferrovia, parla dell'elettrificazione e,
come se fosse un fulmine sulla strada per Damasco, ha trovato
un'ispirazione che nessuno aveva mai intuito.
Collega Minelli, l'elettrificazione è stata inserita negli
interventi che erano indispensabili a fronte delle istanze
dell'Amministrazione regionale che risalgono ad almeno tredici anni
fa.
Se lei avrà l'occasione, faccia un 116 e si faccia dare i
documenti: RFI l'elettrificazione non l'aveva neanche inserita come
priorità! Sono state le istanze dell'Amministrazione regionale e
dell'Assessorato a chiedere l'inserimento
dell'elettrificazione.
Allora qualcuno dirà: "Ma se voi l'avete chiesto tredici anni
fa, perché non è mai stata fatta?".
Vedo che cambiando di latitudine, collega Minelli... lei nel
DEFR aveva scritto che i treni bimodali presentavano buone
prestazioni e consentono di migliorare la rottura di carico, mentre
quando interviene dai banchi della semi-maggioranza dice che è una
soluzione astrusa.
Allora le vorrei spiegare del perché abbiamo sostenuto i
bimodali: l'elettrificazione rappresentava un obiettivo incerto e
con esiti assolutamente non conosciuti.
Il progetto che lei ha indicato aveva dei Comuni contrari:
Saint-Christophe, Hône, Bard, e Fénis, perché c'erano tre
sottostazioni che occupavano circa un campo di calcio l'una.
Allora l'Assessore Bertschy capisce che Hône ha delle distese,
delle pianure infinite, se voi ci piazzate anche una sottostazione
sostanzialmente occupate tutta la piana di Hône.
Allora oggi è chiaro che la tecnologia ha fatto dei passi
avanti, come peraltro in altri settori, e le sottostazioni così
impattanti che c'erano allora sono contenute, sono ridotte ed ecco
perché oggi la situazione è diversa.
Quando si parlava dell'elettrificazione non c'erano
assolutamente fondi, allora dice: la soluzione dei bimodali. La
soluzione bimodali era una soluzione che dava delle certezze, dei
tempi. Il finanziamento del CIPE, così come quello del PNRR, dà dei
tempi: "Io ti do dei finanziamenti se tu mi assicuri il
raggiungimento degli obiettivi" e il raggiungimento degli obiettivi
c'è stato, cara collega Minelli.
Si dice: "Voi per adesso non avete mosso la classifica", voi per
adesso state facendo delle dichiarazioni, voi state facendo
narrazione, ma l'unico intervento che ha portato dei vantaggi
concreti sono i bimodali.
Lei avrà una crisi isterica rispetto a questo, ma l'unico dato
effettivo sono dieci minuti di risparmio quando sale e lei potrà
avere un momento di gloria su dei treni rossi, i bimodali;
rosso-neri dico io.
Da questo punto di vista bisogna essere pratici, cioè nel
momento in cui noi abbiamo un problema e, attenzione, anche lì
bisogna riavvolgere il nastro: non è che coloro che hanno
amministrato non capivano, il problema della rottura di carico l'ha
creato RFI con i lavori del passante di Porta Susa e già allora
l'Amministrazione aveva chiesto a RFI: "Ma siete sicuri che con
quel passante interrato i treni diesel potranno passare?" e RFI
aveva scritto: "Non ci sono problemi".
Il primo treno diesel passato nella sottostazione nel passante
di Porta Susa ha fatto partire l'antincendio e ha fatto partire
un'indagine del Procuratore Guariniello, quindi da quel momento
siamo stati bloccati, ma nessuno è andato a crearsi un problema.
Anzi, noi avevamo fatto tutte le verifiche, quindi il danno alla
Valle d'Aosta l'ha creato RFI per assecondare delle istanze, anche
legittime, del Comune di Torino.
La soluzione dei bimodali è stata una soluzione finanziata dallo
Stato per dare una soluzione immediata, immediata ovviamente con i
tempi di costruzione di un'omologa di treni.
Ecco perché quando qualcuno parla di soluzione astrusa dovrebbe
un po' riflettere perché le soluzioni astruse non portano a un
risultato; questo ha portato a un risultato e quando nel mio primo
intervento ho detto in aula che questi treni sono alla base della
commessa che ha fatto RFI alla Stadler, vuol dire che proprio tutti
sciocchi non sono.
Allora io le ho già fatto una volta i complimenti, ma glieli
rifaccio, nel senso che lei è convinta di essere nella ragione, ci
sono trentacinque persone in quest'aula, solo due che la pensano in
modo diverso e lei è convinta di essere nel giusto e nel vero. Ma
non è così!
Allora quando le dico: "Senta, ma i vantaggi veri
dell'elettrificazione quali sono?"
Nel suo intervento ha dovuto dire: "Abbiamo un parco macchine
più ampio". Hai voglia! Abbiamo ormai saltato la velocità perché
sono trenta secondi, abbiamo saltato l'inquinamento ambientale,
perché Perron gliel'ha dimostrato che è risibile, allora l'unico
vantaggio reale, ci dice: "Abbiamo un parco macchine più
ampio".
In realtà nella mia esperienza ho visto che il parco macchine di
Trenitalia è un parco macchine scadente, scarso, vetusto, e questo
nessuno lo mette in discussione. L'anzianità media dei treni a
disposizione di Trenitalia è ampiamente sopra la media, abbiamo del
materiale vecchio.
Quando l'ingegner Trevisan è venuto in Commissione ha detto:
"Grazie ai bimodali abbiamo avuto dei treni che hanno dei guasti
minimi, mentre gli altri hanno dei guasti ampi".
Allora quando parla della Aosta-Pré-Saint-Didier lei ovviamente
omette di citare gli investimenti necessari: nella lettera che ci
ha mandato RFI dice che per ripristinare la linea sono necessari 54
milioni ma in quei 54 milioni non c'è l'elettrificazione, quindi se
lei vuole una linea che non ha emissione, deve scrivere 54 milioni
più elettrificazione, che non è dato sapere quanto costi.
Allora nei ragionamenti, come ha detto il collega Testolin,
bisogna fare dei rapporti costo-benefici. Non è possibile sempre
fare narrazione. Io non vado a contestare le settemila firme, ma io
non posso dire: "Ecco, signori, con questo investimento abbiamo
risolto il problema della Aosta-Torino" perché, come ho detto, non
saranno i bimodali, non saranno i treni elettrici, non saranno i
treni a idrogeno a risolvere il problema della ferrovia valdostana
perché il problema è il binario unico. Cambiano delle parti ma non
è questo il problema.
E anche nella narrazione a me dispiace però che lei dica e non
dica, collega Minelli. Lei afferma: "Avete sospeso la
Aosta-Pré-Saint-Didier".
Ma cosa sta dicendo? La Aosta-Pré-Saint-Didier è stata sospesa
da RFI perché non è sicura. Perché non è sicura!
Se lei ha dei dati - vedo che scuote la testa - li porti in
aula, la sfido a portare in aula un documento da cui risulti che la
Aosta-Pré-Saint-Didier è stata sospesa per colpa o per volontà
della Regione, perché nel momento in cui RFI ci dice che per
metterla in sicurezza e anche nella lettera... ha visto nella
lettera di RFI che ha scritto quando lei ha fatto quel coup de
théâtre dicendo "Apriamola fino ad Arvier", ha omesso di dire
quanti erano gli investimenti necessari. L'ha scritto RFI: 13
milioni. C'è scritto!
Quindi per riaprire la Aosta-Pré-Saint-Didier solo fino ad
Arvier sono 13 milioni.
Allora vede che da questo punto di vista questa discussione è
l'occasione per l'operazione verità, per dire le cose. Ma non
perché uno è contrario, l'ho detto, ma perché ci dovete dire che
siamo contro la ferrovia? Anche sull'interpretazione degli
emendamenti, qualcuno di noi è in grado di dire: sospendiamo
l'elettrificazione rispetto a una sperimentazione?
Allora da questo punto di vista io credo che nessuno sia così
sciagurato nell'immaginare che si debba interrompere un intervento
che peraltro non è finanziato da noi - è finanziato da RFI che è la
società proprietaria dell'infrastruttura - quindi noi non abbiamo
nessun potere nel sospendere degli investimenti decisi da altri, e,
ha detto bene Testolin, quei 110 milioni del PNRR non sono a valere
sulla contabilità dell'Amministrazione regionale, sono in capo a
RFI, perché se questi entrassero in concorrenza con delle risorse
che sono a nostra disposizione, qualche dubbio ce l'avrei, ma
siccome questo è un intervento che fa RFI su una sua
infrastruttura, io credo che non ci sia neanche la facoltà
dell'Amministrazione regionale di bloccarla, ma l'Amministrazione
regionale, nell'ambito delle sue valutazioni, può dire: "Facciamo
una valutazione e facciamo anche una valutazione generale" perché,
vede, le sperimentazioni non è che possono essere fatte su un
piccolo segmento, cioè è di tutta evidenza che se dobbiamo fare una
sperimentazione su una trazione a idrogeno, su dei treni a
idrogeno, non potranno che essere sulla Aosta-Torino, non è che
possiamo immaginare di esperimentare l'idrogeno sulla
Aosta-Pont-Saint-Martin. Il progetto è un progetto che ha una
valenza nazionale e per avere una valenza nazionale deve essere un
percorso significativo.
Quindi l'applicazione pratica è sulla Aosta-Torino. Dopodiché
nelle sue risposte, ovviamente, l'aspetto ambientale, l'aspetto del
paesaggio non l'ha mica toccato, quando le ho detto "Ma tutti
questi tralicci la esaltano?". Cioè mettersi lì a vedere una fila
ininterrotta di tralicci è una cosa che va bene?
Questa ovviamente è una discussione che facciamo anche in piena
trasparenza, non è che ci sia particolare veemenza, stiamo facendo
un discorso, poi il mio incedere è sempre quello, sono della Coumba
Freida, non è questo il problema, però quello che le voglio dire,
collega Minelli, questi ragionamenti vanno affrontati analizzando i
dati, cercando di essere oggettivi e lei sa benissimo che ci sono i
professionisti dei comitati e i professionisti del referendum.
Se lei va a vedere le ultime elezioni regionali c'è qualche
artista che prima delle elezioni regionali s'inventa un referendum
così raccoglie le firme e così si lancia nella campagna
elettorale.
Quindi lasciamo perdere, la campagna elettorale è lontana,
facciamo un discorso concreto che porti dei benefici alla comunità
valdostana.
Presidente -
Consigliere Perron, ne ha facoltà.
Perron (LEGA VDA) -
Innanzitutto ringrazio tutti i
colleghi che oggi mi hanno citato favorevolmente, sarò rapido
perché mi inserirò nel solco del pragmatismo e, un attimo, appunto,
della questione "i dati e numeri".
Come si è visto, abbiamo parlato della parte "Aosta in giù"
diciamo, faccio due considerazioni veloci e in parte già anticipate
dal collega Marguerettaz sulla parte invece "Aosta in su".
Quello che voglio che sia chiaro al Consiglio, che magari a
volte si perde qualche pezzo, è che, stante la visione attuale,
quella più probabile, come è venuto fuori in Commissione, cioè
quella della costituzione del tram-treno, tra le cinque varie
opzioni, i costi sono innanzitutto 54 milioni di riattivazione
della linea più la questione del carico assiale, ma la stima che io
ho citato nella relazione, che ho qua, nel 2019 dal piano
strategico, programma strategico degli interventi, per quella linea
se elettrificata - perché, ovviamente, altrimenti avremmo di nuovo
dei treni a gasolio - si parla di 128 milioni. Ora in totale stiamo
arrivando più o meno a 200 milioni d'intervento se vogliamo andare
in quella direzione lì, è questo che io vorrei che si capisse.
Ma siamo sicuri che tra qualche anno non ci ritroveremo a fare
gli stessi discorsi di oggi su cose già mandate avanti che hanno
delle cifre mostruose per poi dei vantaggi di tipo ambientale? Fare
lo zero? Che non sono state confutate, infatti, perché non ho avuto
confutazioni dei dati, perché sono quelli.
Stiamo attenti, ma vogliamo ripetere lo stesso modus operandi
andando avanti così nei prossimi anni, arrivando poi a dirci:
"Mamma mia, ma adesso stanno arrivando dei progetti, dei soldi,
siamo a 200 milioni, ma siamo sicuri che abbia senso?".
Vogliamo di nuovo arrivare lì? Questa è la mia domanda, vogliamo
di nuovo arrivare lì con questo modus operandi? Non so.
Presidente -
Se non ci sono altri... consigliera Minelli
per secondo intervento, ne ha facoltà.
Minelli (PCP) -
Brevemente, perché ho fatto un intervento
articolato prima e credo che nella sostanza sia abbastanza chiaro
tutto ciò che ho detto.
Vorrei soltanto riprendere un paio di osservazioni, non tutte
perché sono state tante e sono stata chiamata in causa più volte,
di certo non per avere l'incensazione che è stata fatta al collega
Perron, ma era prevedibile.
Solo poche cose: il collega Marguerettaz ha citato la
soppressione delle fermate in Piemonte e della levata di scudi che
c'è stata. Io faccio presente che la soppressione di quelle fermate
è direttamente consequenziale al contratto siglato nell'agosto
dello scorso anno, un contratto che ha avuto una genesi molto lunga
e di cui certamente né io né nemmeno, mi risulta, il mio
predecessore abbiamo in qualche modo potuto intervenire perché le
linee erano state delineate, assegnate molto tempo prima, e in quel
contratto c'è scritto espressamente che si devono utilizzare sulla
tratta soltanto i treni bimodali. Di conseguenza con quei treni
riuscire a coprire tutto e a fare un servizio che faccia anche
quelle fermate non è possibile, perché non si possono aggiungere
delle carrozze a quei treni, la capienza è quella che è e quindi
bisogna fare in questo modo.
La stessa ragione per cui nel contratto è previsto che
Trenitalia compri degli altri treni, perché con quelli non è
possibile effettuare un servizio efficiente.
Riguardo a quanto è stato detto sulla questione della mia
valutazione, ovvero che la scelta dei treni bimodali sia astrusa, e
riguardo a quello che c'è scritto nel DEFR, due cose sono da
sottolineare: La prima è che forse non è stato ascoltato bene
quello che ho detto, perché io ho parlato di decisione astrusa
presa nel momento in cui si poteva scegliere un'altra soluzione più
semplice e ragionevole, che era proseguire l'elettrificazione, e lì
si è scelto diversamente. Ritengo che sia stata una decisione
astrusa, lo ridico.
Riguardo alla formulazione che c'è nel DEFR, io penso che tutti
sappiano, abbiano chiaro, che il DEFR è frutto di un lavoro fatto a
più mani e di una mediazione e ricordo che quella frase, così come
è formulata, non era quella che era stata proposta ma è quella che
è stata concertata in riunioni di maggioranza nemmeno del tutto
semplici e questo va detto proprio perché quando l'osservazione è
"Lei dice e non dice", allora il "dice, non dice" riguarda anche
altri e sul fatto che si usi un sistema per non dire, forse questo
non appartiene tanto a me quanto ad altri.
Sicuramente io non ho delle crisi isteriche e, a sentirla
parlare, mi sembra piuttosto che la persona un po' più alterata in
quel momento fosse lei, ma le nostre idee su questo argomento sono
diverse.
L'ultima osservazione che voglio fare è relativa alla chiusura
della Aosta-Pré-Saint-Didier. La chiusura, lo sappiamo tutti, è
stata fatta formalmente da RFI per le ragioni che lei ha
evidenziato. Quando io dico che non c'è stata una volontà e un
interesse da parte della Regione di andare avanti
sull'elettrificazione per la tratta "sotto", dico la stessa cosa:
che non c'è stato un interesse sufficiente da parte della Regione,
perché la politica sui trasporti era quella, per tenere aperta la
Aosta-Pré-Saint-Didier.
Ricordo benissimo una delle espressioni, ma poi lo ha ricordato
anche lei in aula durante questa legislatura, che piuttosto si
poteva acquistare una Panda a tutti i Valdostani, che sarebbe stata
una spesa inferiore. Tutti i Valdostani stanno ancora aspettando la
Panda.
Presidente -
Consigliere Marquis per secondo
intervento.
Marquis (AV-SA) -
Siccome il confronto è stato articolato
e approfondito e soprattutto improntato anche a dare nuovi elementi
alla popolazione valdostana, ritengo - al termine anche del
percorso che abbiamo fatto di audizioni sui trasporti - che ci sono
ancora alcune cose da aggiungere o da puntualizzare per quanto mi
riguarda.
Innanzitutto ho ascoltato con attenzione l'intervento della
collega Minelli e, al fine di non mistificare la realtà, e
soprattutto con l'intento del rispetto assoluto dei cittadini
valdostani credo sia doveroso fare alcune puntualizzazioni.
Spesso e volentieri, quando si parla di produzione da
rinnovabili si parla di una situazione in cui siamo una regione
come se avessimo i muri confinati, dove tutto quello che si produce
all'interno della Valle si consuma, siamo autonomi e facciamo le
nostre verifiche interne. Ma il processo di decarbonizzazione è un
processo globale, è un processo che va combattuto a livello europeo
e mondiale, tant'è che se qualcuno non rispetta i propri impegni
vanifica il lavoro di tutti.
L'energia che noi produciamo in Valle d'Aosta, da rinnovabile,
viene immessa nella rete nazionale, non si può fare un bilancio a
livello valdostano, perché se oggi noi immaginassimo di convertire
tutto il parco auto in Valle d'Aosta a trazione elettrica, da
domani mattina bisognerebbe produrre maggiore energia. La maggiore
energia che si va a produrre in questo contesto è un'energia
prodotta da centrali termoelettriche, è una energia prodotta da
fossile, quindi non risolveremmo al momento il problema. Quindi
bisogna essere chiari sotto questo profilo verso i nostri
concittadini, non bisogna dire: "c'è la possibilità di collegare
direttamente dalla nostra produzione rinnovabile l'infrastruttura
ferroviaria", perché non è così, non funziona in questo modo, e
questo deve essere assolutamente evidenziato.
Così come, per quanto riguarda il discorso dei benefici
ambientali, oggi è stato chiarito definitivamente - a differenza di
tutto quanto sostenuto nel tempo - che sono risibili i vantaggi
ambientali che derivano dall'elettrificazione e questo deve essere
sottolineato, perché tanta campagna elettorale e tanta demagogia è
stata fatta alimentando anche le aspettative dei cittadini in modo
distorto, perché è stato venduto come una priorità da perseguire,
perché così si risolvono i problemi della Valle d'Aosta. E poi non
ci sono cittadini di serie A e di serie B, perché non è che ogni
atto amministrativo, ogni scelta politica che viene fatta risponda
a dei bisogni della comunità che si amministra; a prescindere che
questa sia costituita in comitati o no, incidono direttamente sulla
cittadinanza, pertanto non è che qualora si formino dei comitati ci
sia l'esigenza di avere un maggiore rispetto. Io credo che il
rispetto verso i comitati derivi anche dal fatto di rappresentare
una narrazione corretta della realtà e degli obiettivi
perseguibili; lo dimostrano anche, sempre in temi ambientali, le
sentenze pronunciate anche in questi giorni sulle discariche, dove
ogni rifiuto è stato definito dalla politica come rifiuto
pericoloso, un rifiuto speciale non pericoloso è stato venduto come
un rifiuto pericoloso!
Pertanto bisogna fare anche attenzione a quello che si dice ai
cittadini: ho sentito in un paio di interventi che l'idrogeno è
esplosivo. Si vuole già instillare nell'opinione pubblica che c'è
un pericolo dall'utilizzo dell'idrogeno ma se sulla linea
dell'idrogeno sta studiando la comunità internazionale e si stanno
attrezzando tutti gli Stati per fare degli investimenti per andare
in questa direzione e per trovare una soluzione che consenta di
avere i maggiori vantaggi possibili per la comunità, credo che non
siamo noi Valdostani - soprattutto a livello legislativo - che
dobbiamo permetterci di fare delle affermazioni distorte rispetto
alla realtà.
Bisogna, come al solito, incutere terrore nei cittadini e
cominciare a promuovere poi qualche iniziativa, magari domani
mattina nasce il comitato contro l'idrogeno esplosivo.
Credo che questo sia un atto di responsabilità verso la
cittadinanza valdostana. È bene chiarire questi aspetti perché da
oggi in avanti su questo tema credo che bisogna lavorare in modo
diverso, come si è lavorato in passato, mettendo le carte sul
tavolo e - così come ha esplicitato bene il collega Marguerettaz -
credo che sia doveroso da parte nostra fare una valutazione
costi-benefici su una scelta, anche se fatta da un soggetto terzo
che è lo Stato, sul quale sicuramente noi non abbiamo capacità
impositiva, però credo che il ruolo di responsabilità della
pubblica Amministrazione porti a fare delle valutazioni attente che
devono essere approfondite, soprattutto nella parte della
Aosta-Pré-Saint-Didier dove, se una volta forse bastava mettere a
disposizione una Panda per ogni Valdostano, oggi forse bisognerà
già andare verso una Mercedes, rispetto ai costi che si
preannunciano.
Presidente -
Consigliere Manfrin, per il secondo
intervento.
Manfrin (LEGA VDA) -
Intervengo mio malgrado, perché
purtroppo sono stato troppo fiducioso rispetto alle mie richieste
nei confronti dell'ex assessora Minelli.
Io avevo chiesto semplicemente di avere delle risposte
rispettivamente agli interrogativi posti dal collega Perron, dal
collega Marguerettaz e dal collega Aggravi, rispetto a tre temi
fondamentali che riguardano proprio l'elettrificazione della linea
ed ero convinto che lei mi avrebbe risposto in maniera puntuale,
lei che ha fatto proprio della conoscenza del particolare un suo
marchio di fabbrica - adoro sempre citare il momento nel quale
discutevamo della legge per il Covid in piena pandemia e lei
discuteva sugli avverbi utilizzati nell'introduzione a quella
magnifica legge mentre la gente fuori moriva o vedeva chiudersi gli
Ospedali, è un ricordo meraviglioso che porto con me nel cuore - ma
quello che appunto le era stato chiesto erano tre cose molto
precise: quali sono effettivamente i dati che portano una miglioria
rispetto alle emissioni di CO2 con l'elettrificazione della linea;
quali sono i risparmi rispetto ai tempi di percorrenza con
l'elettrificazione della linea e lei ha l'assoluta certezza che
questo cluster che si è creato da parte di RFI poi porterà
all'effettivo inserimento nel PNRR e, soprattutto all'effettiva
realizzazione dell'opera nei tempi stabiliti, e quindi al
conseguente finanziamento con i soldi europei, lei però purtroppo
non solo non è stata in grado di rispondere, ma lei ci ha anche
detto, nell'esordio del suo intervento - e credo che lei si
rivolgesse a me, non lo so - che lei non è qui per rispondere alle
domande.
Collega, se lei ci ammorba con i suoi dati e con le conferenze
stampa dove lei ha un'unica direzione, quindi lei parla al pubblico
e nessuno le può fare domande, men che meno, ovviamente, i
Consiglieri, i colleghi, chi ha studiato e si è preparato e poi
quando le chiediamo i dati in aula, dove non c'è una conferenza
stampa e quindi si può interloquire, lei si rifiuta di fornirli,
allora a questo punto mi chiedo cosa siamo qui a fare, a discutere
diciamo in maniera fideistica sulla base di quello che lei ci dice,
"Questo è buono, si deve fare"?
Però al di là di questo e di queste tre criticità su cui non
risponde, perché evidentemente in grave imbarazzo, mi permetto di
trattare un argomento che conosco molto bene e su questo lei invece
fortunatamente ci ha risposto e mi ha risposto. Lei ha evidenziato
come si siano fatte soltanto, ed evidenzio e sottolineo "soltanto"
due riunioni della IV Commissione e della III, credo congiunta,
relative a questa proposta di legge. Ma, Assessore, le chiedo
scusa, collega, il problema è uno, non so se lei ha mai partecipato
ai lavori di una Commissione, ma, quando si nomina il relatore,
solitamente c'è un rito con il quale alcuni colleghi chiedono di
formulare delle audizioni. Io ero presente in quella prima seduta e
nessuno ha chiesto di fare audizioni, quindi funziona così:
s'introduce questa legge, si nomina il relatore e poi si dispongono
tutta una serie di audizioni. Nessuno ha chiesto niente, quindi se
se la deve prendere con qualcuno perché sono state fatte soltanto
due sedute di Commissione per trattare la legge, se la deve
prendere con sé stessa o con chi del suo gruppo la rappresentava in
Commissione, perché altrimenti io non ho oggettivamente alcuna
altra motivazione che potrei darle. Se lei non chiede o non fa,
come si può concedere delle audizioni o fare riunioni sul tema? Ha
presentato degli emendamenti in Commissione? Ha presentato delle
migliorie? Si è presentata per contestare la legge? No, e allora a
questo punto ci chiediamo quale sia effettivamente la sua
doglianza. Si sono fatte solo due riunioni? Questo è, e io sono
intervenuto.
Il percorso rapidissimo, ho già avuto modo di dirlo ma lei lo ha
evidenziato ancora e allora lo rievidenzio, è durato due mesi,
rapidissimo. Se questi sono i tempi suoi, io non so, se la
realizzazione dell'opera seguirà questi tempi rapidissimi, forse
allora siamo abbastanza in difficoltà.
Ma la cosa più curiosa che lei ha detto, collega, è che ci sono
altre leggi che languono in Commissione e che invece andrebbero
discusse e ha fatto un esempio che mi si è aperto il cuore,
collega. Lei ha fatto l'esempio della legge sui rifiuti. Ma lei era
in aula? Perché io non so se lei si è resa conto, ma alla scorsa
seduta quella legge è arrivata in aula per decorrenza termini e si
è rimandata in Commissione, ma lo avete deciso voi, lo ha deciso il
relatore del suo gruppo che è seduto accanto a lei. Vi siete
consultati? Lo avete deciso voi di rimandare la legge in
Commissione, non è che l'ha deciso lo Spirito Santo!
Quindi lei si lamenta perché la legge non arriva in aula e non
si discute? La legge è arrivata in aula ed è stata rimandata in
Commissione. Ma con chi se la prende? Se la prenda con sé stessa,
con il relatore che è a fianco a lei e con il suo gruppo di
appartenenza, se è sempre il suo gruppo di appartenenza.
E poi, un inciso, ha fatto riferimento ai colleghi, a chi esce
dall'aula. Le chiedo anche qui in questo caso di fare riferimento
al suo gruppo e a quei colleghi che a volte, quando c'è la
votazione di alcune iniziative, si nascondono nel bagno.
Presidente, visto che il microfono è ancora attivo, a questo
punto le chiederei una sospensione così risolviamo i problemi
tecnici e intanto facciamo un momento di sospensione con i gruppi
di minoranza.
La seduta è sospesa dalle ore 18:33 alle ore 18:48.
Bertin (Presidente) -
Possiamo riprendere, c'è stato un
problema di microfoni da questa parte del Consiglio. Si è prenotato
il consigliere Restano per il secondo intervento. Ne ha
facoltà.
Restano (VdA Unie) -
Cercherò di rileggere un poco quello
che viene presentato, tenendo conto della punteggiatura, senza fare
errori.
L'articolo 1bis rimane invariato. La Regione riconosce
l'idrogeno come sistema di accumulo, vettore energetico e
combustibile alternativo alle fonti fossili e ne favorisce la sua
produzione mediante l'impiego di fonti rinnovabili per promuovere
un uso più efficiente dell'energia prodotta, la generazione
distribuita e una rete di trasporti intelligenti eco-sostenibili ed
integrati.
Direi che questo non è proprio il nulla, anzi, andiamo a sancire
un principio molto importante che prima non esisteva e lo andiamo a
fare nella legge che ha come oggetto "Disposizioni per una ferrovia
moderna", quindi ha un significato anche politico, se vogliamo.
Poi i colleghi presentano un emendamento, il 2bis, dove la prima
parte, quella che fa riferimento alla 194/2010, non viene cambiata
ma si scrive che la Giunta presenta all'esame del Consiglio
regionale uno studio di interventi per la mobilità a idrogeno
finalizzato alle verifiche economiche, ambientali e di integrazione
tra i diversi vettori energetici, fermi restando i già previsti
interventi di elettrificazione della tratta Aosta-Ivrea in corso di
progettazione da parte di Rete Ferroviaria Italiana.
Anche questo direi che non è poca cosa, perché quello studio che
noi deleghiamo alla Giunta prevede: "effettuate le verifiche
economiche ambientali e di integrazione tra i diversi vettori
energetici", ma si ha forse paura del contenuto che emergerà da
questo studio?
Vedo poca differenza con il confronto... confronto, come ha
detto bene il collega Marguerettaz, verrà effettuato comunque e la
responsabilità di aver portato avanti con disinvoltura - dico con
disinvoltura, senza confrontarsi, almeno con il mio gruppo -
l'investimento sull'elettrificazione rimarrà in capo a qualcuno e
credo forse all'Assessore dell'epoca, perché confronti, neanche
informali, non ve ne sono stati; il tutto consultandosi con Reti
Ferroviarie Italiane.
Poi dopo, se leggo bene, c'è "Relativamente alla riapertura
della tratta ferroviaria Aosta-Pré-Saint-Didier.
Potrei sbagliarmi, ma quel "relativamente" è riferito al punto 2
lettera B della legge 22 2016, dove si affermava che uno degli
obiettivi era riattivare e potenziare la linea e il servizio
ferroviario sulla direttrice Aosta-Pré-Saint-Didier, valorizzando
le stazioni storiche e avanti così.
Qui si riprende e si dice che verrà fatto uno studio che deve
contenere la valutazione costi-benefici del vettore energetico
idrogeno, come opzione ulteriore rispetto a quelle oggetto di
valorizzazione per tale tratta.
Quindi anche qua ci sarà un'espressione di un parere chiaro.
Poi dopo - ovviamente sarà una decisione politica, collega
Perron - si potrà scegliere di spendere 128 + 54 milioni a fronte
di non so quali entrate per la gestione di quella tratta; sarà una
scelta politica e chi dovrà farla se ne assumerà le responsabilità,
come per quella dell'elettrificazione.
Noi giustamente non entriamo nel campo di RFI, delle scelte di
RFI, le lasciamo investire ciò che vuole, anzi, la ringraziamo,
perché tutti abbiamo lavorato per questo, lo ha ricordato bene il
collega Marguerettaz.
Personalmente non l'avrei presentato l'emendamento, mi andava
bene la legge così come era stata scritta, ma nel mio primo
intervento, se vi ricordate, avevo detto che la politica è frutto
di confronto, condivisione e anche di compromesso, nel senso più
nobile del termine, e questo si sta cercando di fare oggi.
Quindi non vedo nulla di particolarmente strano e particolare in
quello che è stato fatto: è stato fatto il confronto, la
condivisione su questo tema l'abbiamo cercata in aula e si è
arrivati a un compromesso. Qualcuno la voleva con una sfumatura un
poco diversa, qualcuno con un'altra e questo è stato fatto. Gli
esiti emergeranno e chi ha fatto le scelte con disinvoltura se ne
assumerà la responsabilità, tutto qua, ma questo è normale in
politica; ritengo che faccia parte del ruolo che abbiamo deciso di
assumere entrando all'interno di questo Consiglio.
Voterò convintamente questo emendamento.
Presidente -
Altri? Siamo sempre ancora in discussione
generale. Non vedo altre prenotazioni, chiudiamo la discussione
generale. La discussione generale è chiusa. Per la replica, il
presidente della Regione Lavevaz ne ha facoltà.
Lavevaz (UV) -
Credo che sia stato un dibattito molto
articolato, molto interessante, in certi punti magari si è un poco
allargato rispetto al tema della proposta di legge però è un
argomento di assoluto interesse, quindi è anche giusto che ci sia
un dibattito che va un poco oltre. Ma già in partenza l'argomento
di base, cioè la transizione energetica, anima in questi ultimi
tempi, in questi ultimi anni, la discussione ai massimi livelli
internazionali, è una discussione che ha a che fare con argomenti
direi di geopolitica perché riguarda ambiti energetici che
riguardano l'intera popolazione mondiale. Quindi, come noto, questo
vale anche per il nostro Paese, sono strategie di sviluppo che sono
in continua evoluzione che sono tra le questioni più attenzionate
degli ultimi tempi, basti pensare agli investimenti che vengono
impegnati sul piano nazionale di resilienza e di ripresa. Ma
rimanendo sulla questione più nello specifico dell'idrogeno, è già
stato detto tutto con sfumature diverse più o meno colorate. È
stato detto che l'idrogeno è l'elemento chimico più abbondante, più
presente nel nostro mondo, ma anche nell'intero universo; in realtà
l'idrogeno è ampiamente l'elemento più presente, peraltro anche
l'elemento che ci scalda perché è quello che fa sì che il sole ci
scaldi, ma, rimanendo sulla terra, il problema oggettivamente
centrale rispetto a questa discussione è il fatto che l'idrogeno,
come è stato giustamente detto, non si trova sotto forma di gas in
maniera naturale perché ha un rapporto complicato con l'aria.
La questione centrale è la produzione su larga scala
dell'idrogeno. L'idrogeno è prodotto oggi in larghissima
maggioranza, una percentuale vicino al 98%, da idrocarburi che sono
i portatori più importanti d'idrogeno e anche quelli dai quali è
molto più facile estrarre questo elemento chimico fondamentale.
È chiaro però che in questo caso l'elemento di risulta è
anidride carbonica, quindi CO2, che aumenta l'effetto serra
eccetera, quindi tutta questa parte non viene ovviamente trattata
in questa disquisizione e in questa discussione che oggi facciamo,
ma ragioniamo su quella produzione che a oggi è del 2% circa, che è
sostanzialmente la produzione da elettrolisi, cioè dalla scissione
della molecola di acqua attraverso una tensione elettrica che è un
processo anche molto, molto semplice, di facile realizzazione dal
punto di vista industriale. L'unico problema - come giustamente è
stato detto stamattina da qualcuno - sta nel fatto che è un
processo chimico che è fortemente energivoro, cioè ha necessità di
una grande quantità di energia, e questo è il problema sostanziale
della discussione.
Quello che secondo me va chiarito rispetto alla discussione,
ripeto, assolutamente interessante che c'è stata oggi - qualcuno
l'ha messo in evidenza in maniera un poco più chiara ma nella
discussione generale secondo me è stato un poco confuso, anche se
la proposta di legge su questo è molto chiara - è che l'idrogeno,
così come lo consideriamo noi nell'ambito di discussione, è
sostanzialmente uno strumento di accumulo, non è una fonte di
energia primaria, è uno strumento di accumulo che, semplificando,
potremmo paragonare a una batteria, a un accumulatore come quello
che viene utilizzato, ad esempio, nelle auto elettriche, cioè non è
l'idrogeno che brucia che fa energia elettrica ma è l'energia
elettrica, attraverso l'elettrolisi, che viene trasformata, quindi
con un processo chimico, in idrogeno e poi di nuovo - attraverso un
altro processo sostanzialmente inverso - attraverso le celle a
idrogeno di nuovo in energia elettrica.
Il problema qual è? Che l'energia elettrica che viene utilizzata
all'inizio non è la stessa che viene restituita alla fine e questa
differenza - o meglio questo rapporto per essere più precisi - è
quello che poi fa e definisce l'efficienza di questo sistema e la
vera sfida tecnologica di tutti i percorsi scientifici e
tecnologici che si stanno affrontando a livello generale sta
appunto nell'aumentare questa efficienza, da un lato per avere
produzioni su più ampia scala, dall'altro per avere un'efficienza
maggiore e una minore dispersione di energia in questo processo di
trasformazione.
Questo è il punto fondamentale, questo è anche il motivo per il
quale attualmente quel 2% di produzione d'idrogeno da elettrolisi
avviene per sovrapproduzione di fonti rinnovabili, in particolare
sull'eolico e sul fotovoltaico, dove ci sono dei picchi molto
elevati di produzione, dei picchi che magari arrivano in momenti in
cui la rete non necessita di energia e quindi c'è la possibilità,
attraverso l'elettrolisi, di accumulare questa produzione
sovrabbondante.
Non voglio farvi nessun tipo di "pippone", ma credo che alcune
precisazioni andassero fatte. Io personalmente sono convinto che
questa proposta di legge sia assolutamente utile, utile anche alla
Valle d'Aosta, anche se in un contesto molto più ampio come abbiamo
detto, e sono fermamente convinto - e su questo ci sono delle
evidenze già piuttosto chiare - che l'utilizzo dell'idrogeno, ad
esempio, sul trasporto su gomma, sia un campo che funziona molto
bene anche se, appunto, come dicevo prima, è un processo che ha
qualche pecca dal punto di vista dell'efficienza e dell'efficacia
di questa trasformazione elettrica. Rispetto, ad esempio, a una
semplice batteria o agli accumulatori classici dove magari viene
restituita il 95% dell'energia che viene immessa, che un po' va
persa in calore, in questo processo di elettrolisi e poi di nuovo
di riutilizzo in celle combustibili invece ne viene restituito
molto meno magari su percentuali che sono anche sotto il 50%, però
- come è stato detto giustamente credo da Distort, se non questa
mattina - l'idrogeno, le celle combustibili, permettono, in
particolare sul trasporto su gomma, di avere delle autonomie molto
più importanti rispetto agli accumulatori delle auto elettriche o
dei bus elettrici, eccetera.
Quindi, da questo punto di vista, veramente lo sviluppo è
immediato, c'è già oggi di fatto e questo può essere sviluppato,
secondo me, in maniera molto puntuale in particolare sul trasporto
pubblico. Sull'utilizzo invece in ambito ferroviario qua credo che
la discussione si sia un poco allargata, sia anche una discussione
che in qualche modo è stata un poco "drogata" dalla tensione
politica che c'è anche intorno a questo tema, si è parlato di
vantaggi ambientali in maniera più o meno confusa tra
elettrificazione, idrogeno o la situazione attuale; in realtà
l'idrogeno non è una forma di propulsione alternativa
all'elettrificazione, perché di fatto i treni a idrogeno hanno un
motore elettrico che muove il convoglio. L'idrogeno, come dicevo
prima, è l'accumulatore che permette di trasportare questa energia
che prima è stata prodotta, quindi questa energia che ha prodotto
questa elettrolisi per produrre idrogeno può essere energia pulita,
può essere energia non pulita, così come può essere pulita
l'energia che viene utilizzata per muovere il treno in una linea
elettrificata, quindi non bisogna neanche generalizzare in maniera
totale, perché sennò si rischia di fare confusione.
È chiaro che il tema fondamentale, tornando al discorso che
facevo prima, è il tema dell'efficienza di questo processo che a
oggi è un'efficienza che sta crescendo e sta crescendo in maniera
esponenziale, direi, perché è una tecnologia su cui, come dicevo,
la comunità scientifica e tecnologica mondiale sta investendo,
quindi i cambiamenti sono assolutamente rapidi e anche molto, molto
importanti anche all'interno di pochi anni di riferimento, però, a
oggi, solo per fare un esempio che possa essere chiaro a tutti, se
abbiamo 1000 Kwh prodotti da energia pulita e questi 1000 Kwh sono
utilizzati in una linea ferroviaria elettrificata, facciamo un
esempio Torino-Ivrea, un treno elettrico, quindi collegato alla
linea elettrica, può percorrere 100 km, facciamo un esempio, questo
stesso treno a oggi, se fosse a idrogeno, percorrerebbe 50-60 km
perché il processo di conversione energetica ha ancora
un'efficienza, come dicevo prima, che non è assolutamente ideale.
Questi 50-60 km diventeranno 70, diventeranno 80 nei prossimi anni,
si avvicineranno ai 100 km, non li raggiungeranno perché questo
ovviamente va contro le leggi della fisica, però si avvicineranno a
un'efficienza ideale, quindi a questi 100 km.
Quindi quello che dobbiamo mettere sul tavolo della bilancia
lasciando
de côté
un po' tutti gli altri aspetti, che,
ovviamente condivido anch'io, siano aspetti assolutamente
fondamentali e urgenti, quali il raddoppio dei binari e la
tempistica di percorrenza... lasciamoli però appunto
de côté
ragionando solo sulla forza motrice dei convogli, credo che la
contropartita che dobbiamo mettere sul tavolo per un ragionamento
compiuto sulla necessità e sull'opportunità di usare e ottenere
idrogeno sia quella che è stata posta da qualcuno - credo da
Marguerettaz e di nuovo da Distort - cioè quella eventualmente
dell'impatto ambientale che le infrastrutture dell'elettrificazione
possono avere sull'ambiente in generale, perché se guardiamo solo
l'aspetto tecnico della forza motrice del convoglio, oggettivamente
questo in questo momento non è sufficiente a motivare un passaggio
a un tipo diverso di vettore.
L'efficienza del sistema a idrogeno è in rapidissimo aumento e
queste strategie di sviluppo che hanno l'obiettivo soprattutto di
avere una produzione su larga scala di idrogeno sono veramente ai
primi posti nelle strategie di tutte le maggiori potenze mondiali,
quindi io credo che questa proposta di legge rientri perfettamente
in questo solco, ovviamente facendo una valutazione che richiederà
una valutazione approfondita calata sulla nostra realtà
territoriale, sulla nostra realtà ambientale ma soprattutto sulla
realtà anche industriale delle potenzialità industriali che la
nostra Regione ha, ovviamente rispetto alla particolarità tutta
nostra, tutta valdostana, di avere una produzione sovrabbondante da
fonti rinnovabili, e questo è il motivo per il quale anche
interessi esterni alla Valle d'Aosta sono continui e sono
importanti.
Quindi questa legge va verso grandi spazi di sviluppo e di
sperimentazione, ripeto, nei quali però bisogna lasciar parlare in
qualche modo la scienza e la tecnica per poter poi, avendo un
chiaro panorama delle situazioni, in un secondo momento fare
parlare la politica, avendo delle possibilità di decisioni chiare
basate su dei dati scientifici molto evidenti, e poi
definitivamente prendere le scelte politiche più opportune per la
nostra Regione, questo però senza che ci siano posizioni
ideologiche, ma neanche "contro-posizioni" ideologiche allo stesso
modo.
Presidente -
Passiamo ora all'analisi del testo,
all'articolato del testo. Consigliere Manfrin, per dichiarazione di
voto.
Manfrin (LEGA VDA) -
Solo per chiedere voto segreto su
tutti gli articoli, su tutti gli emendamenti e anche sul voto
finale della legge.
Presidente -
Va bene. Passiamo all'articolato.
All'articolo n. 1 vi è l'emendamento n. 1. Passiamo pertanto a
votare l'emendamento n. 1 all'articolo n. 1.
Consigliera Minelli per dichiarazione di voto, ne ha
facoltà.
Minelli (PCP) -
Per dichiarazione di voto
sull'emendamento che, come ho già detto nell'intervento, voterò; è
un voto favorevole perché l'emendamento è sostanzialmente diverso -
anche se poi ho sentito delle valutazioni che vanno in un altro
senso - da quanto stabilito nella proposta di legge originale, che
infatti recitava la volontà, nell'esercizio delle attribuzioni
della Giunta, ai sensi del decreto legislativo 194/2010 - cioè la
norma di attuazione sul trasporto ferroviario - di presentare uno
studio d'interventi per la mobilità a idrogeno finalizzato alle
seguenti verifiche ambientali e specificatamente a due punti:
relativamente alla tratta Ivrea-Aosta mediante il confronto tra il
sistema elettrico e quello a idrogeno e poi relativamente alla
tratta ferroviaria Aosta-Pré-Saint-Didier.
L'emendamento presentato in realtà, nella sua formulazione,
laddove indica "Fermi restando i già previsti interventi di
elettrificazione della tratta Aosta-Ivrea in corso di progettazione
da parte di Rete Ferroviaria Italiana", esclude la tratta
Ivrea-Aosta e quindi nel comma successivo dice "Relativamente alla
riapertura" quindi della Aosta-Pré-Saint-Didier "Lo studio deve
contenere la valutazione" eccetera eccetera "Come opzione
ulteriore".
In questo senso il voto sull'emendamento è favorevole perché va
a modificare sostanzialmente l'articolo che invece è presente nella
proposta di legge.
Presidente -
Si è prenotato il consigliere Restano per
dichiarazione di voto.
Restano (VdA Unie) -
. Sostanzialmente per il voto mi vedo
d'accordo a quanto voterà la consigliera Minelli, ma esattamente
per i motivi opposti. Laddove si legge "Fermi restando i già
previsti interventi di elettrificazione della tratta Aosta-Ivrea in
corso di progettazione" vuol sostanzialmente dire che RFI andrà
avanti, ma le nostre valutazioni andranno avanti lo stesso. Poi ne
leggeremo le conclusioni.
Presidente -
Apriamo la votazione segreta. La votazione è
chiusa.
Presenti: 34
Votanti: 25
Favorevoli: 21
Contrari: 4
Astenuti: 9
L'emendamento è approvato.
Votiamo l'articolo nel suo insieme. Articolo n. 1. La votazione
è aperta. La votazione è chiusa.
Presenti: 35
Votanti: 25
Favorevoli: 19
Contrari: 6
Astenuti: 10
L'articolo n. 1 è approvato.
Passiamo all'emendamento n. 2 collegato all'articolo n. 2. La
votazione è aperta. La votazione è chiusa.
Presenti: 35
Votanti: 25
Favorevoli: 21
Contrari: 4
Astenuti: 10
L'emendamento n. 2 è approvato.
Articolo 2 comprensivo dell'emendamento. La votazione è aperta.
La votazione è chiusa.
Presenti: 35
Votanti: 23
Favorevoli: 19
Contrari: 4
Astenuti: 12
L'articolo n. 2 è approvato.
Votiamo adesso la legge nel suo insieme. La votazione è aperta.
La votazione è chiusa.
Presenti: 35
Votanti: 34
Favorevoli: 27
Contrari: 7
Astenuti: 1
La legge è approvata.
La parola al consigliere Restano.
Restano (VdA Unie) -
Non ho avuto tempo per fare la
dichiarazione di voto Presidente, due secondi ed è passata la
votazione. Comunque grazie a tutti per aver portato in aula un
progetto di legge firmato da un solo Consigliere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK