Consiglio Regionale della Valle d'Aosta - Oggetto del Consiglio n. 1851 del 21 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula
Oggetto del Consiglio n. 1851 del 21 febbraio 2001 - Resoconto
OGGETTO N. 1851/XI Contenuti della proposta formulata dalla
società "Quadrio Curzio S.p.A." per la valorizzazione delle terme
di Pré-Saint-Didier. (Interrogazione)
Interrogazione Premesso:
- che la legge regionale n. 38/98 prevede interventi a favore
del settore termale;
- che le terme di Pré-Saint-Didier rientrano tra i siti termali
da riqualificare;
Appreso che la Giunta ha individuato nella società "Quadrio
Curzio S.p.A." il soggetto promotore per la valorizzazione delle
risorse termali del Comune di Pré-Saint-Didier;
i sottoscritti Consiglieri regionali
Interrogano
l’Assessore al Turismo per conoscere:
1) i contenuti della proposta formulata dalla società
aggiudicataria di tale prima fase;
2) i tempi e i percorsi tecnico-amministrativi necessari a
rendere effettivo il rilancio termale di Pré-Saint-Didier;
F.to: Frassy - Tibaldi - Lattanzi
PrésidentLa parole à l’Assesseur au tourisme,
aux sports, au commerce et aux transports, Lavoyer.
Lavoyer (SA)
Sul primo punto dell'interrogazione possiamo
illustrare il progetto di ripristino delle terme che prevede la
creazione di un unico edificio destinato alla funzione
ricettivo-alberghiera sul luogo dove attualmente si trova un
albergo dimesso.
Per quanto riguarda la funzione più prettamente termale, è
previsto l’utilizzo dell’antico
edificio delle terme così come la creazione di spazi accessori,
interrati e seminterrati. In questo modo l’impatto
ambientale sull'intera area è ridotto ai minimi termini.
Uno degli elementi caratterizzanti il progetto è la piscina
termale all’aperto immersa nel verde dei prati
antistanti l’edificio al quale è direttamente
collegata e la stessa piscina viene valorizzata dalla presenza di
due piccole vasche circolari raggiungibili attraverso dei
camminamenti esterni riscaldati.
La piscina all’aperto assolve così alla doppia
funzione di elemento termale e di elemento catalizzatore fra
ambiente costruito e ambiente esterno ponendosi nel contempo come
attrazione principale dell’intero complesso.
Permette infatti la stessa di godere di quella suggestiva
sensazione di caldo nel freddo che si ha durante la stagione
invernale immergendosi nelle acque tiepide termali, mentre si è
circondati dalle distese di neve; nelle altre stagioni invece si
può godere dei benefici dell’acqua termale immersi
nella natura circondati da prati e zone boschive con di fronte la
maestosità del Monte Bianco.
L’idea di progetto e la valorizzazione delle
risorse termali del Comune di Pré-Saint-Didier, con la
realizzazione di una struttura termale attraverso il recupero di
edifici esistenti e la creazione di nuove strutture collegate tra
loro, il recupero dello stabilimento termale esistente,
stabilimento del 1830, si pone come stimolo dal punto di vista
architettonico.
Esso infatti è dotato di grande valore storico-ambientale,
soprattutto per la memoria collettiva, dove è direttamente
riconducibile alla funzione termale che per anni ha assolto.
Sta di fatto però che attualmente i requisiti di base della
domanda termale richiedono tutta una serie di spazi che risulta
impossibile recuperare unicamente all’interno di
tale edificio.
Il progetto prevede quindi il ripristino
dell’edificio termale esistente,
dell’ex casinò adiacente, entrambi attualmente in
stato di disuso, mentre si prevede l’abbattimento
dell’edificio alberghiero che verrà sostituito da un
nuovo corpo collegato alle terme adibito ad uso ricettivo.
Più nel dettaglio i punti salienti del progetto riguardano "in
primis" la struttura termale.
Il progetto prevede nella struttura dell’edificio
esistente l’utilizzo del piano terra come area di
accoglienza sia per le terme che per l’albergo,
inoltre sono presenti un ristorante nella veranda, un bar ubicato
sopra l’attuale vano tecnico con affaccio sulla
piscina e al parco termale; al primo piano sono previsti spazi
amministrativi ed aree comuni destinate agli ospiti
dell’albergo.
Data la pendenza del terreno retrostante
l’edificio è possibile ricavare un piano
seminterrato con affaccio verso il parco termale,
quest’area si estende sotto il piano della strada di
accesso alle terme svolgendo funzioni di servizio, deposito cucina
e quelle che non richiedono aerazione diretta, tipo spogliatoi,
servizi igienici, grotta sudatoria. In questo modo si ha un
collegamento diretto di tutte le funzioni termali senza la
creazione di volumi fuori terra ad alto impatto ambientale.
La distribuzione delle terme su di un unico piano permette
inoltre di creare i necessari percorsi asciutto e bagnato che
partendo dagli spogliatoi conducono alle diverse vasche e ai vari
servizi termali per poi ricondurre all’uscita con
una capacità di circa 240 utenti contemporaneamente.
Il percorso all’interno dell’area
termale offre diverse possibilità di abbinamento fra i servizi
offerti: vasche con cascate, vasca di acqua salata, sauna ad 80°,
sauna a 55°, idromassaggio, grotta sudatoria con "frigidarium" e
"calidarium", sale relax, sale massaggi, cromoterapia,
musicoterapia, aromaterapia, piscina termale
all’aperto.
Si tratta di una serie di servizi rivolti ad un termalismo di
benessere, svago e relax come richiesto dalla tendenza attuale del
turismo termale.
Per quanto riguarda le attività di carattere più terapeutico:
cromoterapia, musicoterapia, aromaterapia, riabilitazione in acqua
termale, così come per i massaggi e l’estetica, sono
stati destinati spazi al piano interrato del nuovo corpo previsto
sul luogo dove sorge attualmente l’albergo
dimesso.
È inoltre possibile accedere al bar posto al piano terra
direttamente dalle terme attraverso i collegamenti verticali
nell’atrio grotta piscina.
Per quanto riguarda invece la struttura ricettivo-alberghiera,
la concezione su cui si fonda il progetto è quella di un termalismo
di svago e di relax che si pone come completamento e complemento di
una vacanza finalizzata allo sport invernale o al contatto con la
natura nei periodi estivi ed intermedi, cioè durante tutto
l’anno. È quindi fondamentale sottolineare che la
ricerca del benessere fisico attuale non prevede lunghi soggiorni
in località termali che un tempo avevano come unico scopo lo
svolgimento di cicli terapeutici: quelli convenzionati con il
sistema sanitario nazionale. Su questi presupposti è prevista
quindi la costruzione di un edificio destinato ad uso albergo.
Inoltre, visto il valore architettonico
dell’edificio dell’ex casinò, è
previsto l’utilizzo di tale struttura come
dependance dell’albergo con delle camere tipo suite.
Ciò può consentire di aumentare in un secondo momento in base alla
richiesta alberghiera il numero dei posti letto per un totale di
80.
Le aree comuni necessarie per l’albergo sono
ricavate all’interno dell’edificio
termale esistente: réception al piano terra, sale comuni al primo
piano, ingresso alle terme al piano interrato.
L’accesso alle terme per gli ospiti
dell’albergo avviene direttamente dalle camere
attraverso il collegamento verticale che porta al piano interrato
comunicando con l’edificio termale. In questo modo
si crea un accesso indipendente per gli ospiti
dell’hôtel.
È comunque previsto per l’ingresso della zona
bagnata, così come per la piscina, il passaggio obbligato da una
vasca lavapiedi con disinfettante.
Vi è poi l’ultimo aspetto caratterizzante del
progetto che è quello relativo al parco termale e alla piscina
all’aperto. Come è già stato sottolineato, il valore
naturale dell’area di progetto è uno stimolo per la
creazione di ciò che è stato definito parco termale. Con questo si
intende la creazione di un’area verde dotata di
sentieri e passeggiate a completamento del complesso ricettivo
termale nella quale si inserisce la piscina calda
all’aperto raggiungibile direttamente
dall’interno dell’edificio.
Questo come elemento di passaggio fra ambiente costruito e
ambiente naturale. Sono previste all’interno della
piscina diverse attrattive: idromassaggio a piastra, percorso
circolatorio, cascate, spruzzi che permettono di godere degli
effetti delle acque termali. Dalla piscina
all’aperto si diramano due pozze
d’acqua calda dotate di cascata collegate da
camminamenti esterni riscaldati. Questo per quanto attiene i
contenuti della proposta progettuale.
Invece per quanto riguarda il secondo quesito, relativo ai
tempi, l’iter da seguire all'individuazione del
soggetto promotore si può così sintetizzare.
Innanzitutto è necessaria una modifica parziale del progetto
presentato dal soggetto promotore secondo quelle che sono le
indicazioni dell’Amministrazione. A tale scopo è
stata convocata una riunione interna
all’Amministrazione stessa con tutte le strutture
interessate per competenza: Opere pubbliche, Sovrintendenza ai beni
culturali, architettonici, archeologici e tutela del paesaggio,
Sanità e Turismo.
Questa riunione è necessaria per programmare la successiva
fattibilità ferma restando la possibilità di ricorrere ad eventuali
consulenze esterne tipo Finaosta o esperti del settore termale che
possano fungere da supporto alla determinazione della progettazione
conclusiva. Il tempo previsto per la presentazione del progetto
appaltabile è di circa 3 mesi.
Successivamente ci sarà l’avvio alle procedure
per le modifiche da portare agli strumenti urbanistici; è infatti
necessaria una variante al vigente piano particolareggiato secondo
le indicazioni previste per le procedure di iniziativa pubblica di
cui all’articolo 50 della legge n. 11/1998. Il tempo
previsto di questa procedura è sei mesi.
Parallelamente avvio della procedura relativa alla sistemazione
dell’opera di captazione delle acque termali e delle
relative tubazioni per l’alimentazione
dell’edificio oggetto
dell’intervento. Tale attività spetta
all’Amministrazione regionale con inserimento
dell’intervento nel proprio piano lavori fra le
opere realizzate direttamente dalla Regione sulla base di un
progetto necessariamente compatibile con quello proposto dal
soggetto promotore per la sistemazione del complesso. Il tempo
previsto per l’avvio e la realizzazione di questi
lavori è di dodici mesi.
La progettazione del complesso termale, sempre a livello
preliminare e modificata come previsto dalla lettera a), va posta
in osservazione per trenta giorni e su di essa chiunque può
presentare le proprie considerazioni. Scaduto tale termine vengono
eventualmente apportate le conseguenti eventuali modifiche.
La proposta così elaborata viene accolta e conseguentemente il
progetto viene approvato. Viene quindi indetta la gara a
licitazione privata a procedura ristretta con il criterio
dell’offerta economicamente più vantaggiosa per
l’affidamento definitivo della concessione a cui
partecipa anche il soggetto promotore.
I partecipanti alla gara saranno chiamati a sviluppare il
progetto definitivo che costituirà riferimento per la stipulazione
della convenzione con concessione. L’iter di
aggiudicazione definitiva della concessione per i lavori e gestione
è quantificabile in circa dieci mesi.
Il concessionario dovrà a questo punto procedere con la
redazione della progettazione esecutiva che verrà approvata con
deliberazione di Giunta regionale. Contestualmente a tale
approvazione sarà necessario verificare la possibilità di
concessione del mutuo previsto dalla legge regionale n. 38, tempo
previsto circa quattro mesi.
Ad approvazione avvenuta il concessionario individuato deve
realizzare l’opera, tempo previsto circa quindici
mesi, e provvedere alla successiva gestione per un periodo previsto
pari a trenta anni di durata della concessione.
Per riassumere, individuato il progetto definitivo, viene
appaltato a licitazione privata con le modalità dell'offerta
migliore. L’unico vantaggio che ha il soggetto
promotore è quello di avere, eventualmente a parità di condizioni,
la prelazione sulla realizzazione e quindi
l’ottenimento della concessione.
Per concludere i tempi riportati nelle singole fasi non sono da
considerarsi tutti successivi e cumulabili in quanto diverse
attività evidenziate possono sovrapporsi. È verosimilmente
possibile sostenere che l’inizio dei lavori dovrebbe
avvenire entro l’autunno del 2002 per cui la
struttura potrebbe essere funzionante a partire
dall’estate 2004.
Président
La parole au Conseiller Frassy.
Frassy (FI)
Per un momento, chiudendo gli occhi, avevamo
già questo complesso in mente, l’Assessore è stato
molto puntuale, ci vedevamo già immersi in queste acque
termali.
Poi nel rispondere alla seconda parte della nostra domanda ci ha
fatto capire che non è proprio così imminente perché si parla di un
tempo un po' più lungo.
La risposta è stata molto esaustiva, si è addentrata anche nei
particolari e forse esageratamente in quelli che sono di natura
tecnico-progettuale.
Noi avevamo domandato i contenuti della proposta e volevamo
intendere anche i contenuti, che immaginiamo ci siano nella
proposta, non solo di tipo tecnico-progettuale, ma anche di
valutazioni di tipo turistico, su valutazioni di tipo finanziario,
su valutazioni di tipo commerciale.
L’Assessore forse, anche per deformazione
professionale, ha dato un quadro molto preciso della proposta
tecnica progettuale dimenticando solo i colori dei vari ambienti,
se mi perdona la battuta.
È evidente che il percorso è un percorso complesso. Auspichiamo
che su questo percorso complesso ci sia un coinvolgimento del
Consiglio attraverso la forma abituale con cui lavora il Consiglio,
cioè attraverso la forma delle commissioni perché se è pur vero che
tutte queste attività in gran parte sono attività che possono
essere svolte a livello di Giunta, è altrettanto vero che
l’impatto che avrà questa struttura per la Valdigne,
ma direi più in generale per la Valle d’Aosta, ci
porta a chiedere all’Assessore di voler coinvolgere
quanto meno nelle fasi più significative le commissioni per poter
contribuire con ulteriori ed eventuali proposte alla definizione di
un rilancio che è da decenni che auspichiamo senza essere mai
riusciti a concretizzare. È con questo auspicio che ringrazio
l’Assessore per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK