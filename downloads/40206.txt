Consiglio Regionale della Valle d'Aosta - Oggetto del Consiglio n. 3067 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
FORMAZIONE PROFESSIONALE
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3067 del 5 dicembre 2017 - Resoconto
OGGETTO N. 3067/XIV - Interpellanza: "Corso di
riqualificazione per disoccupati che hanno svolto attività di
assistente domiciliare e dei servizi tutelari".
Rosset (Presidente) ?
Punto n. 25 all'ordine del giorno.
Per l'illustrazione, ha chiesto la parola il consigliere Gerandin.
Ne ha facoltà.
Gerandin (GM) -
So di toccare una questione molto
delicata, per la quale, tra l'altro, conosco anche la sensibilità
personale dell'Assessore che conosce bene la materia, per cui, al
di là della prima domanda in cui chiedo quando pensi di pubblicare
il nuovo bando e con che numeri - che peraltro ho letto che
dovrebbe essere a febbraio o marzo dell'anno prossimo - quello che
mi interessava sapere soprattutto è come si può ovviare a un
problema assolutamente serio come questo.
Il servizio svolto da ADEST e OSS è un servizio riconosciuto da
tutti, è un servizio delicatissimo, un servizio dedicato alla
persona e questo corso - organizzato con l'ausilio di
Projet
Formation
, che avrebbe dovuto organizzare questo percorso,
questo corso di riqualifica per cinquanta ADEST, insieme con un
corso di formazione base di venticinque OSS - abbiamo avuto la
brutta sorpresa di vederlo azzerato.
Noi vorremmo capire cosa è successo, perché questo corso nasce
nel 2016, c'è una buona disponibilità, c'è una buona richiesta di
queste assistenti che vedono un percorso di riqualifica importante
- per il quale, tra l'altro, si richiedeva di aver prestato
attività lavorativa in qualità di ADEST (assistente domiciliare per
servizi tutelari) per almeno diciotto mesi, per cui era molto
sentito - che permetteva di regolarizzare una situazione delicata.
Parte questo corso, ci sono le prime preadesioni, poi, quando
scatta il momento dell'iscrizione, il numero si assottiglia; ma
parliamo ancora di numeri molto importanti, perché mi risulta che
gli ultimi numeri sulle disponibilità siano di trentadue. Ci sono
trentadue ADEST che vogliono riqualificarsi, sono numeri
importantissimi! Viene prorogato più volte questo termine di
iscrizione al corso, però quello che a mio parere è mancato -cosa è
stato fatto da parte delle strutture dell'Assessorato? - è riferito
all'informazione. Ho la vaga sensazione che sia stata data poca
informazione sulle difficoltà di avviare questo corso. Se mancavano
già alcuni numeri - ho letto tra le righe e mi pare di aver capito
che il numero minimo fosse di quaranta, in quanto la percentuale di
scostamento era di venti rispetto al progetto presentato da Projet
Formation
e mi chiedo se qualcuno abbia contattato Projet
Formation per vedere se c'erano dei margini per fare quantomeno
partire lo stesso questo corso, non erano quaranta, ma trentadue
c'erano! Al limite, la Regione ha verificato la possibilità di
valutare, se per Projet Formation economicamente questo progetto
non regge, magari di sostenere questo corso con fondi regionali
affinché parta?
Dico questo, perché era rivolto ad ADEST che dovevano avere i
requisiti di disoccupazione e un numero importante di loro, che
magari stava lavorando, per avere diritto ad avere i requisiti di
iscrizione al corso non ha rinnovato in questo periodo i contratti,
per cui alcune di loro, anche se assunte a tempo determinato, non
hanno rinnovato i contratti.
Quello che mi interessava veramente capire, è come mai questa
importante risorsa del territorio di cui tutti, in questo contesto,
in quest'aula, abbiamo riconosciuto i tanti meriti per il lavoro
delicato che fanno, come mai non sono state informate, perché c'era
eventualmente l'alternativa del corso da mille ore. Chi era
intenzionato avrebbe potuto iscriversi al corso da mille ore, che
chiaramente era un corso con molte ore in più, ma avrebbe comunque
riconosciuta la qualifica OSS. Questo è quanto.
A noi pare quanto mai curioso che queste persone non siano state
in parte informate e accompagnate e sono curioso anche di capire
che cosa ha fatto l'Amministrazione regionale, che cosa hanno fatto
l'Assessorato e le strutture, per vedere se non c'era la
possibilità di recuperare questa situazione, perché parliamo di
persone che hanno scelto un lavoro - per cui va dato loro merito -
legato a persone anziane, il più delle volte con gravi
disabilità.
Presidente -
Per la risposta, ha chiesto la parola
l'assessore Bertschy. Ne ha facoltà.
Bertschy (UVP) -
Ringrazio il collega Gerandin, che mi dà
la possibilità d'intervenire su questo argomento, vista anche
l'evidenza mediatica che ha assunto e soprattutto la distorsione
con la quale sono stati raccontati i fatti. Quindi credo che sia
opportuno un momento di chiarimento, che non vuol dire cercare
delle ragioni o delle colpe, ma informare con trasparenza su questo
avvenimento, perché non può che dare fastidio. Tra l'altro, lei sa
bene quale lavoro c'è alle spalle della riqualifica. Per dodici
anni abbiamo riqualificato, come sistema pubblico (Regione ed enti
locali) il personale; questo ultimo corso di riqualifica è stato
pensato, e direi anche attentamente ricercato, da chi mi ha
preceduto e ha permesso di trovare ancora le persone che non
avevano completato il loro percorso di riqualifica e allo stesso
tempo avevano voglia di farlo. Quindi tutto questo, avendo cercato
di realizzare qualcosa di utile per i cittadini e non essere
riusciti a farlo per ora, non può che essere motivo di
insoddisfazione, perché è inutile raccontarci che non è così.
Detto questo, però, è corretto chiarire bene gli aspetti della
vicenda. Intanto il primo quesito: "quando si intenda pubblicare il
nuovo bando e con che numeri", il nuovo bando è già pubblicato.
Sono state immediatamente messe in atto tutte le procedure per
ribandire il corso. È stata una scelta quella di ripartire subito
per evitare di aspettare altri sei/sette mesi e attendere le
risorse del prossimo anno del Fondo sociale. Quindi la scelta è
stata quella di ripartire subito e il nuovo bando ha un minimo di
tredici adesioni e un massimo di trenta posti disponibili e si
combinerà poi a un successivo bando tra occupati e disoccupati, che
eventualmente prenderà atto se mancheranno alcuni numeri. In caso
di adesioni superiori, si utilizzerà la valutazione su chi ha già
maturato maggiore anzianità di servizio. Il corso, se necessario,
sarà reiterabile senza dover emanare un ulteriore bando. Quindi la
risposta è stata immediata ed è la conseguenza del lavoro fatto per
arrivare agli ultimi giorni utili, per prendere questa
decisione.
Il secondo quesito: "quale informazione è stata data ai
trentacinque candidati in questo lasso di tempo e perché non è
stata prospettata loro l'incertezza sull'avvio del corso
permettendo loro, qualora desiderato, di iscriversi al percorso di
base da mille ore per qualifica professionale con scadenza 12
ottobre 2017". Al 12 ottobre 2017 (data unica di scadenza per la
presentazione delle domande al corso di riqualificazione di base) è
stato rilevato al corso OSS un numero di domande di circa trecento
e un'inaspettata e moderata adesione al corso di riqualificazione
(circa venti domande). Tra l'altro di queste venti domande, alcune
senza i requisiti necessari. Ipotizzando che potesse essere
l'elemento temporale ad avere determinato un così esiguo numero di
iscritti, l'ufficio Formazione e
Progetto Formazione
(ente
che si era aggiudicato il corso di riqualifica) ha concordato la
riapertura dei termini di iscrizione fino al 31 ottobre 2017. Nel
frattempo, in considerazione dei tempi molto stretti dettati dalle
direttive, i corsi FSE dovevano essere avviati entro il 31 ottobre
2017 e poi entro il 15 novembre, come da deroga del dipartimento
delle Politiche del lavoro, si sono svolte le selezioni del
percorso di base. Non vi era preclusione, per quello che hanno
riconosciuto, sulla doppia iscrizione (base più riqualificazione) e
alcune persone hanno presentato doppia domanda e si sono presentate
alla selezione per il corso base. Il
test
si è svolto il 17
ottobre 2017, quando ancora non c'erano elementi per ipotizzare la
sospensione del progetto di riqualificazione. Due persone di quelle
che hanno fatto la doppia iscrizione, iscritte sia al corso base
che al corso di riqualifica, hanno superato la selezione (test più
colloquio) e sono state ammesse al corso base, iniziato il 30
ottobre 2017.
Quindi ha stupito anche me sapere che a qualcuno era stato detto
che non era possibile la doppia iscrizione, perché questo per altri
è avvenuto. Al 31 ottobre 2017 (seconda scadenza per il corso di
riqualifica) la situazione degli scritti riceve un'implementazione
numerica, ma i numeri non sono ancora quelli previsti dalla scheda
azione progettuale e non risultano quindi sufficienti a far partire
il corso nel rispetto delle direttive e del bando. Tra le domande
che si aggiungono, continuano ad essercene di quelle che hanno i
requisiti e altre che, pur segnalando e compilando la domanda, non
risultano poi ammissibili. Utilizzando un minimo margine temporale
ancora a disposizione (il 31 ottobre), i corsi dovevano partire
entro il 15 novembre, viene concordata insieme a noi
dell'Assessorato un'ultima scadenza del 10 novembre 2017. In questo
lasso di tempo, le posso assicurare che chi ha preso contatti, con
me personalmente e con la dirigenza, ha avuto tutte le informazioni
del caso. Io stesso ho ricevuto persone in ufficio, che si erano
preiscritte e che hanno avuto le informazioni che dovevano avere.
Quindi riguardo all'assenza di informazioni, a mio avviso, per
quello che si è potuto fare, l'informazione c'è stata e c'è stata
anche massima trasparenza nel dire perché si prorogava e perché si
cercava di ottenere, se possibile, il numero previsto dalle schede
progettuali, come dopo le dirò. Nei dieci giorni successivi sono
state messe in atto tutte le azioni possibili. Io stesso ho
cercato, attraverso strutture private ed enti di formazione, di
fornire la maggiore informazione possibile per capire se alcune
persone non avevano avuto modo di sapere e di conoscere questa
possibilità - che era gratuita perché è un corso di riqualifica che
permette alle persone di ottenere gratuitamente la qualifica da OSS
- e per raggiungere questo numero di quaranta iscritti, che è il
numero minimo per la sostenibilità dell'intervento come previsto
dalla scheda progettuale. Il 13 novembre 2017, pur essendo arrivati
a un numero complessivo di quarantasette, solo trentacinque di
queste persone hanno i requisiti. Debbo dire anche che per la
scheda progettuale - da com'era stata pensata all'inizio del 2016 a
come è uscita poi nel giugno 2017 - è stata portata da cinque a
otto anni la possibilità di ottenere i diciotto mesi necessari per
poter frequentare il corso. Solo poi in quest'ultima giornata, dopo
aver cercato in tutti i modi con
Progetto Formazione
di
trovare una soluzione, abbiamo dovuto, per evitare di stare fermi
per diciotto mesi, perché la possibilità era quella di tenere
aperti i corsi in attesa di altre iscrizioni, abbiamo per
correttezza (anche di
Projet Formation)
rinunciato al corso
per poter ribandire e poter ricercare nell'immediato di attivare
questo corso di riqualifica che, nei tempi che abbiamo previsto,
potrebbe già realizzarsi nei primi mesi dell'anno, al massimo nei
primi giorni di marzo, ma il tentativo è di lavorare per febbraio.
Quindi in Assessorato, nonostante le cose che ho detto, nessuno
poteva avere elementi di certezza, se non quelli di cercare in
tutte le maniere di raggiungere questo numero.
Il terzo quesito: "considerato che il numero minimo previsto era
di quaranta persone, cosa ha impedito alla Regione di contattare e
inviare a Projet Formation (ente incaricato dalla Regione di
organizzare il percorso di riqualifica) una soluzione condivisa per
partire comunque il corso con trentacinque candidati". L'avviso
pubblico per il finanziamento d'iniziative formative finalizzate
all'occupabilità e promosse dagli organismi di formazione
accreditati (avviso pubblico per l'occupabilità 2017/18) è stato
approvato con provvedimento dirigenziale n. 2976 in data 15 giugno
2017. L'avviso era adottato nell'ambito del FSE Valle d'Aosta
"Investimenti in favore della crescita dell'occupazione finanziato
dal Fondo sociale europeo". L'avviso prevedeva la realizzazione
della seguente azione: corsi di formazione per riqualificare un
operatore sociosanitario e gli assistenti domiciliari dei servizi
tutelari (ADEST) disoccupati con diciotto mesi di anzianità
maturati negli ultimi otto anni. L'azione mirava a realizzare un
progetto di riqualificazione rivolto agli assistenti domiciliari
attualmente disoccupati che avessero maturato negli ultimi otto
anni, anche in periodi diversi tra loro cumulabili, un'anzianità di
servizio di almeno diciotto mesi. Il corso di riqualifica prevedeva
trecentocinquanta ore, di cui centoventi in tirocinio. Nell'ambito
della scheda allora approvata era prevista la realizzazione di due
corsi paralleli di trecentocinquanta ore cadauno e per ogni corso i
posti disponibili dovevano essere venticinque. L'ente formazione è
risultato beneficiario di questo intervento e, per poterlo
realizzare, doveva raggiungere l'80 per cento degli iscritti, pena
nessun tipo di pagamento. Come previsto da questo bando, alla luce
del fatto che non si potevano far partire il corso con l'80 per
cento degli iscritti- quindi le quaranta persone - non c'è stata
altra soluzione per fare questo intervento.
Tutto questo concludendo, per dire che la fase di
predisposizione delle schede ha visto un'adesione di quaranta
iscritte che ha motivato le strutture a far partire questo corso,
immaginando che, avendo ampliato da cinque a otto anni le annualità
per raggiungere i diciotto mesi, a queste quaranta iscritte si
potessero aggiungere altre persone. Purtroppo, si è rivelato che
alcune di queste quaranta iscritte non avevano i requisiti
necessari, per cui questo non ha potuto essere realizzato.
Quindi per concludere, alla base di questa situazione c'è stata
tutta l'analisi del caso che purtroppo all'atto pratico, vista
anche la variabilità della situazione di occupazione e
disoccupazione delle persone, non ha trovato completa risposta
rispetto a quanto era stato progettato.
(
Alle ore 17:03 assume la presidenza la Vicepresidente
Patrizia Morelli
)
Morelli (Président) -
Pour la réplique la parole au
collègue Gerandin.
Gerandin (GM) -
Io ho ascoltato attentamente, Assessore,
ma mi sento di dire che qualcosa è stato sbagliato. Se decidiamo di
partire con un corso da cinquanta e alla fine, dopo che lei si è
mosso personalmente, ha chiamato a destra e a sinistra, ne abbiamo
recuperati trentacinque, probabilmente qualche errore è a monte.
Perché mettere cinquanta? Anche perché i numeri del personale da
riqualificare di cui si è parlato in quest'aula, non era cinquanta,
era più basso. Qualcosa non torna in tutta questa faccenda. Il
corso è stato annunciato ad autunno 2016! Adesso lei, Assessore, mi
viene a dire di essersi mosso personalmente e di aver chiamato
strutture private e quant'altro, probabilmente se questo l'avessimo
fatto dall'autunno 2016 all'autunno del 2017 e non in tre giorni
del mese di novembre, magari avremmo avuto qualche possibilità in
più di arrivare a questi numeri. Ma cosa è successo? Ci sono
strutture, che seguono questi corsi? Abbiamo condiviso in
quest'aula noi il percorso di riqualificazione!
Aggiungo anche qualcos'altro, Assessore, per essere molto chiari
su tutto. Noi in quest'aula, in attesa del corso di riqualifica,
avevamo deciso di dare le stesse opportunità alle ADEST,
esattamente come per le OSS.
Ora io le annuncio che, malgrado la nota fatta dalle strutture
del suo dipartimento, in cui si invitano le Unités des Communes a
selezionare personale ADEST, io le annuncio che ci sono delle
Unités che non lo fanno. Per cui queste ADEST che in questo periodo
si sono alcune licenziate, altre non hanno rinnovato il contratto
di lavoro per partecipare a questo corso, in questo momento non
possono essere neanche più richiamate, perché ci sono delle Unités
che - io non so perché, verifichi, ma le posso dire con certezza di
due della nella Bassa Valle - in questo momento non assumono
personale ADEST a tempo determinato, né con chiamata pubblica, né
eventualmente con società di lavoro interinale; chiedono il
requisito OSS, per cui queste ADEST - qualcuna non ha rinnovato il
contratto, qualcun'altra si è licenziata per essere disoccupata per
avere il titolo - in questo momento si trovano a casa e neanche più
richiamate.
C'è un altro aspetto, Assessore. Mi risulta che nella famosa
riunione - di cui si è parlato in data 22 novembre - organizzata da
Projet Formation
, la grande assente era la politica. C'è
stato solo qualche dirigente del suo Assessorato che è andato. Di
fronte a trentacinque persone io l'avrei scusata sicuramente, se
lei si alzava e andava a
Projet Formation
e spiegava loro
che era il caso di partire immediatamente.
Lei oggi ha dato una buona notizia. Finisco con le buone
notizie, perché lei ha dato la buona notizia che si è attivato
immediatamente. Ma detto questo, io sono convinto che andando a
fondo su questa vicenda, si riscontreranno delle gravi
sottovalutazioni. Non dico altro. Quando dico che purtroppo ci si
deve confrontare con annunci, questo è l'ennesimo annuncio:
l'annuncio dell'autunno 2016, dove si annunciava questo corso e
adesso ci troviamo con le persone a casa e senza corso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK