Consiglio Regionale della Valle d'Aosta - Oggetto del Consiglio n. 875 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 875 del 18 novembre 2014 - Resoconto
OGGETTO N. 875/XIV - Interpellanza: "Interventi per la
modificazione della legge regionale n. 12/1999 disciplinante
l'esercizio dell'attività commerciale, a seguito della sentenza
della Corte costituzionale".
Presidente -
La parola al collega Fabbri.
Fabbri (UVP) -
Grazie Signor Presidente.
Con questa interpellanza vogliamo riportare l'attenzione sulla
sentenza della Corte costituzionale, la 104 del 2014, di questa
primavera, che dichiarava illegittimi alcuni articoli della legge
regionale 5 del 2013, la quale a sua volta modificava una legge
regionale che riguardava i principi e le direttive per l'esercizio
dell'attività commerciale.
In particolare, l'articolo.2 della 5 inseriva un articolo, 1
bis, che recita:
la Giunta regionale con propria deliberazione
definisce gli indirizzi per la determinazione, sulla base di
criteri e parametri oggettivi, degli obiettivi di equilibrio della
rete distributiva, in rapporto alle diverse categorie e alla
dimensione degli esercizi, con particolare riguardo alle grandi
strutture di vendita, tenuto conto
- qui è molto importante
questo -
della specificità dei singoli territori, dell'interesse
dei consumatori alla qualità, alla varietà, all'accessibilità e
alla convenienza dell'offerta
. L'articolo.5 poi modificava la
legge precedente, dicendo che l'apertura, il trasferimento,
l'ampliamento delle medie e grandi strutture di vendita sono
soggette ad autorizzazione nel rispetto delle determinazioni dei
piani, dei PRG comunali. L'articolo.9, inoltre, al 2 bis, diceva
che nei centri storici sono vietate l'apertura e il trasferimento
di sede delle grandi strutture di vendita. A nostro avviso questo
atto legislativo era dettato dal buon senso, in quanto
salvaguardava l'interesse dei consumatori e quelli degli esercizi
di vicinato. Si riusciva, cioè, a conciliare degli interessi
diversi. Infatti, è abbastanza condiviso il fatto che la grande
distribuzione in Valle d'Aosta sia sufficientemente diffusa per
soddisfare l'esigenza dei consumatori e che la sua eccessiva
proliferazione e ulteriore proliferazione sarebbe un colpo mortale
per le piccole imprese commerciali di vicinato, che hanno
un'importante funzione di servizio per i cittadini e che concorrono
non poco a mantenere il tessuto sia nei centri urbani, che
soprattutto nei piccoli comuni.
Ricordiamo come i piccoli comuni tante volte siano privati di
questo prezioso servizio, tant'è che anche le amministrazioni
comunali stesse, gli enti locali stessi devono poi porre rimedio a
questa situazione che si viene a creare. Teniamo, inoltre, presenti
le difficoltà dovute alla crisi, al proliferare di tasse,
all'esplosione dei costi di esercizio e la scomparsa oltretutto
degli aiuti pubblici, in conto capitale, che è un aiuto
fondamentale per chi volesse sviluppare e intraprendere delle
piccole imprese commerciali. Questo volere in qualche modo aiutare
la piccola impresa commerciale, è un aspetto di fondamentale
importanza, proprio perché ricordiamo, proprio adesso che siamo in
discussione di bilancio, come il gettito che si riesce a creare in
Regione sia alla base delle entrate proprio della Regione, quindi
il sostentamento principale delle nostre entrate e del nostro
bilancio.
Chiediamo, allora, al Governo se e come intende sostenere la
ratio della legge 512, che ricordiamo andava nell'ottica di
salvaguardare una situazione che soddisfaceva le esigenze del
nostro territorio, cercando di contenere il proliferare della gande
distribuzione, la cui forza economica, è bene ricordarlo, forza
economica e organizzativa lascia poco spazio alla piccola e media
imprenditoria locale. Grazie.
Presidente -
La parola all'Assessore Marguerettaz.
Marguerettaz (UV) -
Sì, grazie.
Mi consentirà il collega Fabbri di fare una breve premessa,
perché questa legge del 2012 è una legge che era stata proposta dal
Governo e quindi dal sottoscritto, in quanto Assessore al
commercio, ed era stata anche preceduta da un dibattito molto
ampio, per cui probabilmente per un problema di comunicazione
qualcuno si era autodefinito a favore del piccolo commercio e aveva
dato titoli di nemico del piccolo commercio ad altri. Alla fine
avevamo fatto un percorso comune, definendo che tutti erano a
favore del piccolo commercio, ma che le norme che venivano ormai
applicate a livello europeo e a livello nazionale consentivano
pochi spazi. E quella legge non è stata solo frutto di una
elaborazione interna, ma anche di contributi autorevoli, anche da
parte di Onida, già Presidente della Corte costituzionale. Avevamo
cercato, quindi, proprio l'articolo, lei lo citava, di trovare una
formulazione che fosse una formulazione compatibile con le norme
europee e, quindi, italiane, e la tutela. Tutto questo invano
perché purtroppo la Corte ha dichiarato illegittimo questo nostro
passaggio. Ma non solo, leggendo tutte le espressioni della Corte
costituzionale ormai questa è una tendenza che leggiamo in
tantissimi provvedimenti, anche di altre Regioni.
In quest'aula avevamo parlato dei provvedimenti di Bolzano, di
provvedimenti di Trento, sono stati tutti miseramente bocciati
dalla Corte costituzionale, perché la Corte sostanzialmente ha
concluso che il titolo competenziale delle Regioni a Statuto
speciale in materia di commercio non è idoneo a impedire il pieno
esercizio della suddetta competenza statale e che la disciplina
statale della concorrenza costituisce un limite alla disciplina che
le medesime Regioni possono adottare in altre materie di loro
competenza.
Per rispondere alla domanda puntuale, le disposizioni della
legge regionale 5 del 2013, che la Corte ha dichiarato legittime,
sono da ritenere inapplicabili, con efficacia retroattiva alla data
di entrata in vigore della legge regionale medesima. La normativa,
quindi, applicabile è la 12 del '99, che residua, tenuto conto di
quanto stabilito dall'articolo 31 comma 2 del decreto legge
201/2011, sostanzialmente recepito nell'articolo 1 comma 1bis della
legge regionale 12/99, il quale ha introdotto nell'ordinamento
italiano una disciplina di ampia liberalizzazione e di eliminazione
di vincoli all'esplicarsi dell'attività imprenditoriale nel settore
commerciale. A tutela della concorrenza e della libertà di accesso
al mercato è fatto divieto di porre contingenti, limiti
territoriali e di qualsiasi altra natura, fatta eccezione per
quelli connessi con la tutela della salute dei lavoratori, dei beni
culturali, del territorio, dell'ambiente, ivi compreso l'ambiente
urbano. Alle Regioni è consentita l'introduzione di restrizioni
relativamente alle aree di insediamento di attività produttive e
commerciali purché rispettose dei principi di non discriminazione,
proporzionalità e stretta necessità.
Per quel che concerne, infine, il regime autorizzatorio vigente,
le disposizioni applicabili sono quelle di cui all'articolo 4 della
legge 12/99, per gli esercizi di vicinato e quelle residuali di cui
all'articolo 5 nella medesima parte, per le medie e grandi
strutture di vendita e i centri commerciali.
Credo che per la seconda domanda si possa arrivare a una
discussione, ne avevamo già parlato, nei prossimi mesi, di una
nuova elaborazione della legge regionale, però, così come ci
evidenziano gli uffici, sarà difficile reintrodurre una norma
simile a quella che ci è stata bocciata. Per cui il margine di
manovra è veramente molto stretto, tuttavia nel rammentare quello
che poi lei ha già ben espresso, cioè gli interventi della Corte
costituzionale, si sta procedendo d'intesa coi comuni interessati,
in sede della corrente predisposizione delle varianti generali ai
piani regolatori, d'intesa anche con l'Assessorato all'ambiente, a
inserire adeguate prescrizioni di natura urbanistica volte alla
limitazione dell'insediamento indiscriminato di medie e grandi
strutture di vendita, al fine di assicurare uno sviluppo
equilibrato dello spazio vitale urbano e lo sviluppo organico e
controllato del territorio e del traffico.
Lo strumento per limitare è il piano regolatore e, quindi,
intervenendo con i piani regolatori è chiaro che se da un lato i
piani regolatori prevedono decine di migliaia di metri per la
grande distribuzione, poi non possiamo lamentarci
dell'insediamento. Bisogna in quella sede intervenire e porre
quelle giuste limitazioni che riteniamo vadano a beneficio di
tutti. Per cui, per tutti questi piani regolatori questo è
l'indirizzo che a oggi nessuno, credo, vada a mettere in
discussione. Andiamo nella stessa direzione, quindi, ma ci dobbiamo
andare non solo con delle dichiarazioni e dei programmi, ma con
delle azioni concrete.
Presidente -
La parola al collega Fabbri.
Fabbri (UVP) -
Grazie.
Grazie della risposta, devo dire che se non altro abbiamo questo
scopo nel cercare, viste le nostre particolarità, visto quello che
si diceva prima, visto l'importanza anche di salvaguardare il
gettito e l'imponibile in Valle d'Aosta. Lo sappiamo che la grande
distribuzione, lei me lo insegna che è un commercialista, va a
pagare le tasse altrove e ciao. Questo è molto, molto importante e
sarà premura anche, magari, degli enti locali di essere ben, come
possiamo dire, edotti della situazione. Posso portare l'esempio del
mio Ente locale, dove è stato ben disposto un piano di questo tipo,
dove però adesso ci sono in atto dei ricorsi da parte di una ditta,
verso questo tipo di disposizioni. Speriamo, comunque, che con
questo strumento venga salvaguardato quello che si diceva prima e
che...perché non si tratta qui di avere una mentalità
protezionistica, assolutamente, si tratta solo di avere la
percezione di quella che è la nostra realtà valdostana e di cercare
di in qualche modo salvaguardarla. Grazie.
Presidente -
Grazie collega. Punto 18 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK