Consiglio Regionale della Valle d'Aosta - Oggetto del Consiglio n. 1099 del 2 dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1099 del 2 dicembre 2021 - Resoconto
OGGETTO N. 1099/XVI - Interpellanza: "Interventi per
l'applicazione di un'ipotesi di decadenza dall'assegnazione di
alloggio di ERP prevista dalla l.r. 3/2013".
Bertin (Presidente) -
Punto n. 37 all'ordine del girono.
Per l'illustrazione il consigliere Manfrin.
Manfrin (LEGA VDA) -
Con questa interpellanza ci
occupiamo di una questione sicuramente molto delicata, ma che è
assolutamente necessario che venga trattata all'interno di questo
Consiglio, ovvero la decadenza di un alloggio di edilizia
residenziale pubblica da parte di una persona che ha integrato
delle fattispecie previste dalla legge 3 del 2013, ovvero
l'articolo 42 e quegli articoli che prevedono che una persona che
adotti comportamenti violenti o utilizzi il proprio alloggio per
commettere dei reati, debba decadere dalla sua assegnazione.
Andiamo però con ordine. La prima volta che ci siamo occupati di
questo soggetto era marzo 2021. A gennaio avevo chiesto di mettere
in sicurezza i grattacieli di Via Capitano Chamonin, perché avevamo
avuto ampie segnalazioni rispetto al fatto che fosse abitato e
frequentato, nonostante questo grattacielo fosse dotato di sbarre
alle porte e alle finestre, con pezzi di compensato che bloccavano
tutti gli accessi e quant'altro. In quella sede, a gennaio, mi era
stata fornita ampia rassicurazione del fatto che non veniva
utilizzato e non era abitato. A marzo scopriamo questo grattacielo
protagonista di un video musicale del soggetto in questione, un
simpatico
trapper
, che in quella occasione che cosa ha
fatto? Innanzitutto è entrato all'interno di una proprietà pubblica
che era interdetta all'accesso, chiaramente, e quindi senza averne
alcun titolo. In secondo luogo l'ha utilizzata come
location
del suo simpatico video impiegando peraltro un drone per riprendere
le sue imprese musicali; ricordo peraltro che c'è il divieto di
sorvolo sul Comune di Aosta e quindi anche qui si è tranquillamente
fatto ampio uso delle cose che non si potevano fare. Non paghi,
quel grattacielo peraltro - ma lo dico così a testimonianza - era
stato oggetto di un altro simpatico burlone che si era introdotto
in questo grattacielo, si era arrampicato all'ultimo piano e aveva
gettato una bomba fumogena dentro la Caserma Battisti, provocando
una grande agitazione. Questo per confermare che il grattacielo è
ampiamente non popolato, non abitato e non si accedeva; ma
tant'è!
Detto questo, su tale soggetto che aveva fatto questo
meraviglioso video musicale, veniamo a scoprire che è stato ospite
in Cittadella con uno stesso video che era stato contestato
nell'interpellanza di marzo. Questo video, realizzato violando come
già descritto numerose disposizioni, era stato fatto mettendo al
centro un argomento come quello del "niente credito", che sta a
significare che gli spacciatori non devono fare credito perché
altrimenti rischiano di perdere i soldi, diffondeva questi messaggi
che incitavano lo spaccio e il consumo di stupefacenti, l'uso
incontrollato di armi da fuoco, si vedevano le pistole agitate,
addirittura si vedeva bruciare un documento della Questura di Aosta
con un chiaro ed evidente dileggio delle forze dell'ordine. Nessuno
in quel caso in Cittadella valuta come sbagliato il messaggio che
viene proposto e, ancora recentemente, l'assessore all'istruzione
del Comune di Aosta ci ha detto che quella scelta era corretta,
dicendo che non si devono isolare questi soggetti. Il soggetto,
peraltro, interrogato in merito dagli organi di informazione,
dimostra di non aver compreso la gravità dei suoi messaggi, né di
tenere in grande considerazione l'opinione di chi lo aveva
censurato, nello specifico il sottoscritto e l'assessore Caveri che
si era espresso chiaramente contro la sua esperienza in
Cittadella.
Arriviamo così quindi alla data odierna, quando scopriamo che
questo soggetto, nella tarda serata del 17 di novembre, è stato
arrestato dalla Squadra mobile di Aosta in esecuzione di un ordine
di carcerazione emesso dal Magistrato di sorveglianza di Novara.
Sto leggendo la notizia che è stata pubblicata sui giornali: "Il
giovane, classe '97, stava già scontando una pena di 1 anno, 4 mesi
e 28 giorni ai domiciliari, in quanto condannato per reati di
evasione e tentata rapina. Il 15 novembre 2021 scorso la Sezione
narcotici della Polizia ha eseguito una perquisizione presso la
casa del giovane, dove è stato riscontrato che, nonostante fosse ai
domiciliari, il signor T.T. continuasse a spacciare sostanze
stupefacenti. Sono infatti stati rinvenuti e sequestrati 40 grammi
di hashish confezionato e 2300 euro in contanti, probabile provento
delle cessioni di sostanza stupefacente. L'uomo è stato deferito
alla Procura di Aosta per il reato di detenzione ai fini di spaccio
di sostanze stupefacenti, con contestuale segnalazione al
Magistrato di sorveglianza di Novara per una rivalutazione delle
modalità di esecuzione della pena inflitta e in corso di
espiazione. In virtù di questa ulteriore grave condotta l'Ufficio
di sorveglianza di Novara, considerata l'inclinazione a delinquere
del ragazzo", ricordiamocelo, "ha disposto la sospensione della
detenzione domiciliare, con ripristino della carcerazione presso la
Casa Circondariale di Brissogne, a disposizione dell'autorità
giudiziaria".
Che cosa ci dice questa notizia? Ci dice che il soggetto è
condannato, non lo sapevamo, e sta scontando una pena per evasione
e tentata rapina. Si evidenzia anche, oltre a dire chiaramente e lo
ripeto, considerata l'inclinazione a delinquere del ragazzo, che il
soggetto continuasse a spacciare e che quindi dunque lo facesse già
prima, perché se uno dice che sta continuando a spacciare, vuol
dire che prima spacciava e poi ha continuato. Quindi nonostante i
domiciliari, proprio agli arresti domiciliari utilizzasse il suo
alloggio per cedere delle sostanze stupefacenti.
C'è di più. Una rapida ricerca in rete ci permette di risalire
ad altre notizie utili: il 30 novembre 2016 troviamo il nostro
soggetto patteggiare per furto 8 mesi di carcere e 150 euro di
ammenda. Ha 19 anni, quindi un criminale in erba, arrestato dalla
Polizia lunedì 28 novembre per aver tentato di rubare al
supermercato Carrefour in Piazza Plouves ad Aosta: il giovane aveva
nascosto la refurtiva sotto la giacca e aveva cercato di
attraversare le casse senza pagare. Fermato da un addetto alla
sicurezza il T.T. aveva gettato la refurtiva e dopo aver spintonato
il vigilante si era dato alla fuga. Era stato fermato dagli agenti
delle volanti nelle vie del centro di Aosta e arrestato.
Veniamo poi ancora a un altro quadro. Il 24 gennaio 2018
scopriamo che il Tribunale di Aosta ha condannato a 2 anni e 20
giorni di reclusione un soggetto non italiano di 21 anni, imputato
per rapina pluriaggravata e lesioni personali aggravate e i fatti
della notte del 30 giugno scorso, quando il ventenne - questa
storia è bellissima! - era stato aggredito nella zona del
Montfleury ad Aosta; in aula è stato ricostruito che in precedenza
questo ragazzo che era stato aggredito aveva venduto dell'hashish
per 10 euro a questo soggetto e ad altri coetanei, tra cui c'è il
T.T., ricevendo la banconota da 50 euro ne aveva restituite loro
due da 20, però erano false. Quindi: comprano droga, ricevono delle
banconote, questo restituisce delle banconote false, al giovane era
stato strappato il giubbotto con il cellulare e portafogli, nella
colluttazione aveva sbattuto il volto contro il montante delle
lamiere dell'auto su cui gli aggressori tentavano di caricarlo. Per
lo stesso episodio erano già stati condannati ad 1 anno e 10 mesi
di reclusione un certo R.T. di 21 anni e il nostro T.T. di 20. Nel
giugno scorso l'altro soggetto era stato condannato a 2 anni di
reclusione, al termine del processo per l'accoltellamento di due
giovani fratelli di Saint-Marcel all'interno della discoteca Prince
di Quart. Quindi, non soltanto il soggetto ha una soda esperienza
criminale, ma ha anche delle frequentazioni niente male.
Alla fine di questo quadro, che ritengo di avere descritto in
maniera esaustiva, penso che siano chiare sia la tendenza a
delinquere del soggetto, sia la sua pericolosità sociale, sia il
fatto che, così come descritto chiaramente, abbia utilizzato
l'alloggio per continuare a spacciare, quindi abbia adibito il
proprio alloggio a centro di attività illegali. Siccome questo
soggetto è componente di un nucleo che risiede in un alloggio di
edilizia residenziale pubblica e siccome, come ho evidenziato
prima, l'articolo 42 della legge regionale 3 del 2013, recante
"Disposizioni in materia di politiche abitative", prevede ai commi
D ed E "La decadenza dall'assegnazione nei casi in cui
l'assegnatario o i componenti del nucleo familiare" non ce lo
dimentichiamo "abbiano adibito l'alloggio ad attività penalmente
rilevanti, ovvero nel caso in cui tengano comportamenti socialmente
pericolosi per l'incolumità pubblica", e siccome in questo caso
possiamo individuare entrambe le fattispecie, a questo punto con
questa iniziativa chiediamo, di fronte a questo curriculum
criminale, se sia intenzione di questa Amministrazione dare
applicazione alla decadenza prevista dai commi D ed E dell'articolo
42 della legge regionale n. 3 del 13 febbraio 2013.
Preciso e specifico che non ho citato anche un'altra lettera,
ovvero il reiterato mancato rispetto dei regolamenti che l'ARER
chiaramente dispone. Ora, io credo che l'ARER abbia ampiamente
vietato di avere comportamenti criminali nei propri alloggi, penso
che anche questo si possa citare, ma mi pare che i due commi che
abbiamo citato siano ampiamente sufficienti per prevedere la
decadenza del soggetto.
Presidente -
Risponde l'assessore Barmasse.
Barmasse (UV) -
Per quanto riguarda l'oggetto
dell'interpellanza, se sia intenzione di dare applicazione alla
decadenza prevista dai commi D ed E della legge regionale 13
febbraio 2013 n. 3. Con riguardo a questa richiesta, riferisco che
l'Azienda regionale per l'edilizia residenziale, interpellata in
merito, con propria nota protocollo n. 4107 del primo luglio 2019,
ha fatto espressa richiesta di collaborazione tra l'ARER stessa e
il Tribunale di Aosta, finalizzata appunto alla verifica di
eventuali reati passati in giudicato attribuibili agli inquilini
assegnatari di alloggi di ERP, in ordine al loro utilizzo
nell'ambito del quale gli stessi assegnatari avessero svolto
attività penalmente rilevanti, ovvero tenuto comportamenti
socialmente pericolosi per l'incolumità pubblica. Tuttavia, in
esito agli incontri tenuti con i rappresentanti del Tribunale, non
si è addivenuti alla sottoscrizione di un protocollo, poiché la
consultazione degli archivi del Tribunale, con espresso riferimento
agli assegnatari di alloggi di ERP limitatamente al periodo di
assegnazione, non è risultata un'opzione perseguibile.
In riferimento al caso di specie l'ARER ha comunicato di non
essere a conoscenza dell'avvenuta condanna per i reati di evasione,
tentata rapina, comunque da accertare nei canali ufficiali e non
per il tramite degli organi di informazione su espressa
segnalazione scritta del nominativo o dell'indirizzo in questione.
In tal caso, qualora fossero esplicitati nella condanna
comportamenti socialmente pericolosi per l'incolumità pubblica, si
potrebbe avviare la procedura di decadenza ai sensi dell'articolo
42 comma 1 lettera E.
Quanto al successivo e più recente arresto per spaccio, tenuto
conto che quanto riportato dalla notizia stampa emerge un
comportamento penalmente rilevante tenuto all'interno dell'alloggio
assegnato al nucleo del soggetto arrestato, consistente nella
detenzione presso il domicilio di sostanza stupefacente
opportunamente confezionata e di quantità decisamente superiore a
quella consentita per uso personale, sarà cura dell'Assessorato
sollecitare l'Azienda regionale per l'edilizia residenziale a
effettuare un'approfondita istruttoria, volta ad accertare quanto
riferito nelle notizie stampa ed avviare, in caso di riscontri
positivi, il procedimento di decadenza ai sensi dell'articolo 42
comma 1 lettera D.
Presidente -
Per replica consigliere Manfrin.
Manfrin (LEGA VDA) -
Assessore, la sua risposta è
agrodolce, non saprei come definirla altrimenti. Abbiamo un
soggetto che ha un'ampia documentazione di carriera criminale:
basta una ricerca. Se c'è una legge regionale che prevede che un
soggetto che ha questo tipo di condotta debba decadere, non è che
ci si può affidare, come giustamente lei ha detto: "sono i soggetti
stessi che ci devono segnalare se sono dei criminali soggetti
pericolosi o hanno adibito l'alloggio ad attività illecite";
"Pronto, ARER, sì, guardi, sono un assegnatario, sto conducendo un
giro di prostituzione nel mio alloggio. Può farmi decadere,
cortesemente?". Io credo che sia abbastanza difficile che possa
accadere una fattispecie di questo tipo, quindi probabilmente deve
essere l'ARER che, invece, chiede la certificazione della mancanza
di cause ostative alla occupazione dell'alloggio. Si chiede tutti
gli anni l'ISEE per verificare che si paghi giustamente l'importo
corretto commisurato al proprio reddito, a questo punto si possono
chiedere, siccome è causa di decadenza, ed è causa di decadenza
anche il mancato pagamento dell'affitto, e anche questo, secondo
me, va certificato. Detto questo, Assessore, il fatto che non si sa
che questa persona è stata condannata per evasione e tentata
rapina, va bene: è sufficiente fare una richiesta al Tribunale. Mi
pare che i nomi ci siano, il nucleo sia assegnatario di alloggio,
il soggetto abbia ampia documentazione che lo comprova, basta una
richiesta.
Fino a qui l'agro. Siamo al dolce, ovvero il fatto che lei dica
che da questo momento in poi farà una ampia istruttoria. Bene, lo
apprezzo, lo prendo come un suo impegno, Assessore, e mi auguro che
questa istruttoria avvenga in tempi brevissimi, perché mi pare che
questo personaggio sia dedito a questo tipo di attività da molto
tempo, mi pare che nessuno gli abbia mai contestato alcunché e
ritengo sia anche giunta l'ora di dare un segnale.
Di dare un segnale non soltanto a lui, alla sua famiglia e a
quelli che lo conoscono, ma di dare un segnale a tutti gli
assegnatari di alloggi di edilizia residenziale pubblica, perché
queste sanzioni esistono ed esistono per due ragioni. Primo,
chiaramente per un motivo di equità sociale, perché è chiaro che
chi si comporta bene è corretto che possa essere aiutato dalla
pubblica amministrazione e chi si comporta male invece è giusto che
non venga aiutato, perché se con i soldi delle mie tasse io pago
l'affitto dell'alloggio di un criminale, obiettivamente mi
sembrerebbe un po' poco ortodosso. Dall'altra parte, però, dobbiamo
anche considerare quello che è il valore educativo che questa
sanzione poi applica, ovvero: ho compiuto degli atti che non dovevo
compiere? come sanzione perdo la casa. E tutti quelli che non
l'hanno persa, ma che magari stanno compiendo degli atti criminali
con il loro alloggio e quant'altro, a quel punto avranno il timore
di perdere l'alloggio e molto probabilmente verranno invitati,
obtorto collo
, a modificare i loro comportamenti;
probabilmente non avverrà con tutti, ma sicuramente questo tipo di
esempio ne può colpire uno per educarne cento.
Ci auguriamo che davvero in tempi brevi ci sia tutta questa
istruttoria. Se lei avrà necessità le trasmetterò tutto il
materiale - il nucleo familiare quale alloggio occupa, chi occupa
il nucleo familiare, quali sono le condanne e quant'altro - in
maniera che si possa addivenire nel più breve tempo possibile a
predisporre la decadenza e quindi far rispettare una legge che,
rispetto a molte altre Regioni, penso al Trentino Alto Adige, penso
all'Umbria, sui reati compiuti è ancora molto indietro, perché si
prevedono soltanto alcune limitate fattispecie, ma che mi auguro
per una volta possa essere applicata e a questo punto dare anche un
esempio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK