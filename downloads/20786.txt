Consiglio Regionale della Valle d'Aosta - Oggetto del Consiglio n. 820 del 23 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 820 del 23 settembre 2004 - Resoconto
OGGETTO N. 820/XII - Organico del personale della Casa da gioco
di Saint-Vincent. (Interpellanze)
Interpellanza
Ricordato che nello scorso mese di luglio le Segreterie
Sindacali regionali ed il Casino de la Vallée hanno stipulato un
accordo disciplinante la parte economica del contratto di
lavoro;
Osservato che, in tale occasione, le Rappresentanze Sindacali
proponevano una revisione degli organici e chiedevano un blocco
temporaneo delle assunzioni;
Saputo che nei giorni successivi si è invece provveduto a
nuove assunzioni (e, addirittura, a riassunzioni di pensionati)
particolarmente intempestive, anche in considerazione dello stato
di crisi in cui versa il Casinò di Saint-Vincent;
Ritenuto necessario conoscere i motivi di tale
contraddittorio e discutibile comportamento da parte degli
Amministratori della Casa da Gioco;
il sottoscritto Consigliere regionale
Interpella
l'Assessore competente per sapere:
1) quanti sono i dipendenti assunti (e/o i pensionati
riassunti) nello scorso mese di luglio e a quali logiche di
economia aziendale tali assunzioni rispondono;
2) se ritiene l'attuale organico della Casa da gioco adeguato
alle attuali esigenze o se intende, invece, proporre una riduzione
o un suo ampliamento.
F.to: Curtaz
Interpellanza
Premesso:
- che, ancora recentemente, sono state effettuate assunzioni
di personale presso il Casino de la Vallée;
- che tali assunzioni non sono giustificate né giustificabili
alla luce della situazione economica alquanto critica in cui si
trova la Casa da Gioco, ove tra l'altro si rileva un esubero di
personale;
- che tale condotta è in contraddizione con la linea
gestionale annunciata dal nuovo Consiglio
d'Amministrazione;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1. se non ritenga incoerente e dannoso questo continuo
stillicidio di assunzioni presso la Casa da gioco
valdostana;
2. se, in qualità di azionista di maggioranza della Casinò
S.p.a., sia intendimento della Regione chiedere al Consiglio di
Amministrazione l'immediata revoca dei provvedimenti di assunzione
di cui in premessa;
3. se sia intendimento della Regione invitare altresì il
Consiglio di Amministrazione a sospendere ogni iniziativa
finalizzata al reclutamento di nuovo personale, anche solo mediante
la trasformazione di contratti temporanei in rapporti a tempo
indeterminato, fino a nuova indicazione espressa dell'assemblea dei
soci.
F.to: Tibaldi - Lattanzi - Frassy
Presidente - La parola al Consigliere Curtaz.
Curtaz (Arc-VA) - Il tenore dell'interpellanza mi sembra chiaro,
quindi mi limiterò a una brevissima presentazione. In data 13
luglio 2004 si stipulò un accordo fra la "Casinò S.p.a." e le
segreterie sindacali regionali e, in tale occasione, vennero
verbalizzate alcune dichiarazioni svolte dalle organizzazioni
sindacali. Leggo:
"ad un certo punto le rappresentanze sindacali
sottoporranno alla "Casinò S.p.a." un proprio documento contenente
le priorità per una politica di rilancio e di razionalizzazione
della Casa da gioco di Saint-Vincent, a partire da un'attenta
rivisitazione degli organici, di cui si ribadisce l'opportunità di
un temporaneo blocco"
. È vero che si tratta di una
dichiarazione proveniente da una delle parti, però il fatto che
venga formalizzata in un verbale intitolato "verbale di accordo",
fa presumere che su questa dichiarazione vi fosse un qualche
consenso da parte della "Casinò S.p.a.", altrimenti non si
capirebbe il motivo della verbalizzazione, o ancora non si
capirebbe perché, di fronte alla richiesta, da parte della "Casinò
S.p.a." non sia stata verbalizzata una contro-osservazione. Passano
pochi giorni, apprendiamo che, in spregio a quanto richiesto dalle
organizzazioni sindacali, il consiglio di amministrazione delibera
di effettuare nuove assunzioni. "Nuove assunzioni" potrebbe essere
un termine improprio perché sembrerebbe, ma di questo chiediamo
contezza e documentazione alla Giunta, in alcuni casi trattarsi non
già di nuove assunzioni, ma di riassunzioni di neo-pensionati.
Tutta questa vicenda lascia perplessi sotto più profili, mi
riservo di fare delle osservazioni in sede di replica, perché
voglio capire quali sono le motivazioni che in un momento di crisi
del Casinò... motivazioni sostanziali, non mi si risponda che si è
voluto coprire un organico... questo lo capiamo da soli senza
bisogno di fare l'interpellanza... e di fronte a una richiesta
sindacale che per ragioni intuibili chiede il blocco delle
assunzioni... la "Casinò S.p.a." un giorno firma un accordo in cui
è prevista anche questa richiesta e 2 o 3 giorni dopo fa nuove
assunzioni, che erano evidentemente già programmate, senza che un
minimo cenno fosse fatto in occasione dell'accordo sindacale. Credo
che questa, come tante altre vicende del Casinò, meriti un
chiarimento, quindi mi auguro che dall'intervento dell'Assessore si
possa capire perché sono stati assunti nuovi dipendenti e
soprattutto perché sono stati riassunti dei dipendenti
neo-pensionati.
Rivolgo poi all'Assessore una domanda più di politica generale,
alla quale avrei piacere venisse data una risposta, trattandosi di
un tema piuttosto importante, perché è un tema spesso sussurrato su
cui nessuno dice nulla a livello ufficiale: chiedo all'Assessore se
pensa che l'attuale organico della casa da gioco sia adeguato alle
esigenze attuali o se intende proporne la riduzione o l'eventuale
ampliamento.
Presidente - La parola al Consigliere Tibaldi.
Tibaldi (CdL) - Senz'altro non si può dire che la casa da gioco
sia sottodimensionata da un punto di vista occupazionale. Non
chiediamo all'Assessore, diversamente da chi mi ha preceduto, di
darci un suo giudizio, perché ci pare che un suo giudizio sia
emerso nel corso dei mesi passati. Un giudizio anche esplicito
peraltro è stato fornito dalle stesse rappresentanze sindacali,
come è stato ora detto, in occasione della stipula di un accordo
per il rinnovo della parte economica del contratto collettivo
aziendale, dove gli stessi sindacati hanno sottolineato alcune
priorità, fra queste la politica di rilancio e di razionalizzazione
della casa da gioco, un'attenta rivisitazione degli organici e
l'opportunità di un temporaneo blocco.
Leggendo l'ultimo documento contabile, di cui si parlerà
approfonditamente nel pomeriggio, ovvero il bilancio consuntivo
2003 della "Casinò S.p.a.", si evince che l'organico della casa da
gioco a fine 2003 annoverava 849 unità. Alla Casinò S.p.a. si
aggiungono una serie di società che forniscono prestazioni e
servizi esterni, una decina in tutto, compreso il "Grand Hotel
Billia", e che portano un'occupazione complessiva di circa 1.200
persone. Sottolineando questo sovradimensionamento aziendale, non
invochiamo tagli, però chiediamo all'Assessore alcune cose alla
luce di una serie di eventi che si sono verificati nell'anno in
corso.
Insieme ad un'esplicita dichiarazione dell'Assessore su "La
Stampa" il 4 aprile scorso vi era scritto: "Casinò: la Regione
blocca le assunzioni - Qualche giorno fa è stato pubblicato un
concorso da "croupier" e lo stesso Assessore Marguerettaz ha dato
precise indicazioni al consiglio di amministrazione di bloccare
ogni nuova assunzione". Questa estate poi abbiamo ricevuto ripetute
segnalazioni su assunzioni che, a nostro avviso, sono state fatte
in contraddizione palese con quanto dichiarato dall'Assessore ai
giornali e con quanto sostenuto dai sindacati che rappresentano i
lavoratori in sede di contrattazione. Noi allora chiediamo
soprattutto trasparenza nelle assunzioni, ai sensi di un
regolamento approvato nel 1999 anche da questo Consiglio, perché
non vogliamo che nella confusione qualcuno ci "sguazzi"; da qui le
nostre domande, ma prima vorrei dare lettura di alcune lettere
giunteci: non sono anonime, ma sono lettere scritte su carta
intestata, in cui si chiede direttamente allo stesso Assessore
alcune risposte precise. Lei, Assessore, le avrà sicuramente lette,
una è del 27 luglio, è indirizzata alla sua cortese attenzione:
"Riceviamo in data odierna una richiesta da parte di tutti i
dipendenti del Casinò, che alleghiamo in copia, i quali lamentano
il mancato rispetto di accordi recenti fra le parti e pretendono
giusti chiarimenti alle persone preposte, pertanto noi delle
delegazioni..."
- si parla di delegazioni sindacali e
amministrative dei giochi francesi -
"... appoggiamo in pieno
tale richiesta, rendendoci portavoce di un sistema che sta
peggiorando, perché in mano a persone sbagliate. Non riusciamo a
capire come recentemente il Dott. Cilea sottoscrive un accordo e di
fatto il Dott. Paolo Pirami e il Sig. Dario Savoini agiscono in
modo contrario, anche poco trasparente. Pertanto le scriventi si
permettono di farle notare che in un periodo di crisi, evidenziata
più volte da questo consiglio di amministrazione, nel quale tutti i
giorni l'azienda ci ribadisce l'esubero di personale, i conti in
rosso e che tutti insieme dobbiamo impegnarci per un futuro
migliore, cercando di pazientare anche economicamente, si manca di
rispetto al primo accordo fra le parti. Allora ci viene da
domandarci: ma voi azionisti, in proposito non avete nulla da
dire?".
Il 5 agosto ne segue un'altra, che è indirizzata a un
consigliere di amministrazione che ha la delega in materia da parte
di tutte le sigle sindacali:
"Le segreterie regionali di tutti i sindacati, unitamente
alle delegazioni sindacali del Casinò, chiedono un incontro urgente
avente per oggetto le recenti scelte assunzionali, effettuate in
contrasto con le logiche relazionali fra le parti, contenute nel
recente accordo contrattuale, in particolare a nostro giudizio non
sono stati rispettati i principi e i contenuti dell'articolo 5 del
citato accordo contrattuale. Al fine di dirimere una questione di
valenza fondamentale per le scriventi e alla luce di negative
affermazioni sugli organi di stampa, esplicitate da responsabili
aziendali, si ritiene necessario un sollecito incontro su tale
materia"
.
Infine una lettera che è giunta al gruppo consiliare della "Casa
delle Libertà", anche questa firmata, del seguente tenore:
"Dopo
la sfiducia in Consiglio regionale l'Assessore Marguerettaz, se
avesse un po' di orgoglio, dovrebbe passare la mano, al contrario
il nostro Assessore è in piena attività, tant'è che in questi
giorni ha praticamente imposto la riassunzione di due addetti
all'ufficio tecnico appena andati in pensione..."
- qui mi
riallineo alle preoccupazioni espresse prima dal collega Curtaz -
"... con un contratto super vantaggioso e questo alla faccia
della disoccupazione giovanile e di diplomati in cerca di
lavoro..."
. Seguono ulteriori considerazioni che evitiamo di
leggere, ma che hanno un loro significato.
Ora, un'azienda che da 10 anni colleziona deficit di bilancio,
un'azienda che ancora nel 2003 ha perso 58.000 clienti, quindi
registra una riduzione dell'attività di gioco, aumenta il
personale. Ci piacerebbe capire quali sono queste logiche, in
particolare ci soffermiamo su tre domande:
"se non ritenga
incoerente e dannoso questo continuo stillicidio di assunzioni
presso la Casa da gioco valdostana; se, in qualità di azionista di
maggioranza della "Casinò S.p.a.", sia intendimento della Regione
chiedere al consiglio di amministrazione l'immediata revoca dei
provvedimenti di assunzione"
, perché sono un palese controsenso
alla linea gestionale annunciata dal consiglio di amministrazione,
alle dichiarazioni dell'Assessore esternate a mezzo stampa e alle
sottolineature effettuate dai dipendenti attraverso le
organizzazioni sindacali;
"se sia intendimento della Regione
invitare altresì il consiglio di amministrazione a sospendere ogni
iniziativa finalizzata al reclutamento di nuovo personale, anche
solo mediante la trasformazione di contratti temporanei in rapporti
a tempo indeterminato, fino a nuova indicazione espressa
dell'assemblea dei soci"
, ma noi diciamo soprattutto - e questo
è un punto che riprenderemo anche in occasione della discussione
del bilancio - fino a che non vi è un piano industriale. Non sapete
cosa volete fare della casa da gioco o come volete impostare una
gestione e assumete, spostate organico all'interno senza criterio;
perlomeno ci dica Assessore se ha qualche parametro che è
convincente per giustificare questa movimentazione di personale e
questo nuovo reclutamento che ha sorpreso, e non poco, gli stessi
dipendenti.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Devo premettere che non sono affatto
indispettito dalle interpellanze, ma vi manifesto anche questo
aspetto: sono assolutamente d'accordo con voi dal punto di vista
filosofico...
(interruzione del Consigliere Tibaldi, fuori
microfono)
... e dal punto di vista amministrativo anche, ma, mentre le
filosofie vanno descritte, dal punto di vista amministrativo, si
devono contare... vi sono i numeri; qui siamo sempre in termini di
"nebbia", ma abbiamo sempre poi gli indicatori stradali che ci
devono portare sulla strada o fuori. Dal punto di vista del
principio, mi pare vi sia un'impossibilità di non condividere
quanto detto sia dal Consigliere Tibaldi, sia dal Consigliere
Curtaz, ma non solo. È stato detto anche.... e mi fa piacere che
sia citato, anche se sono contrario per principio che il Consiglio
regionale venga fatto in virtù degli articoli che gli autorevoli
giornalisti scrivono, perché diventa una cosa un po' ridicola, ma,
da quel punto di vista, è stata data un'indicazione e in quel
ragionamento anche gli amministratori della casa da gioco - almeno
così me lo hanno rappresentato - con le rappresentanze sindacali
avevano concordato un certo modo di ragionare.
Devo premettere un'altra cosa, ne discuteremo questo pomeriggio,
ma nel bilancio, in merito al personale del 2003, si dice che la
forza lavoro è diminuita di 11 unità rispetto al precedente gestore
e tale tipo di decremento continua... è scritto nel bilancio: o
hanno scritto una cosa falsa, o dovete attenervi a quanto è stato
scritto! Nel bilancio del 2003 è scritto che vi è stata una
diminuzione di 11 unità rispetto al precedente gestore, che era la
Gestione straordinaria, quindi discende che dal 31 dicembre 2002 al
31 dicembre 2003 la forza lavoro è diminuita di 11 persone;
dopodiché vengo con i numeri attuali, perché si dice che adesso li
abbiamo aumentati, invece no. Non vorrei neanche criminalizzare il
Casinò; in realtà, qualsiasi grande struttura ha la possibilità di
organizzare meglio il proprio personale, vogliamo forse parlare
dell'Amministrazione regionale? Anche quest'ultima potrebbe essere
oggetto di analisi, ma con questo non possiamo in modo acritico
dire che dobbiamo diminuire il personale, invece dobbiamo fare -
così come è intenzione del Presidente Perrin e dell'Esecutivo - un
ragionamento sui carichi di lavoro, sulle funzioni, perché vi sono
delle aree dove vi è abbondanza di personale e altre dove vi sono
delle carenze, cioè con questo principio, nel momento in cui
abbiamo detto che si doveva diminuire il personale... nel momento
in cui manca la persona che fa funzionare il riscaldamento o il
condizionamento, si decide di non sostituirlo perché vi è un
eccesso di personale. Vi sono poi delle funzioni che non possono
mancare, quindi, se quelle funzioni riguardano certi esodi, vi è la
necessità di riassumere e non si può neppure dire: "ho un
ragioniere o un amministrativo in eccesso, lo mando a gestire il
bruciatore". Può darsi che abbia delle competenze, ma questo non è
un modo ragionevole di gestire la forza lavoro; quindi, dal punto
di vista professionale, si deve fare tale tipo di ragionamento.
Cercando di tornare alle due interpellanze, in quella del
Consigliere Curtaz si chiede:
"quanti sono i dipendenti assunti
(e/o i pensionati riassunti) nello scorso mese di luglio e a quali
logiche di economia aziendale tali assunzioni rispondono"
. Il
personale in forza il 30 giugno 2004 era di 843 unità, le
risoluzioni di rapporto di lavoro il 30 giugno 2004 sono state 5,
le assunzioni a tempo indeterminato 4, le assunzioni a tempo
determinato 5 e vi sono state altre due risoluzioni di rapporto,
quindi da 843 siamo andati a 845. La situazione al 15 settembre
2004 tuttavia è di 840 unità, quindi, rispetto alla forza lavoro
presente il 31 dicembre 2003, fa meno 9, perché il personale in
forza il 31 dicembre 2003 era 849 e il personale in forza il 15
settembre 2004 è 840, quindi siamo di nuovo a meno 9. L'altro dato
lo avete in bilancio, pertanto questo processo credo sia avviato e
sia condiviso.
Mi pare che il Consigliere Tibaldi abbia citato una serie di
doglianze anche legittime delle organizzazioni sindacali; mi sembra
che successivamente vi sia stata la riunione con il consigliere
delegato, piuttosto che con il consiglio di amministrazione, e non
mi pare che lo stato di agitazione permanga, ma che la situazione
si sia chiarita e nel chiarirla mi sembra siano stati dati gli
indicatori, quindi credo assolutamente che, in accordo con le
segreterie sindacali regionali, si possa avviare questo processo
che porti a una verifica delle necessità aziendali, in modo da
poter fare un programma corretto.
Devo fare un'altra precisazione: anche qui, qualcuno pensa che
il Casinò sia nato l'8 luglio 2003 con l'avvento di questo
Esecutivo; mi pare che così non sia, in quanto vi sono tutta una
serie di atti che nel tempo proseguono. In questo caso, visto che
voi giustamente mi sollevate sempre una questione normativa, le
associazioni del personale sono normate da un disciplinare che
prevede una serie di cose e nell'esposizione del Consigliere
Tibaldi mi si parla di concorsi per "croupier", ma chi, se non il
Consiglio regionale, ha immaginato un percorso, che personalmente
potrei anche non condividere, dove si continua a fare dei corsi per
dare delle professionalità e, scaduto il periodo di vigenza di
queste graduatorie, si deve rifare il corso e colui che ha passato
il corso precedentemente è costretto a rifare il corso la volta
dopo? Queste cose sono un'applicazione del disciplinare al fine di
individuare soggetti dotati di una determinata professionalità;
devono svolgere un corso, chi lo supera ha le condizioni per essere
assunto. Se nel periodo di vigenza di quella graduatoria non vi
sono esigenze per assumere, quella graduatoria scade e
successivamente per fare delle assunzioni devi aver fatto il corso,
in caso contrario non puoi assumere ed è questa la situazione che è
sorta alcuni mesi fa, perché anche lì le organizzazioni sindacali
hanno sollevato il problema. Dall'altra parte vi è l'azienda, io
non auguro il male di nessuno, ma immaginiamo che un determinato
settore del Casinò veda un esodo di tutta una serie di dipendenti
perché trovano condizioni migliori altrove, l'azienda ha comunque
necessità di assumere persone che abbiano quelle competenze ma, se
non hanno fatto il corso, non può assumerle; di conseguenza,
l'azienda dovrà sempre avere un bacino su cui poter far conto per
fare delle assunzioni. Cosa voglio dire? Che la questione
dell'organico è condivisibile e personalmente condivisa, nel senso
che gli organici non vanno incrementati, tanto che stanno
diminuendo piano piano; va fatta un'analisi corretta e approfondita
sulle necessità aziendali, in modo tale da ridurre dove vi sono
delle eccedenze -e mi pare vi siano dei settori, che non sono
necessariamente quelli produttivi, dove vi sono delle eccedenze - e
via via riconvertire questi soggetti ad attività di cui l'azienda
necessita. Ecco perché, a fronte del ragionamento che state
facendo: "ma qui sono persone che sono andate in pensione, non
dovevate assumerne di nuove", bisogna chiedersi se le competenze di
quelle persone andate in pensione aziendalmente erano o meno
sostituibili; questa non è una risposta che do io, la dà l'azienda,
nel momento in cui manca un soggetto...
(interruzione del Consigliere Curtaz, fuori
microfono)
... io, purtroppo, non ragiono in termini di speculazione
politica, vi rappresento i fatti, dopodiché qualcuno per fare la
solita speculazione dice: "è l'Assessore Marguerettaz che ha
deciso...". Ora, se continuate così, divento onnipotente perché
"qui non si sposta nulla che l'Assessore Marguerettaz non
voglia"... mi pare eccessivo! Vi invito ad essere più ragionevoli
nelle vostre espressioni, perché non è possibile che l'ultimo dei
geometri, piuttosto che l'addetto alle pulizie del Casinò, dipenda
dalle volontà dell'Assessore Marguerettaz! Se facciamo un
ragionamento dal punto di vista reale, dal punto di vista dei
principi, delle regole, va bene; non scendiamo poi in "bassa
cucina", ma cerchiamo di restare su un qualcosa più di livello! Da
questo punto di vista, anche lì, tendenzialmente è possibile... ma,
per ridurre il personale, bisogna fare tutta una serie di attività.
Dal punto di vista delle esternalizzazioni - perché il Consigliere
Tibaldi dice: "qui vi sono anche aziende che lavorano" -, queste
sono scelte aziendali, ma, quando qualcuno all'interno della
Regione ha detto che si doveva esternalizzare certi rapporti, qui
qualcuno ha alzato tutta una serie di cartelli, dicendo: "qui si
stanno facendo attività esagerate". Credo che l'azienda del Casinò
abbia fatto dei ragionamenti; anche lì si tratta di riprendere in
mano questi contratti, si tratta di vedere se questi contratti sono
corretti o meno, ma questa è una valutazione aziendale. Certo, se
alla fine i contratti con i quali abbiamo "mandato" all'esterno i
servizi ci costano di più rispetto alla possibilità di avere del
personale, vanno subito risolti. Il problema è di convenienza e di
bontà del servizio; quindi riportando i numeri... e vi prego di
attenervi ai numeri, per cui filosoficamente è aumentato il
personale, invece no, il personale è diminuito nel 2004 di 9 unità;
attenetevi a questo dato, che è un dato oggettivo! Per cui questo
tipo di assunzione a tempo determinato è un'assunzione ciclica che
avveniva tutti gli anni; credo che tale tipo di discorso sia stato
chiarito anche alle organizzazioni sindacali e, prendendo buona la
parte di tale interpellanza - non la parte della speculazione
politica -, ritengo di poter condividere con voi questo tipo di
lettura della casa da gioco, che deve ottimizzare le risorse di
lavoro, riducendo tutti quei settori che presentano un certo
sovradimensionamento.
Il Consigliere Tibaldi chiede:
"se, in qualità di azionista
di maggioranza della "Casinò S.p.a.", sia intendimento della
Regione chiedere al consiglio di amministrazione l'immediata revoca
dei provvedimenti di assunzione di cui in premessa"
. Non è
compito dell'azionista provvedere a questo, perché vi sarebbe
un'interferenza nell'attività del consiglio di amministrazione, il
quale, anche nel rispondere a tali interpellanze, fornendo i dati,
ha ribadito le necessità aziendali.
Il Consigliere domanda anche:
"se sia intendimento della
Regione invitare altresì il consiglio di amministrazione a
sospendere ogni iniziativa finalizzata al reclutamento di nuovo
personale, anche solo mediante la trasformazione di contratti
temporanei in rapporti a tempo indeterminato, fino a nuova
indicazione espressa dell'assemblea dei soci"
. Qui
l'intendimento della Regione è in linea, nel senso che l'assunzione
di personale deve essere ricondotta alla filosofia generale. La
trasformazione del tempo determinato in tempo indeterminato ha una
logica evidente... diventa a tempo determinato nel momento in cui
non vi è continuità nella necessità; per fare un esempio tipico, a
tempo determinato sono quei picchi di lavoro che possono essere
risolti periodicamente, tale il periodo invernale, piuttosto che
quello estivo. Nel momento in cui la necessità sia duratura nel
tempo, questo contratto si trasforma da tempo determinato a tempo
indeterminato; potrebbe essere anche un "part-time", perché, se è
ciclico, diventa tale; quindi non vi è assolutamente l'intenzione
di promuovere l'incremento stabile dell'organico e la
trasformazione da tempo determinato in tempo indeterminato.
Président - La parole au Conseiller Curtaz.
Curtaz (Arc-VA) - È una bella fatica non essere spostato
"dall'effetto onda" dell'Assessore non so se sia
"l'effetto-scongelamento", che non abbiamo ancora capito se è
temporaneo o definitivo, però la situazione politica ha dato
all'Assessore nuova energia, me ne compiaccio.
Come sempre, su questo abbiamo proprio una difficoltà, al di là
di una simpatia personale che nutro nei suoi confronti anche per il
suo modo "torrentizio" di rispondere... e non vi sono neanche gli
"argini" che fa l'Assessorato al Territorio a poterlo contenere...
ogni volta che si pone un problema, l'Assessore al bilancio su
tutti i temi, e non solo sul Casinò, fa tutto il "Giro d'Italia",
ventidue tappe... mentre noi chiedevamo si occupasse solo la
piccola tappa a cronometro, di 30 chilometri. Se ci rispondesse
puntualmente alle domande da noi poste, saremmo forse ugualmente
soddisfatti o insoddisfatti, ma potremmo dibattere in maniera più
chiara, perché nel dare sempre tutta una serie di dati... non ho
ancora capito se è una tattica per tentare di farci perdere
l'orientamento o se è una sua caratteristica. Immagino si tratti di
quest'ultima ipotesi, perché noi, che siamo un po' presuntuosi,
cerchiamo di non perdere l'orientamento.
Non ci è stata una risposta soddisfacente alla nostra domanda,
anche se vi è una "cosa" dell'Assessore che mi è piaciuta e gliela
dirò, perché voglio tentare di essere onesto. La nostra domanda
era: "quante assunzioni sono state fatte nel mese di luglio?", e
sono 9, poi l'Assessore ha fatto tutto un giro per dimostrare che
sono 9 in meno. Però a giugno, cioè due giorni dopo la firma
dell'accordo sindacale, la "Casinò S.p.a." ha effettuato 9
assunzioni. Lei ci potrà dire che di queste assunzioni non ne
sapeva niente, io non ci credo, sono malizioso, ma in generale...
io non ci credo che l'Assessore fosse tenuto all'oscuro di queste
assunzioni fatte proprio il giorno dopo l'accordo sindacale, da un
consiglio di amministrazione così scorretto da non comunicargli
questo tipo di iniziative.... non è stato chiarito peraltro, se non
in maniera generica, perché sono state riassunte certe persone; lei
mi ha detto: "non vi erano nuove persone da assumere", cioè solo
quei signori potevano essere riassunti. Ora, con tutto il rispetto
per quei dipendenti, speriamo che non gli succeda mai niente di
grave, perché altrimenti quel ruolo rimarrà vacante in eterno,
perché, se sono le uniche persone che possono ricoprire quel ruolo,
bisogna sperare che anche l'età pensionabile duri a lungo.
Una cosa che invece voglio prendere di buono dell'intervento
dell'Assessore è che ha detto di condividere l'attenzione
manifestata sia da parte del nostro gruppo, sia da parte dei
colleghi, che hanno posto un'iniziativa analoga, sui problemi
dell'organico. Voglio cogliere bonariamente questa sua proposta, ma
mi aspetto delle iniziative politiche conseguenti, perché non si
può dire: "sono d'accordo o non sono d'accordo rispetto a tale
problema e poi non assumere nessuna iniziativa politica!";
l'Assessore, che ha il potere di farlo, se è d'accordo che questo è
un tema da "rivisitare", deve assumersi l'impegno politico di fare
i passi conseguenti.
Infine, lei ha fatto riferimento al disciplinare, io le dico la
mia: il disciplinare è stata un'idea che poteva anche essere
condivisibile dal punto di vista teorico, nel senso che è meglio di
quanto avveniva prima, quanto meno un minimo di regole è stato
fissato, però faccia attenzione a criticarlo. Io posso farlo,
perché ho votato contro, ma il suo gruppo politico ha votato a
favore; allora, se questo disciplinare è inadeguato per le ragioni
che lei ha espresso, favorisca un'iniziativa politica per
cambiarlo... è vero, l'Assessore mi sta dicendo che tutto è
perfettibile, ma l'iniziativa politica dell'Assessore in questo
campo può essere tale da arrivare, non alla perfezione perché sarà
irraggiungibile, a un significativo miglioramento. Su queste
suggestioni, che colgo positivamente dal dibattito, valuteremo le
iniziative dell'Assessore nei prossimi mesi.
Président - La parole au Conseiller Tibaldi.
Tibaldi (CdL) - Siamo stati "sommersi" dalla filosofia
dell'Assessore, che, per certi versi, può essere convergente con le
nostre idee. Siamo assolutamente felici del fatto che anche lei
abbia detto di voler contenere l'organico e di evitare nuove
assunzioni e, di conseguenza, allinearlo secondo una logica che sia
più aziendalistica e non assistenzialistica, però a questa sua
filosofia si sommano anche i nostri umili pensieri, il primo dei
quali, Assessore, è il seguente. Ci viene un po' difficile credere
che lei si limiti a prendere atto della decisione di un consiglio
di amministrazione di sopprimere una direzione generale, per
tornare a un tema trattato prima; ci viene difficile credere al
fatto che il socio, per non dire la parte politica, non voglia
interferire in materia di assunzioni con il consiglio di
amministrazione o con i suoi dirigenti. Ne prendiamo atto,
Assessore, ma ci crediamo relativamente poco, perché, se così
fosse, questa casa da gioco è allo sbando, è nelle mani dei 5
neo-nominati e il socio Regione da lei rappresentato se ne
disoccupa completamente! Visto che sappiamo non essere questa la
realtà, vogliamo credere a quello che pensavamo fin dall'inizio,
cioè che non possa non esserci un "input" da parte del socio per
quanto riguarda la liquidazione straordinaria del direttore
generale e la soppressione della direzione e per quanto concerne la
politica delle assunzioni minuziosamente gestita dal consiglio di
amministrazione e da certi suoi dirigenti. Assessore, lei non sarà
dello stesso avviso, ma noi non possiamo allinearci a certa
filosofia che ha cercato di propinarci.
Non crediamo peraltro vi siano le professionalità introvabili
all'interno di un comparto umano e professionale che conta 850
persone, anche perché se è vero esiste un regolamento del 1999 per
le assunzioni, è altrettanto vero che quest'ultimo è stato preso a
riferimento per fare dei concorsi a suo tempo, ma sappiamo tutti
che, sulla base di questi concorsi, si sono formate delle
graduatorie e sappiamo come sono state attinte le persone da tali
graduatorie, ovvero con criteri discrezionali molto
discutibili...
(interruzione dell'Assessore Marguerettaz, fuori
microfono)
... certo che lo dico io, lo so io e lo sa tanta gente. Non ci
venga a dire quindi che, se è necessaria una "professionalità
artigiana", non possiamo mettere il ragioniere a svolgere quel
compito; siamo d'accordo, sono cose scontate, ma sappiamo anche con
quale disinvoltura vengono effettuati all'interno della casa da
gioco certi spostamenti tra reparto e reparto, senza che venga
osservata tutta quella filosofia di cui ci ha inondato il cervello.
Vi sono degli uffici che straripano di competenze e vi sono dei
reparti che sono sottodimensionati: allora è necessario fare quella
"rivisitazione del personale"... come occorre fare un programma.
Abbiamo chiesto in IV Commissione di avere un organigramma, che
ancora non ci è stato consegnato. Sappiamo che sono stati nominati
3 responsabili di area, ma sono stati oggetto di una lunghissima
contrattazione a livello politico e poi non ci dica che non ne
sapevate niente! Viene qui con questo abito candido e la faccia da
bravo ragazzo a dirci: "noi non possiamo interferire con le scelte
gestionali", ma se siete rimasti bloccati 6 mesi per individuare 3
funzionari! Siete rimasti bloccati altri 6 mesi prima, perché non
sapevate se scegliere un direttore generale o un altro direttore
generale, poi avete finito per sopprimere la direzione generale. Le
professionalità introvabili che devono essere cercate all'esterno
sono le favolette che possono essere raccontate ai bambini, venga
con argomenti più convincenti!
L'unico argomento sul quale noi poniamo una serie di "ipoteche"
sono le sue dichiarazioni odierne, che replicano quelle da Lei
rilasciate nel luglio scorso; poi vi sono state delle assunzioni,
perché lei stesso ha detto che ve ne sono state 9 a luglio. Vedremo
se alle parole corrisponderanno i fatti e non siamo noi che ci
"agganciamo" agli articoli di stampa, perché, prima di discuterne
in Consiglio oggi, lei ha consegnato alla stampa la buona notizia
"temporanea" che vi è un attivo nel bilancino intermedio della
"Casinò S.p.a.".
Per concludere, la dichiarazione di principio è condivisibile,
perché si allinea alla nostra; sui fatti... sulle modalità
gestionali del personale gli eventi che si sono verificati finora
non depongono a suo favore, anzi non vi è stata ad oggi quella
inversione di tendenza o di strategia auspicata per dare uno
slancio, anche in un'ottica di metodo di come gestire le risorse
professionali del Casinò. È inammissibile che si continui a giocare
con i numeri del personale senza un piano industriale di sviluppo!
Come fa un'azienda a programmare un incremento dei livelli
occupazionali se non sa cosa vuole fare del suo futuro? Questa è la
sua grossa responsabilità!
Si dà atto che dalle ore 11,50 presiede il Vicepresidente
Nicco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK