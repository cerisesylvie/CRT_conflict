Consiglio Regionale della Valle d'Aosta - Oggetto del Consiglio n. 313 del 19 dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 313 del 19 dicembre 2003 - Resoconto
OGGETTO N. 313/XII - Impegno per l'adozione di strumenti
normativi per attivare un sistema di protezione sociale per i
lavoratori assunti con contratti atipici. (Approvazione di
mozione)
Mozione
Il Consiglio regionale
Presto atto dell'attuale evoluzione del mercato del lavoro,
in cui sono sempre più crescenti le assunzioni con contratti
atipici;
Constatato che per questa tipologia di lavoratori non
esistono nell'attuale sistema di protezione sociale forme di tutela
quali l'accesso a linee di credito agevolato, convenzioni agevolate
con enti assicurativi per mancato guadagno in caso di malattia,
assegni di sostegno per lavoratrici atipiche in caso di
maternità;
Ritenuto che anche la Regione Valle d'Aosta debba adottare
strumenti normativi per attivare un sistema di protezione sociale e
di garanzia per la salute e che in tale ricerca vadano coinvolti le
parti interessate, ivi compresi i soggetti sociali ed
imprenditoriali;
Impegna
la Giunta regionale
- a studiare, con il coinvolgimento dei soggetti interessati,
le modalità più opportune per rispondere a tali esigenze;
- a presentare, entro tre mesi, nelle rispettive commissioni
consiliari competenti, le proposte individuate.
F.to: Squarzino Secondina - Curtaz - Riccarand
Président - La parole à la Conseillère Squarzino Secondina.
Squarzino (Arc-VA) - Il nostro gruppo ha già sollevato questo
tema, portandolo all'interesse del Consiglio sia con iniziative
fatte a novembre, sia con quel tentativo di emendamento alla legge
finanziaria. Il nostro obiettivo, con questa iniziativa, è quello
di coagulare l'interesse e l'attenzione che abbiamo visto crescere
via via in questo Consiglio, come anche del resto la consapevolezza
dell'esistenza di un problema, che è necessario conoscere meglio e
vedere come collettività, come Regione che ha il governo dello
sviluppo di questa società, se intervenire e, eventualmente, come
intervenire.
Qual è il tema? Il tema è che anche in Valle d'Aosta si stanno
diffondendo le forme di lavori atipici. Nel mese di novembre,
quando ponemmo tale problematica, l'Assessore all'industria rispose
dando alcuni elementi che fanno riflettere. È chiaro che è
difficile dare una definizione precisa di "lavoro atipico", si era
detto.
Se prendiamo tutti i lavori che non sono a tempo indeterminato,
si riscontra che i 3/4 delle assunzioni sono sotto contratto di
formazione lavoro e part-time a termine, quindi è un grosso
fenomeno. Le assunzioni con contratti atipici sono cresciute del
40% nell'ultimo quadriennio e il loro peso è passato dal 61% del
1999 al 78% del 2002: sono grosse fette di lavoratori. Se poi
andiamo a vedere anche il lavoro interinale, che è una delle forme
più nuove di lavoro atipico, vediamo che, a partire dal 1999 -
primo anno di introduzione di questo strumento - le assunzioni
avvenute in base a questa forma contrattuale sono progressivamente
cresciute, passando da circa 700 unità del 1999 a circa 3.300 del
2002. Sul complesso degli avviamenti al lavoro questo specifico
rapporto di lavoro interinale è arrivato ad avere, nel 2002,
un'incidenza del 14% sul complesso delle assunzioni: questo per
dire che tale fenomeno si sta diffondendo e interessa centinaia e
migliaia di lavoratori della nostra Valle.
Quali sono i bisogni che, a mio avviso, presenta questa
tipologia di lavoratori? Intanto un grosso bisogno di formazione, e
questo credo sia abbastanza palese: chi si presenta sul mercato di
lavoro, quanto più si presenta con una formazione adeguata alla
richiesta di mercato, ha più possibilità di essere assunto, quindi
crediamo sia importante una forte attenzione sulla formazione, per
far passare questa categoria di lavoratori da un lavoro precario a
uno più stabile. In questo senso, in Valle si sta già facendo
qualcosa, perché sono previste dal piano di politica del lavoro
alcune forme che tendono a migliorare la qualità del lavoro e a
contrastare la precarietà dei rapporti di lavoro: forse bisogna
puntare ancora meglio a rispondere a queste esigenze di
formazione.
Vi è poi un secondo bisogno che necessita a questi lavoratori,
un bisogno che potremmo definire di "tutela sociale": è vero che
costoro, nel momento in cui lavorano, hanno tutte le garanzie di
tutela sociale, ma nell'intervallo fra un contratto e l'altro sono
senza alcuna rete di protezione. Non parlo di rete di protezione
particolare, ma penso al fatto che le lavoratrici atipiche, in caso
di maternità, in quel periodo non hanno alcun assegno di maternità.
Ancora: i lavoratori atipici non possono accedere a mutui, non
possono neanche accedere all'acquisto a rate non solo di
autovetture, ma di elettrodomestici per mettere su casa; c'è quindi
una situazione di precarietà.
Nessuno di noi ha la bacchetta magica per dare risposta a questi
problemi, però so che anche altre regioni hanno tentato di vedere
come rispondere a queste esigenze. Varrebbe forse la pena
soffermarsi su tale fenomeno, verificare le maglie della nuova
legislazione dell'introduzione della "riforma Biagi", confrontarci
con tutti i soggetti coinvolti - sindacati, imprenditori,
cooperative sociali, enti creditizi -, per vedere come si possono
individuare alcune linee di eventuali azioni da intraprendere.
Questa è la finalità della nostra mozione: una finalità che non
vuole indicare, ora, le soluzioni, ma prevede una fase di analisi
del fenomeno, una fase di confronto e valutazione con i soggetti
interessati e poi un momento in cui i risultati di tutte queste
verifiche vengono portati all'interno della commissione competente,
per trarre delle conclusioni.
Su questo tema avevamo visto giusto, nel senso che
effettivamente c'è una sensibilità diffusa in tutto il Consiglio;
nella riunione che abbiamo avuto durante l'interruzione del
Consiglio sono state apportate alcune modifiche al testo presentato
dal nostro gruppo, modifiche che condividiamo e che sottoscriviamo;
per cui, ritiriamo questa mozione e firmiamo, insieme a tutti gli
altri Capigruppo, la mozione di cui adesso vi parlerà il collega
Borre.
Président - Il y a un nouveau texte, qui porte la signature des
Conseillers Sandri, Borre, Squarzino Secondina, Frassy et Comé.
La parole au Conseiller Borre.
Borre (UV) - Non farò perdere tempo perché non ho molto da
aggiungere. Dico solo che forse sarà il clima natalizio, oppure la
consapevolezza che eravamo di fronte a un problema così importante,
perché tutto il Consiglio, grazie anche alla collaborazione del
Presidente della Regione e dell'Assessore all'industria, è arrivato
ad una mozione unitaria, la quale vede impegnati l'Assessore e la
Giunta per cercare di studiare forme che possano migliorare la
situazione di questi lavoratori.
Ringrazio tutti i colleghi e il gruppo "Arcobaleno" che hanno
accettato la modifica del testo, andando incontro così all'esigenza
di essere tutti d'accordo.
Président - Je soumets au vote la motion dans le texte amendé,
dont je donne lecture:
Mozione
Preso atto dell'attuale trasformazione del mercato del lavoro
che vede la crescita di nuove forme di impiego e dei cosiddetti
contratti di lavoro atipici;
Considerato che nel piano di politiche del lavoro vigente e
soprattutto in quello in fase di elaborazione sono previste azioni
e interventi volti a favorire la stabilizzazione nel rapporto del
lavoro e a combattere la precarizzazione;
Constatato che per queste tipologie di lavoratori va
potenziata la formazione e la qualificazione e va verificata la
possibilità di estendere il sistema di tutela attraverso la
progettazione di strutture mutualistiche per il sostegno in caso di
malattia, infortunio e congedi parentali;
Ritenuto che anche la Regione Valle d'Aosta debba proseguire
nell'elaborazione di strumenti normativi per attivare un sistema di
protezione sociale e che in tale azione vadano coinvolti le parti
interessate, ivi compresi i soggetti sociali e imprenditoriali
ricompresi nel patto per lo sviluppo;
Impegna
la Giunta regionale:
- a verificare tipologia, incidenza e dimensioni nel mercato
del lavoro regionale di questa forma di impiego;
- a studiare, con il coinvolgimento dei soggetti interessati,
le modalità più opportune per rispondere a tali esigenze;
- a presentare, entro sei mesi, nelle rispettive commissioni
consiliari competenti, i risultati di tale studio e le eventuali
proposte individuate.
F.to: Sandri - Borre - Squarzino Secondina - Comé -
Frassy
Conseillers présents et votants: 28
Pour: 28
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK