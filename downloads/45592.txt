Consiglio Regionale della Valle d'Aosta - Oggetto del Consiglio n. 2260 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2260 del 5 aprile 2023 - Resoconto
OGGETTO N. 2260/XVI - Interpellanza: "Problematiche legate
alla sicurezza relativamente al progetto del nuovo impianto di
risalita Pila/Couis e al conseguente adeguamento delle piste da sci
del comprensorio di Pila".
Bertin (Presidente) -
Il punto all'ordine del giorno n.
32 è già stato affrontato nella giornata di ieri, passiamo pertanto
al punto n. 33. Per illustrare l'interpellanza, la parola al
consigliere Baccega.
Baccega (FI) -
Torniamo ancora a parlare della stazione
di Pila, io in premessa vorrei sottolineare che Forza Italia è
assolutamente favorevole al nuovo impianto che collega Pila con la
parte alta della stazione, quindi la telecabina Pila/Couis, anche
se dapprima era una seggiovia, forse per l'altitudine e per il
freddo si è voluto optare in quella direzione, ma probabilmente in
una commissione di approfondimento anche questo avrebbe potuto
essere oggetto di quesito e si potevano dare delle risposte.
Soprattutto siamo particolarmente favorevoli al collegamento con
Cogne, vero e proprio, dal nostro punto di vista, intervento di
vero sviluppo per il turismo per Cogne, per Pila e anche per Aosta.
Tutto questo ovviamente in estrema trasparenza, garantendo la
sicurezza, tema che è l'oggetto di quest'interpellanza e forse, a
sentire anche i commenti di chi mi ha preceduto e della consigliera
Guichardaz, una più attenta valutazione dei costi. È stato quindi
pubblicato l'appalto per la progettazione esecutiva, la fornitura,
il montaggio e la messa in servizio, è stato valutato anche un
secondo appalto per i lavori di adeguamento delle piste di sci, il
totale dell'intervento ammonta a 57 milioni e pare che l'80
percento sia a carico della Regione.
Richiamo il dibattito che si è tenuto il 22 marzo, Assessore,
dove veniva sottolineata l'esigenza di prevedere una progettazione
che prevedesse un percorso sicuro per sciatori e avventori che
devono recarsi al bar ristorante Yeti, all'albergo Lyon Noir, al
condominio Alpe di Pila e altre case private che ci sono in quella
parte della vallata, questo per raggiungere questi luoghi in
sicurezza, in quanto sono costretti ad attraversare la pista di sci
in inverno e la pista che è attraversata dai cicloturisti in
estate: dico cicloturisti perché vanno a velocità anche piuttosto
significative.
Ci pare che si sia voluto sorvolare alle tante richieste di
confronto nella Commissione competente, quindi proprio questo voler
sorvolare - non me ne vogliate - ha inevitabilmente provocato la
giusta curiosità: mi riferisco all'interpellanza che presentai un
anno fa, l'11 marzo del 2022. In quella occasione avevamo anche
sottolineato che valutavamo con piacere la nascita di una nuova
stella, ritenendo questa la prima parte di quel sogno che era poi
il sogno di avere un collegamento con Cogne, quindi confermando
ovviamente il nostro sostegno a questo processo di sviluppo che si
poteva individuare. Chi conosce e frequenta la stazione di Pila non
può certamente dissentire che quella può essere e deve essere
un'operazione importante in quanto è prioritario che quell'impianto
di collegamento tra Pila e Couis 1 debba essere ammodernato perché
adesso - e lo dice chi l'ha frequentato per centinaia e centinaia
di volte - è davvero alla "canna del gas" come si dice. In
quell'occasione - parlo del nostro provvedimento del 2022 - avevamo
sottolineato che, in un progetto di riqualificazione e
ammodernamento della stazione delle piste, anche la sicurezza
doveva trovare la sua giusta collocazione proprio nella fase di
progettazione, in quanto nessuno dei progetti presentati e
visionati nella pubblicazione presentato allo Splendor vedeva una
risoluzione del collegamento della strada carrabile che porta dalla
parte bassa del piazzale di Pila fino appunto ai quattordici
appartamenti, al ristorante Yeti e all'albergo Lyon Noir, che è
molto frequentato soprattutto da gruppi di ragazzi che scendono con
gli sci a piedi e arrivano proprio in quella zona e in quel
percorso. Il vero problema di quel passaggio quindi è la sicurezza
e si pensava che, investendo 57 milioni, sarebbe stato necessario e
opportuno intervenire anche in quell'ambito.
Lei all'epoca mi rispose che il costo dell'operazione era di
circa 600 mila euro e che si poteva valutare in una fase
successiva, "al momento attuale è sospeso - queste sono le sue
parole - ma non si è deciso di rinunciarci, anzi, è stato tenuto
nella giusta considerazione nella progettazione della telecabina -
e non l'abbiamo ancora visto - la sospensione è data dal fatto che
la società ritiene sotto questo profilo...", lei si faceva
portavoce di questo ma anche promotore di un incontro in modo che
si potesse parlare che alcuni degli investimenti che si andranno a
realizzare possano prevedere anche questa parte. Sottolineava
ancora che il progetto è stato sospeso dalla società per una
questione di costi, appunto 500-600 mila euro. Infine lei
concordava nel farsi promotore eventualmente di un incontro dove si
possa approfondire, anche in maniera più dettagliata, le cose che
sono state sottoposte all'attenzione del Governo. Questo era quanto
ci aveva detto nel Consiglio del 24 marzo.
Su queste prime considerazioni noi chiediamo se la progettazione
esecutiva tiene conto di quest'importante criticità già anticipata
un anno fa e tutta finalizzata alla sicurezza dei soggetti
coinvolti e alle eventuali responsabilità che si potrebbero
delineare qualora succedesse un incidente, ne sono già successi,
per fortuna, non gravi ma ne sono già successi. Qualora la
progettazione non lo preveda nell'intervento, per quale motivo non
si sia voluto tener conto di questa sollecitazione e se sia stato
richiesto o al Comune di Gressan o alla società Pila di intervenire
per ovviare a questa criticità.
Venendo alla seconda parte dell'interpellanza, ovvero al
completamento del sogno, ci siamo interessati affinché si facesse
un po' di chiarezza anche tra di noi, soprattutto leggendo gli
articoli che si stanno succedendo sulle testate giornalistiche, i
sopralluoghi, gli incontri pubblici che si sono organizzati e tutto
questo silenzio di non andare in Commissione, non voler
approfondire un pochino ci preoccupa. Ci chiediamo che cosa c'è
sotto, il mancato coinvolgimento della Commissione, le richieste di
audizione non esaudite, c'è qualcosa che non capiamo bene.
Pare che siano state richiamate delle alternative al progetto
Pila/Couis, meglio alla Platta de Grevon o al Tsa Seche? Si è
tenuto conto degli accumuli di neve portati dal vento, che
normalmente si verificano laddove proprio è previsto il ristorante
a stella? C'è una valutazione dell'impatto economico che può avere
un ristorante che va a circa 200 posti rispetto ai ristoranti che
stanno a metà della stazione? Un calo quindi notevole di fatturato
nella misura in cui non c'è un collegamento con Cogne, che potrebbe
portare ulteriori sciatori, ma con lo standard attuale mi rendo
conto che potrebbe esserci un calo significativo rispetto a quelle
strutture. Questo è il percorso che noi riteniamo di voler capire
e, nonostante gli impegni presi, per quale motivo la Commissione
consiliare competente non sia stata coinvolta.
L'ultima domanda, che è significativa, e con questa vogliamo un
attimino capire bene perché ci sono ovviamente delle note che
riguardano appunto il SIF dove alcune frasi sono preoccupanti dal
nostro punto di vista e non è certo questo il momento per
approfondirle, ma la Commissione - Presidente della Commissione,
guardo lei - sarebbe opportuno che le approfondisse... se vi sia la
certezza che detta progettazione esecutiva del collegamento
Pila/Couis 1 consentirà di progettare e di realizzare il
collegamento con località di Cogne, che è significativo del
progetto di sviluppo che noi riteniamo importante per il futuro di
quella Vallata.
Presidente -
Risponde l'assessore Bertschy.
Bertschy (AV-VdA Unie) -
Grazie collega Baccega.
L'investimento della Pila/Couis avviene dopo tantissimi anni dove
non si è speso un soldo per quel comprensorio, quindi capisco bene
che probabilmente c'è necessità, anche sul comprensorio, di un
coinvolgimento, che, ripeto, come ho detto prima, è compito della
società. La società io so che si è confrontata con le associazioni,
con gli operatori, confrontarsi non vuol dire che tutti ti danno
ragione, lei ha fatto l'Assessore anche in questi anni, ha avuto
compiti di responsabilità, il confronto è parte di una discussione
politica, poi bisogna prendere le decisioni, andare avanti e
cercare di fare il lavoro migliore possibile nell'interesse di
tutti, però noi abbiamo sempre detto alla società di confrontarsi
con gli operatori e di fare il lavoro che deve fare.
Questa mattina ritorniamo sul tema del confronto della
Commissione, io non penso che ci sia stata la mancanza di volontà
da parte di nessuno, l'ho detto qua e, secondo me, adesso, al di là
delle battute, lo stesso Presidente precedente, il Presidente
attuale... noi abbiamo provvedimenti fermi già da tempo e oggi la
difficoltà è trovare - e di nuovo lo dico in generale per
l'organizzazione dei nostri lavori - un modo per lavorare in
maniera anche un po' più snella, perché comunque si sta accumulando
il lavoro, ci sono tutta una serie di iniziative che correttamente
i gruppi di opposizione hanno voglia di affrontare, poi dopo il
tempo lavoro bisogna organizzarlo probabilmente in una maniera
diversa, aggiungere un giorno alla settimana, il sabato, non lo so,
però bisogna fare in modo che le cose si possano fare, perché qui
voi fate difficoltà, noi ci fermiamo a volte con i nostri
provvedimenti e ci sono delle iniziative, come questa, che dispiace
di non aver avuto modo di portare qui. Io mi sento di proporre
perché a questo punto non fare addirittura un sopralluogo, visto
che lo volevamo fare da un'altra parte, facciamolo anche qua, tanto
- ripeto - non amministriamo i soldi di casa nostra, amministriamo
i soldi pubblici tutti, tutti noi siamo interessati a fare il
meglio possibile, facciamo un sopralluogo con i tecnici, mettiamo a
disposizione la società, Finaosta dirà le sue sulla parte
finanziaria e le cose devono stare come devono stare nella maniera
più trasparente possibile.
Rispetto alla pubblicazione degli studi, invece io non la vedo
assolutamente così, non è che c'è uno studio da pubblicare e un
altro da non pubblicare, la società ha l'indicazione di fare almeno
le sue serate pubbliche di presentazione allo studio e le deve
fare, ma io non vedo perché oggi uno studio va pubblicato, messo a
disposizione di tutti e un altro no. Se pubblichiamo tutto,
pubblichiamo tutto, sennò si fa il nostro lavoro qua, si analizzano
i documenti, si fa l'attività per la quale la gente ci ha eletto e
poi dopo si prendono delle decisioni, ma senza nessun problema.
Rispetto al tema dell'intervallivo, la società presenterà lo
studio senza ovviamente nessuna limitazione perché oggi c'è un
confronto in atto su più proposte, su tutta una serie di tematiche
e ben venga e alla fine dovremo prendere le decisioni politiche,
tecniche, amministrative, finanziarie, però sono argomenti
diversi.
Per quanto riguarda i due temi che propone: la questione del
sottopasso e la questione del collegamento, io mi ero preso un
impegno intanto di portarli all'attenzione della società, è vero
che avevamo previsto un incontro, però probabilmente se non si
fissa una data in agenda, a volte poi si perdono di vista gli
appuntamenti, ma nulla vieta di farlo ora.
La società nelle sue valutazioni rispetto a questo progetto che
permane sospeso ritiene che al momento, con quel tipo di sviluppo,
ci sarà una fortissima riduzione di passaggi in quella zona proprio
perché il collegamento cambia quelle condizioni. Sono previsti dei
lavori di sistemazione del passaggio, di miglioramento dei livelli
del terreno, lo dico, e apro e chiudo la parentesi ma non per farla
arrabbiare, le norme oggi prevedono gli attraversamenti, la
responsabilità rimane in capo ovviamente a chi decide di gestire in
questa maniera i comprensori, dove possiamo è bene non prevederli,
perché comunque possono essere sempre motivo di incidenti o di
particolari problemi. Da quello che mi è stato preparato anche in
sua risposta, non è una zona che è stata oggetto di problemi in
questi anni, però, le ripeto, io non vivo lì e quindi le racconto
quello... però il sopralluogo magari ci metterà anche in condizioni
di valutare questi aspetti. Permane la sospensione in attesa di una
valutazione definitiva anche dell'organizzazione del comprensorio
una volta realizzati i lavori. Se si riterrà, come Consiglio
regionale, di dare un'indicazione in questo senso, la società
valuterà ovviamente le indicazioni politiche e non gestionali che
daremo loro al riguardo del sottopasso, però ad oggi sono queste le
valutazioni, che si è in attesa di una valutazione definitiva una
volta realizzati i lavori.
Sul collegamento l'accordo di programma è sottoscritto anche dal
Sindaco di Cogne, che è il primo interessato alla realizzazione di
questo collegamento. Quello che ci siamo impegnati a fare e che
vorremmo fare è completare gli studi che sono già stati presentati
in passato, che sono probabilmente studi non a un livello di
dettaglio che può essere ancora approfondito in una visione che
comunque vede anche la tecnologia e l'ingegneristica ancora evoluta
in questi ultimi anni. L'impegno che io mi prendo è di dare un
indirizzo affinché si possa completare questo studio, verificare la
piena realizzabilità e poi ovviamente rimane sempre il tema delle
risorse, che è un tema che va affrontato in un quadro complessivo
in una stagione che ho già avuto modo di dire oggi ha superato i
100 milioni di euro di fatturato in un settore che sta dando
comunque risultati importanti, ha bisogno di investimenti
importanti, ma in una visione complessiva della nostra economia
turistica sappiamo che cosa rappresenta per noi oggi e cosa può
rappresentare per noi domani in una situazione dove il prodotto sci
e l'offerta turistica invernale vedrà altri territori in forte
difficoltà, speriamo noi di poter affrontare queste difficoltà con
una competitività acquisita negli anni attraverso gli
investimenti.
Presidente -
Ha chiesto la parola il consigliere Baccega
per la replica.
Baccega (FI) -
Grazie Assessore. Io la conosco perché ho
lavorato con lei con grande piacere e so che quando si prende un
impegno, gli impegni li porta a compimento. Ribadisco quindi la
necessità di avere un confronto su quest'argomento, parlo appunto
della strada che in questo momento attraversa le piste di sci e mi
permetto di mettere a disposizione un sottopasso sotto una pista
carrabile, questo poi glielo do... è a Madonna di Campiglio. È una
roba che costa molto poco: 450 mila euro, l'hanno realizzato, è un
passaggio carrabile sottopasso. Se lei quindi conferma di dare
quest'indirizzo alla società e conferma la volontà di andare nella
direzione di fare un ulteriore approfondimento con un sopralluogo,
credo che sarebbe una cosa importante.Sul collegamento con Cogne,
io ho guardato, perché poi, approfondendo i temi, si accendono le
lampadine rosse e inevitabilmente queste lampadine rosse procurano
grande attenzione a certi temi. Guardavo le conclusioni della
relazione della struttura di infrastruttura funiviaria, che dice,
parlando del collegamento con Cogne, che "questa ipotesi pare
sostenibile sia a livello di costruzione che di gestione a fronte
di un finanziamento pubblico e delle percentuali massime...",
eccetera. Alla fine poi dopo dice: "ci sono tutta una serie di
criticità, una di queste criticità è il passaggio sotto
l'attraversamento della linea elettrica, la Super Phoenix, le
caratteristiche geotecniche dei punti di intersezione dei sistemi",
insomma, ci sono una serie di criticità piuttosto significative,
alla fine concludono dicendo: "la fattibilità tecnica quindi non è
scontata". Anche di questo sarebbe opportuno mettere insieme i
pezzi per capire se tecnicamente è fruibile o non è fruibile.
Perché dico questo? Perché evidentemente un investimento di 57
milioni che passa da una seggiovia a sei posti a una funivia a otto
posti, quindi con un raddoppio dei costi, ha ovviamente un senso
nella misura in cui si può avere la continuità su Cogne ed è chiaro
che il Sindaco di Cogne firma l'accordo di programma, perché vuol
dire che, quando si firma un accordo di programma, c'è una volontà
politica, seria e forte per andare a compimento di quel progetto.
Noi crediamo fortemente in quel progetto nella misura in cui sia
realizzabile.
Comunque la ringrazio, se riusciamo a completare il percorso con
un sopralluogo sul posto e magari sentendo anche gli attori di
questo percorso, sarebbe una cosa buona e faremmo un buon servizio
a quella località.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK