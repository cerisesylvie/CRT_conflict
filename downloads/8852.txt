Consiglio Regionale della Valle d'Aosta - Oggetto del Consiglio n. 3353 del 22 dicembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3353 del 22 dicembre 1987 - Resoconto
OGGETTO N. 3353/VIII - PROBLEMI INERENTI AL FUNZIONAMENTO DEL
POLIAMBULATORIO DI DONNAS. (Interpellanza).
PRESIDENTE
: Do lettura dell'interpellanza presentata dai
Consiglieri Mafrica e Tonino:
INTERPELLANZA
Nel corso di un recente incontro tra il Gruppo regionale del
P.C.I. e la popolazione di Donnas sono emerse alcune carenze ed
alcune proposte relative al poliambulatorio sito in quel
Comune.
In particolare sono state lamentate carenze degli spazi
operativi del poliambulatorio e sono state avanzate proposte in
merito:
- all'istituzione di un servizio di ecografia;
- alla realizzazione di un servizio di terapia
antalgica;
- al potenziamento delle terapie di riabilitazione;
- all'inquadramento del personale addetto al pronto
intervento di emergenza;
Poichè il funzionamento delle strutture di base è condizione
necessaria per un buon livello di qualificazione dei servizi
socio-sanitari;
i sottoscritti Consiglieri regionali del Gruppo
comunista
INTERPELLANO
l'Assessore competente per conoscere le intenzioni della
Giunta in merito ai problemi esistenti nel funzionamento del
poliambulatorio di Donnas.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Nel corso di un recente incontro che il
nostro Gruppo ha tenuto con la popolazione di Donnas in merito al
poliambulatorio, è emersa, da una parte, una soddisfazione per il
fatto che alcuni servizi fossero presenti in questa struttura,
dall'altra, anche la denuncia di alcune carenze che dovrebbero
essere risolte, onde garantire alla popolazione di quei distretti
un servizio adeguato alle aspettative. Fra i servizi che sono stati
richiesti è risultata molto sentita la necessità di un servizio di
ecografia.
È stato anche sottolineato un problema che è sentito in tutte le
zone della Valle, il problema del dolore, soprattutto per le
persone che hanno malattie molto gravi; quindi la richiesta di un
servizio di terapia antalgica che potrebbe aiutare famiglie che
hanno delle difficoltà a seguire dei familiari gravemente
ammalati.
Un altro problema, che probabilmente esiste su tutto il
territorio, ma lì ha avuto una richiesta specifica, è quello del
potenziamento della riabilitazione. Sono emersi alcuni problemi
particolari sull'inquadramento del personale addetto al pronto
intervento.
Siccome riteniamo che i problemi della sanità si risolvano
soprattutto con la prevenzione e possano poi essere aiutati con la
riabilitazione, e la parte della cura sia soltanto una fase, di
conseguenza riteniamo necessario avere sul territorio strutture
capaci di rispondere alle esigenze della popolazione. Interpelliamo
la Giunta per conoscere le sue intenzioni in merito ad un giudizio
sul funzionamento del poliambulatorio di Donnas e alla possibilità
di istituire questi servizi richiesti dalla popolazione.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
La Giunta regionale ha già dato a fine
primavera di quest'anno l'incarico ad un professionista del posto
per lo studio dell'ampliamento del poliambulatorio di Donnas. Ci
sono già stati degli incontri fra il professionista, i responsabili
dell'USL e il responsabile del servizio assistenza della Regione
per vedere quali sono le necessità di ampliamento del
poliambulatorio, sia per il potenziamento dei servizi già
esistenti, sia per vedere quali sono i servizi nuovi da
instaurare.
Limitandoci a quelli che ha indicato il Consigliere Mafrica, il
servizio di ecografia è un servizio che attualmente con il
personale a disposizione non è possibile fare in quanto c'è già un
aumento sproporzionato a quello che si pensava di ecografie:
quest'anno arriveremo a circa 23000 ecografie e inoltre un aumento
di circa il 15% di radiografie fatte all'interno dell'ospedale.
Pertanto si sta valutando di aumentare l'organico del servizio di
radiografia dell'ospedale, in quanto non dobbiamo dimenticare che
sarà di prossima apertura (fine 1988 - inizio 1989) anche il
poliambulatorio di Morgex. Quindi l'ecografia è un servizio che è
stato preso in considerazione.
Non è ancora stata presa in considerazione, o almeno non è
ancora stata segnalata all'Amministrazione regionale, la
istituzione di un servizio di terapia antalgica. Il potenziamento
della riabilitazione è senz'altro preso in considerazione, in
quanto non solo a Donnas, ma su tutto il territorio, questo
servizio sarà potenziato, ed è solo di queste ultime settimane la
richiesta del Sindaco di Quincinetto, in occasione di un convegno
tenutosi in quel Comune, che i cittadini dei comuni limitrofi alla
Valle possano usufruire del poliambulatorio di Donnas. Quando ci
sarà questa richiesta ufficiale da parte del Presidente dell'USL di
Ivrea, vedremo quelli che sono i servizi che potremo mettere a
disposizione anche dei cittadini di questi comuni e gli altri
servizi che potranno essere forniti dall'Ospedale di Ivrea per dei
cittadini valdostani.
L'ultimo punto riguarda l'inquadramento del personale addetto al
pronto intervento di emergenza: a questo si è già provveduto, sono
stati fatti i concorsi ed è previsto anche un aumento di addetti al
poliambulatorio di Donnas.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
L'unico punto su cui c'è stata una
risposta precisa è quello dell'ampliamento, perchè per il resto si
è preso atto della esistenza dei problemi; però non ho capito
esattamente cosa si intende l'ecografia. C'è un servizio che è in
aumento su tutto il territorio, però lì abbiamo una delle strutture
che dovrebbero funzionare da filtro rispetto alla Bassa Valle;
diceva l'Assessore che da Quincinetto ci chiedono di utilizzare il
poliambulatorio, e la cosa può farci piacere, dobbiamo dire però
che oggi una parte della popolazione della Bassa Valle continua a
gravitare su Ivrea, proprio perchè questa funzione di filtro non
viene eseguita fino in fondo. Dovremo quindi fare il massimo per il
potenziamento dell'ecografia, perchè sono noti (e non sto a
ripeterli all'Assessore) i vantaggi di questo sistema di indagine
rispetto anche solo ad altri sistemi di indagine potenzialmente più
pericolosi per l'organismo umano.
Abbiamo presentato questa interpellanza con lo scopo di
sollecitare una risposta; siamo solo parzialmente soddisfatti e
torneremo sul problema verificando puntualmente cosa si farà
rispetto all'ecografia e rispetto alla riabilitazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK