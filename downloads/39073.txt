Consiglio Regionale della Valle d'Aosta - Oggetto del Consiglio n. 2404 del 26 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2404 del 26 ottobre 2016 - Resoconto
OGGETTO N. 2404/XIV - Interpellanza: "Attivazione di percorsi
di riqualificazione per il personale addetto all'assistenza
anziani".
Rosset (Presidente) -
Punto n. 11 dell'ordine del giorno.
Ha chiesto la parola il Consigliere Gerandin per l'illustrazione;
ne ha facoltà.
Gerandin (GM) -
Una breve premessa prima di entrare
nell'illustrazione dell'interpellanza. La Valle d'Aosta ha avviato
negli anni un percorso di riqualificazione da Adest a Oss che, a
mio modesto parere, penso sia un esempio per tutto il resto
d'Italia. Pertanto la mia interpellanza non vuole essere un
rimprovero verso quell'azione anche politica, perché vi sono stati
comunque dei percorsi molto impegnativi, sono state impegnate molte
risorse che hanno portato ad un percorso di riqualificazione unico
in Italia per qualità, per numero di ore, probabilmente anche in
termini percentuali per numero di partecipanti.
Questa interpellanza nasce perché mi pare che attualmente ci
siano una trentina di Adest che non hanno avuto questo percorso di
riqualificazione da Adest in Oss. Premetto: credo che la Regione
abbia dato a tutti la possibilità di attivarsi, però mi pare di
ricordare che qualcuno, probabilmente vicino all'età pensionabile,
o per altri motivi, non ha ritenuto opportuno partecipare a questi
percorsi formativi. Tenuto conto che siamo in un momento di
particolare difficoltà, e soprattutto con l'esigenza di contenere i
costi relativi all'assistenza per quanto riguarda il servizio
domiciliare degli anziani, ho proposto questa interpellanza per
capire se nelle disponibilità finanziarie della Regione ci sono
eventualmente risorse per mettere in piedi un percorso formativo
per queste all'incirca restanti trenta Adest. In alternativa,
perché posso anche capire che non ci siano queste disponibilità
finanziarie, che ci sia la volontà eventualmente di rivedere le
conseguenze dell'applicazione della delibera n. 492/2014, la quale
di fatto prevede in via transitoria, solo fino al 31 dicembre 2015
e con riferimento al personale in servizio alla data di
approvazione del presente documento, che è ammesso l'impiego del
personale in possesso di qualifica Adest in misura inferiore al 20
percento del totale del personale delle prestazioni assistenziali
in carico. Questo perché sta succedendo che chi gestisce queste
strutture e questi servizi in questo momento deve dare applicazione
a questa delibera, per cui
obtorto collo
magari ha del
personale che comunque non sarà riqualificato, ma comunque
personale con esperienza pluriennale che ha sempre lavorato e in
questo momento non può essere utilizzato, se non magari per servizi
riferiti alla cucina, alla lavanderia o quant'altro. Ci sono una
serie di problematiche riferite a questo, per cui chi gestisce
questo personale per questi servizi che dicevo prima (lavanderia e
cucina) già utilizza personale avente delle limitazioni per quanto
concerne le visite mediche e in questo caso magari ci troviamo del
personale che è ancora abilitato all'assistenza ma, tenuto conto
che c'è questa data del 31 dicembre 2015, non può più essere
utilizzato per l'assistenza alla persona. Io penso che quelle siano
modifiche a costo zero, che possano effettivamente risolvere anche
dei problemi e non incidere su un costo che stiamo cercando di
valutare e contenere: quello dell'assistenza agli anziani.
Ho posto pertanto due alternative: fare eventualmente un
percorso di riqualificazione se ci sono risorse; se ci fossero poi
persone magari alla vigilia della pensione o che per altri motivi
non ne abbiano usufruito in precedenza, dar loro la possibilità,
nei limiti comunque di questa percentuale che potrebbe essere anche
ulteriormente abbassata, di continuare a fare l'assistenza agli
anziani, perché sono persone che hanno più anni di servizio, di
esperienza, e sono sicuramente persone qualificate che hanno
lavorato fino a fine dicembre in queste strutture e per questi
servizi. Dico questo perché a volte succede che queste persone
destinate ai servizi ausiliari devono poi essere attinte magari da
agenzie di somministrazione lavoro oppure dal collocamento e
vengono magari mandate in posti dove non conoscono la zona, non
conoscono gli anziani, non hanno nessuna esperienza, con tutta una
serie di problematiche. È una richiesta a costo zero che con un po'
di buona volontà potrebbe dare un significativo aiuto per il
contenimento dei costi, ma anche un incentivo per la qualità del
servizio, che è di eccellenza.
Presidente -
Ha chiesto la parola l'Assessore Viérin per
la risposta; ne ha facoltà.
Viérin L. (UVP) -
Come è stato ricordato, negli anni sono
stati organizzati diversi momenti per dare la possibilità alle
Adest di riconvertirsi e riqualificarsi in Oss. Vorrei partire da
alcuni dati. Nel 2014 e 2015 sono stati organizzati cinque corsi:
uno per disoccupati con un'anzianità lavorativa maturata in qualità
di Adest di almeno diciotto mesi, e cinque corsi per le Adest
assunte a tempo determinato (quelle citate). Partendo da un
fabbisogno che era stato calcolato, con questi ultimi corsi sono
state evase tutte le richieste che gli enti avevano avanzato. Con
l'ultima edizione della riqualificazione rivolta a centoventi
persone sono state novantatré le unità e gli operatori che hanno
aderito, tant'è che per raggiungere il numero e la soglia dei posti
disponibili nell'ultima sessione di corso sono state accolte anche
le iscrizioni Adest provenienti dal privato e dai servizi privati:
cooperative e convenzionati. Diciamo che l'azione di riqualifica
delle Adest in Oss è stata importante, anche perché ha abbracciato
il privato sociale convenzionato; questo è qualificante, pertanto
vi è l'attenzione della Regione a ricollocare. Ricordo anche che,
parallelamente all'andare a dare a tutte le ex Adest la possibilità
di riqualificarsi, sono stati organizzati nuovi corsi Oss, corsi da
mille ore che hanno dato già la possibilità di preparare le nuove
figure perché il fabbisogno è abbastanza importante.
Detto questo, veniamo ai numeri citati, che corrispondono
abbastanza alla realtà. Aggiungerei che di queste trenta persone,
che per vari motivi non hanno avuto accesso alla riqualifica,
sette/otto unità sono prossime alla pensione. Diciamo in premessa
che vi è l'intenzione di organizzare il corso, le risorse le
mettiamo e le metteremo perché crediamo che sia fondamentale e
importante dare a tutti la possibilità di concludere questo
percorso: che si chiuda la prima fase di riqualifica di Adest in
Oss per poi proseguire con le nuove figure, le Oss, che si sono
invece abilitate a questo corso da mille ore. Aggiungiamo però che
noi non siamo per fare la proroga sul secondo punto proprio perché
facciamo il corso, del quale lei ci chiede i tempi. L'idea è di
metterlo in campo già ad inizio anno e stiamo studiando delle
deroghe per quelle sette/otto persone prossime alla pensione, senza
andare per forza a modificare quella delibera, ma accompagnare
quelle persone prossime alla pensione dicendo che queste persone
hanno una deroga, la possibilità di continuare ad operare fino alla
maturazione dell'età pensionabile. Le unità scenderebbero quindi ad
una ventina, per le quali stiamo già lavorando; aspettavamo anche
il fabbisogno e il nuovo modello di
welfare
, che comunque
non preclude il fatto che queste persone debbano essere
accompagnate ad una riqualifica, sempre che loro lo vogliano.
Abbiamo in questo senso le segnalazioni di persone che chiedono, e
a tutte abbiamo detto che eravamo in procinto di organizzarlo,
soprattutto per dare la possibilità di chiudere questo modello a
inizio anno con questo nuovo corso, in modo che la formazione delle
mille ore sia nuovamente data in possibilità.
Ultimo volano: abbiamo accesso a dei fondi del Fondo sociale
europeo che ci danno la possibilità di organizzare nuovamente due
corsi di Oss. Entro fine mese si concluderà l'ultimo corso di
riqualifica; poi abbiamo la riqualifica delle venti Adest che
mancano, la deroga per quelle sette/otto persone che arrivano e,
parallelamente, due corsi che saranno spalmati per non farli in
contemporanea, a meno che non si abbia un'esigenza tale da
organizzare in contemporanea due corsi, ma l'idea è di fare un
corso all'anno a regime, per cui le nuove Oss saranno normate da
questo corso da mille ore per andare a monitorare il fabbisogno.
Chiaramente se il fabbisogno sarà superiore implementeremo anche i
nuovi corsi per le Oss. Procederemo in questo senso, anche perché
questa conclusione della riqualifica è propedeutica a non lasciare
indietro nessuno e soprattutto ad avere la possibilità di
valorizzare queste professionalità molto importanti perché hanno
l'esperienza sul campo, al di là della qualifica o della
riqualifica che non hanno potuto maturare per vari motivi, ma sono
punti di riferimento fondamentali, anzi, sono figure che spesso
mancano all'interno del nostro servizio anziani. Abbracciando anche
il privato cosiddetto "accreditato", chiaramente il privato
sociale, diamo la possibilità di mettere un po' d'ordine in una
professione di cui la Valle d'Aosta ha bisogno e che noi vogliamo
valorizzare.
Presidente -
Ha chiesto la parola il Consigliere Gerandin
per la replica; ne ha facoltà.
Gerandin (GM) -
Grazie Assessore, lei ha perfettamente
colto l'intendimento dell'interpellanza.
Sono assolutamente soddisfatto del percorso che lei ha
ipotizzato: non si lascia nessuno per strada, ci sarà una deroga
per chi è in dirittura d'arrivo per quanto riguarda il discorso
pensionistico e, nello stesso tempo, potremmo utilizzare queste
trenta persone senza gravare ulteriormente sul costo di chi
gestisce questo servizio. La risposta è assolutamente
soddisfacente: ci sarà questo corso per chi non è ancora in età
pensionabile o vicino alla pensione e ci saranno addirittura due
corsi per quello che riguarda il futuro dell'assistenza anziani. Ha
colto perfettamente nel segno la volontà e l'intendimento di questa
interpellanza. Riusciamo veramente a mio parere a dare una risposta
significativa, coerente e, nello stesso tempo, che va nel discorso
della qualità, perché sicuramente sono persone con esperienza che
possono essere riutilizzate; inoltre diamo una risposta anche
sull'eventuale aggravio del costo per l'assistenza anziani sul
territorio.
Presidente -
Considerato che l'Assessore Marguerettaz è
dovuto uscire per un impegno istituzionale, chiederei di rinviare
il punto n. 12 successivamente al suo rientro, quindi passiamo al
punto n. 13. No, non possiamo trattare né il punto n. 13, né il
punto n. 14, perché è assente anche l'Assessore Perron, pertanto
proseguiamo con il punto n. 15 dell'ordine del giorno. Se volete mi
fermo, non è un problema.
Ha chiesto la parola il Consigliere Chatrian; ne ha facoltà.
Chatrian (ALPE) -
Noi siamo a disposizione completa,
tutti i colleghi sono presenti, però chiediamo che ci sia un po'
d'ordine anche all'interno del Governo, in modo che si possa
serenamente affrontare i punti in questione. Se poi qualcuno ha dei
problemi si affrontano e lo si dice.
Presidente -
Come ho detto, l'Assessore Marguerettaz ha
avuto un impegno istituzionale; per la trattazione delle altre due
iniziative non sono nelle condizioni di poterle dire dov'è
l'Assessore. Se non vogliamo aspettare e vogliamo proseguire,
proseguiamo con il punto n. 15 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK