Consiglio Regionale della Valle d'Aosta - Oggetto del Consiglio n. 475 del 10 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 475 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 475/XI Difficoltà procedurali del nuovo sistema di
distribuzione del contingente di benzina. (Interrogazioni)
Interrogazione Preso atto del nuovo sistema di distribuzione del
contingente di benzina con l'introduzione della tessera
magnetica.
Considerato che nella fase di avvio viene di fatto verificata la
validità delle procedure attivate e che in tale fase possono
verificarsi degli intoppi che segnalano i punti critici del sistema
e che richiedono pertanto una correzione.
Preso atto della procedura prevista per l'utente, che cambia
automobile dopo l'introduzione della tessera magnetica.
Considerato che in questo caso, in attesa del certificato di
proprietà, sembra non sia consentito presentare
l'autocertificazione del libretto di immatricolazione, perché la
maschera immissione dati non contempla questa ultima tipologia di
data.
La sottoscritta Consigliera regionale
Interroga
l'Assessore competente per sapere:
1) se corrisponde al vero che esistono delle difficoltà
procedurali per l'utente che vuole avere la tessera nuova;
2) entro quando si riuscirà a modificare quelle parti della
procedura che si sono rivelate non funzionali;
3) se sono stati attivati i collegamenti con l'ufficio della
motorizzazione e del P.R.A..
F.to Secondina Squarzino
Interrogazione Preso atto che ormai da più di due mesi si è
proceduto all'avvio dell'operazione "Carta Vallée";
Constatato che superata la prima seppur difficoltosa fase, molti
automobilisti si trovano con tessere non leggibili dai "Pos" dei
distributori e quindi inservibili;
i sottoscritti Consiglieri regionali
Interrogano
L'Assessore competente per conoscere:
1) se si è già proceduto alla sostituzione di tali tessere;
2) a chi è stato imputato il costo aggiuntivo per la
sostituzione della "Carte"
F.to: Comé - Lanièce - Viérin M. - Collé
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Rispondendo alle due interrogazioni, vorrei
ricordare alcuni dati riguardo alla Carte Vallée, nel senso che le
carte che sono state preparate sono più di 81.600, di queste ne
sono state consegnate all'incirca 78.200, resta una giacenza di
3.400; si sta attualmente verificando per quali motivi non sono
state ritirate tenuto conto del fatto che c'è stata una campagna di
informazione, sono state inviate due lettere agli utenti.
Per quanto riguarda l'utilizzo della tessera, quasi 68.000
tessere sono state attivate per un totale di 327.000 operazioni.
Questi numeri - e non ne do altri - servono solo ad indicare la
complessità del sistema che è stato attivato, e di conseguenza per
sottolineare che ci troviamo in una fase di sperimentazione e di
avvio del sistema stesso, che viene attentamente monitorato e che
andrà sicuramente affinato proprio sulla base dell'esperienza e dei
problemi che si verificano.
Vengo alle domande poste dalle due interrogazioni.
Per quanto riguarda la prima domanda, cioè le difficoltà
procedurali del nuovo sistema di distribuzione del contingente, si
chiarisce quanto segue. Le procedure per l'emissione delle nuove
tessere a microprocessore e per la sostituzione di quelle mal
funzionanti sono già state definite con deliberazione della Giunta
regionale n. 7 del 11 gennaio 1999 e con successivo provvedimento
dirigenziale n. 858 del Dirigente del Servizio del
contingentamento. Il procedimento di emissione delle nuove carte
avviene con le seguenti modalità: l'avente diritto richiede
l'emissione della nuova carta al Servizio contingentamento
dell'Assessorato industria, artigianato ed energia; il servizio
sulla base della documentazione presentata allo sportello e, ove
possibile, attraverso specifiche transazioni "on line", verifica la
regolarità dei requisiti che, come a tutti è noto, sono: proprietà
del veicolo, residenza presso uno dei comuni della Regione,
possesso e validità della patente di guida; a questo punto il
Servizio autorizza quindi l'emissione della carta.
I dati relativi all'utente vengono trasmessi all'Assocredito e
al Servizio di masterizzazione della Carte Vallée che provvede alla
masterizzazione della nuova carta. Assocredito, attraverso gli
sportelli bancari dei propri associati e altri sistemi di
distribuzione, provvede alla consegna della nuova carta all'avente
diritto entro i successivi 6 giorni lavorativi. Questo per quanto
riguarda l'emissione delle nuove tessere. Nel caso invece di
riemissione di una nuova carta a seguito di furto, smarrimento, o
di altro evento che abbia reso la carta stessa inservibile,
l'emissione di una nuova carta avviene con le seguenti modalità:
l'avente diritto richiede l'emissione della nuova carta al Servizio
contingentamento presentando in caso di furto ovviamente copia
della relativa denuncia; il servizio, sulla base della
documentazione presentata e attraverso specifiche transazioni "on
line", verifica la regolarità dei requisiti e autorizza l'emissione
della nuova carta.
I dati relativi all'utente vengono trasmessi ad Assocredito e al
Servizio di masterizzazione e si provvede alla masterizzazione
della nuova carta. Assocredito distribuisce le carte attraverso i
propri sportelli e la carta viene consegnata all'utente entro i
successivi 6 giorni previa corresponsione dell'onere di 21.000 lire
che sono relative al costo dell'emissione della nuova carta, 16.000
lire più IVA e i costi accessori per il servizio di distribuzione,
quindi sono 19.200 lire il costo di emissione della nuova carta e
1.800 lire i costi accessori per il servizio di distribuzione per
un totale di 21.000 lire.
Le richieste di nuove carte sono regolarmente accettate;
l'emissione di carte verso i nuovi utenti sarà messa a regime nelle
prossime settimane.
Per quanto riguarda la parte relativa alle sostituzioni e ai
costi dell'interpellanza fatta dal Consigliere Comé e altri
consiglieri, va precisato quanto segue: che in caso di mal
funzionamento della carta per cause non imputabili all'utente al
medesimo viene rilasciato un duplicato con la stessa procedura
dell'emissione della carta nuova.
Per quanto riguarda il costo delle carte non funzionanti, questo
è a carico dell'ente fornitore delle carte a microprocessore,
quindi chi ha fornito le carte si fa carico del costo. Pertanto
alla Regione quest'operazione non costa. Si fa presente che 30
carte mal funzionanti, di cui si è accertato che il difetto era
originato da errata masterizzazione, sono già state riemesse senza
alcun aggravio di costi né per l'utente né per l'Amministrazione e
che per altre 70 carte è in via di conclusione l'accertamento per
stabilire l'origine del difetto; comunque la distribuzione di
queste carte avverrà in questi giorni.
Per quanto riguarda poi le successive domande relative alla
modifica delle procedure ritenute non funzionali, va precisato che
le procedure del sistema sono attualmente in corso di collaudo e
verifica; qualora insorgessero ulteriori esigenze nella gestione,
verranno opportunamente predisposte eventuali nuove procedure.
Come dicevo, siamo in una fase di sperimentazione, di
conseguenza sulla base dei risultati si cerca di correggere i
problemi che emergono.
Per quanto riguarda l'attivazione dei collegamenti con il PRA,
la situazione è questa: è in corso di predisposizione una bozza di
convenzione per la trasmissione di dati per via telematica con la
Direzione generale dei sistemi informativi del PRA. Per quanto
riguarda la Motorizzazione civile, il Servizio contingentamento
dispone già di una propria banca dati per la scadenza delle patenti
automobilistiche. Per quanto riguarda in particolare il problema
del rinnovo delle patenti, sono state avviate delle azioni per
verificare la possibilità di instaurare collegamenti telematici al
fine di evitare all'utente l'onere di recarsi personalmente presso
gli sportelli nel momento in cui abbia rinnovato la patente.
Infine, premesso che la dichiarazione sostitutiva della
certificazione di proprietà dei veicoli è sempre stata ammessa
anche per il passato, a decorrere dal 23 febbraio 1999 sono stati
comunque messi a disposizione presso gli sportelli del Servizio
contingentamento tutti i modelli di autocertificazione necessaria
per le diverse situazioni dei veicoli degli utenti. Con questo
credo di aver risposto alle domande degli interpellanti.
Président La parole à la Conseillère Squarzino Secondina.
Squarzino (PVA-cU) Grazie, Assessore, per tutte le informazioni.
Sottolineo una parte del suo intervento, che condivido, e cioè il
fatto che effettivamente siamo in una fase sperimentale in cui
probabilmente ci sono anche degli intoppi che si registrano, ma
questo fa parte del processo normale di avviamento di qualunque
procedura.
È per questo che volevo sottolineare uno di questi
inconvenienti, e chiederle di verificare i collegamenti con
l'Ufficio motorizzazione e il PRA, perché lei mi dice che molti
dati noi possiamo verificarli "on line", ma se non c'è collegamento
con questi uffici, la sua è solo una petizione di principio, e non
la descrizione di un dato reale.
Rispetto alla documentazione ci sono alcuni problemi. Viene
chiesto all'utente il documento attestante la proprietà dei
veicolo, però si dice che in mancanza di questo documento è
possibile utilizzare il libretto di immatricolazione che si ha
subito; con quale differenza però?
Si tenga presente che nel momento in cui faccio
l'autocertificazione per il documento di proprietà, che non ho
ancora, posso dire, sì, sono proprietario di questa macchina, ma
non posso dire con esattezza la data da cui decorre la proprietà. O
dichiaro il falso, ma penso che non vada bene, oppure non sono in
grado di fornire il dato richiesto. Allora si ricorre all'altra
possibilità, cioè la presentazione del documento di
immatricolazione in cui ci sono tutti i dati della macchina e in
cui c'è anche la data esatta nella quale mi è stato rilasciato il
documento di immatricolazione. Con quale difficoltà però? Che la
maschera immissione dati non accetta questa data, cioè accetta la
data di inizio della proprietà, ma non la data da cui decorre
l'immatricolazione della macchina. Questo disguido fa sì che gli
utenti che vanno all'ufficio debbano ritornare una seconda
volta.
La gente di Aosta è abbastanza facilitata, ma per chi arriva dai
paesi convinta di avere tutti i documenti e invece non può fare
nulla, il disagio è maggiore. Ci sono questi disguidi, li voglio
segnalare perché si intervenga; credo che non sia così difficile
modificare questo particolare…
(interruzione dell'Assessore Ferraris, fuori microfono)
… prendo atto che si sta
provvedendo.
Président La parole au Conseiller Comé.
Comé (Aut) Anch'io voglio ringraziare l'Assessore per tutti i
dati che ci ha fornito. Condivido che il sistema è un sistema
complesso che sicuramente, visto che è un procedimento che è stato
avviato da parecchi mesi, ha degli intoppi.
L'Assessore ci ha fornito dei dati dicendo che ci sono ancora
più di 3000 tessere che devono essere ritirate e il fatto che siamo
al mese di marzo e queste non sono ancora state ritirate significa
che l'utente non ha avuto quest'informazione così pronta.
Per quanto riguarda il discorso dei vari intoppi, i fa piacere
apprendere che sulle 100 carte 30 siano già state sostituite e che
il costo di quest'errata masterizzazione viene imputato alla ditta,
mentre ci sarà ancora da accertare per quanto riguarda le altre
70.
Speravo anche che da parte dell'Assessore ci fosse una
presentazione per gli altri piccoli intoppi, uno dei quali - e
chiederei all'Assessore di verificarlo - è che la carta può essere
utilizzata fino a un certo orario, cioè fino alle 19.00, mentre i
distributori sono aperti fino alle 19.30.
Questo mi è stato riferito, quindi chiedo all'Assessore se
effettivamente questa notizia risponde a verità e in caso
affermativo di verificarla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK