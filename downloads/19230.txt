Consiglio Regionale della Valle d'Aosta - Oggetto del Consiglio n. 2411 del 23 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 2411 del 23 gennaio 2002 - Resoconto
OGGETTO N. 2411/XI Notizie concernenti la presenza di
diossina nei pressi di Albertville. (Interpellanza)
Interpellanza Viste le notizie apparse su quotidiani francesi
e della Savoia circa la presenza di diossina prodotta
dall’inceneritore di Gilly-sur-Isère, nei pressi di
Albertville in Savoia;
Appreso che le analisi del terreno hanno fatto rilevare tassi
alti di inquinamento, tanto da suggerire alle autorità locali di
far abbattere migliaia di capi bovini e far distruggere 11 mila
litri di latte al giorno;
Tenuto conto della vicinanza della Valle d’Aosta
a tale zona inquinata e della possibilità che i venti abbiano
potuto trasportare fin nella nostra regione tale sostanza;
Appreso che fin dalla metà del mese di dicembre 2001 la regione
Piemonte è stata allertata in tal senso e che, tramite
l’Arpa, sono state avviate analisi accurate sia di
eventuali depositi sul terreno, sia di possibili tracce negli
alimenti;
Verificato che finora non sono apparse in Valle notizie al
riguardo né sono state richieste all’Arpa regionale
analisi o ricerche in tal senso;
i sottoscritti Consiglieri regionali
Interpellano
l’Assessore competente per sapere:
1) se, quando e con quali modalità, le autorità francesi hanno
informato le autorità regionali di tale fenomeno inquinante; se ciò
non fosse avvenuto, se è intenzione delle autorità regionali
interpellare le autorità della Savoia circa
l’eventuale mancanza di informazione al
riguardo;
2) se è intenzione della Regione verificare la presenza o meno
di tracce di diossina sul terreno o negli alimenti;
3) se l’Arpa regionale ha gli strumenti,
l’attrezzatura, le conoscenze pregresse necessarie
per effettuare tale verifica.
F.to: Squarzino Secondina - Curtaz
Président La parole à la Conseillère Squarzino Secondina.
Squarzino (PVA-cU)
Il 24 ottobre 2001 in Francia, in Alta
Savoia, in un piccolo comune presso Albertville, Gilly-sur-Isère, è
stata decretata la chiusura dell’inceneritore di
rifiuti urbani, perché le analisi effettuate hanno rilevato un
quantitativo di diossina superiore a 700 volte il limite posto
dalla CE: non sto qui a riportare i numeri, perché non è che siamo
tutti esperti in questa materia, per cui il numero diventa
significativo, ma credo che sia il rapporto quantitativo che è
interessante. È chiaro che a quel momento sono state prese misure
drastiche per la difesa della popolazione: è stata decretata una
fascia di sicurezza di 10 km attorno alla città di Albertville;
sono state chiuse le attività di diverse fattorie; sono stati
abbattuti 2-3000 capi di bovini; sono stati distrutti, ogni giorno,
10-11 mila litri di latte e il fieno è stato messo sotto sequestro.
Fra l’altro, alcuni capi bovini già esportati in
Italia, sono stati poi recuperati per cui per fortuna non sono
stati macellati, né sono entrati nel patrimonio zootecnico del
nostro Paese. La situazione sembra decisamente grave.
Sugli organi di informazione, per mia conoscenza, la notizia è
apparsa solo verso la metà di dicembre, quando c’è
stato da parte de "Le Figaro", jeudi 13 décembre, un servizio su
questo argomento:
"Une alerte à la dioxine inquiète la Savoie:
un incinérateur de Gilly-sur-Isère serait responsable
d’une pollution exceptionnelle".
Anche
l’ANSA, da noi, in Italia, aveva dato questa
notizia, sempre il 13 dicembre; poi, da allora, non abbiamo più
avuto dati su questo episodio. Episodio che, ricordo, si è
manifestato in tutta la sua gravità ad ottobre, nel senso che il 24
ottobre è stata decretata la chiusura di questo inceneritore.
Sappiamo però che, pur con ritardo, verso metà dicembre, le
autorità del Piemonte sono state allertate, tanto che, in seguito
ad un consulto fra Regione Piemonte, Provincia di Torino e Comunità
montane interessate, è stato affidato all’ARPA del
Piemonte l’incarico di attivare nelle Valli Orco,
Soana e Lanzo dei campionamenti per accertare il livello di
diossina presente nel suolo.
Per fortuna a seguito di analisi nei sei campioni prelevati dal
suolo si sono registrati valori assolutamente nella norma. Le
analisi effettuate hanno dimostrato che in quel territorio che è
stato soggetto a campionatura, non si è rivelato alcun valore
superiore alla norma. Sono state anche decise delle analisi su
prodotti alimentari, ma i risultati di tali analisi non sono ancora
arrivate. Speriamo che anche per questi si possa registrare un
giudizio di passato pericolo.
Questa situazione, si potrebbe dire, riguarda la Francia,
riguarda il Piemonte, e noi come Valle d’Aosta
perché siamo interessati? Io credo che i timori che hanno avuto le
autorità del Piemonte? le domande che si sono poste le autorità
piemontesi dovremmo - o avremmo dovuto, non lo so, vedremo in base
alla risposta - porcele anche noi! Anche noi avremmo potuto essere
stati - o essere ancora - interessati da un eventuale trasporto di
diossina. Conosciamo tutti questi venti che da ovest soffiano verso
est, dalla Francia verso la Valle d’Aosta, quei
venti che portano anche le masse umide, la pioggia e la neve che
aspettiamo con trepidazione.
La Val d’Isère non è così lontana da noi, quindi
siamo in questa situazione. Anche le nostre autorità avrebbero
dovuto essere allertate e avrebbero dovuto attivarsi per verificare
che non vi fosse una situazione di pericolo. Per questo motivo
chiediamo all’Assessore competente se, quando e con
quali modalità le autorità francesi, o chi per esse, hanno
informato le autorità regionali di tale fenomeno inquinante; e, se
ciò non fosse avvenuto, vorremmo sapere se effettivamente le
autorità regionali non siano intenzionate ad interpellare le
autorità della Savoia, per capire come mai c’è stata
una mancata informazione al riguardo.
Vorremmo anche sapere se è intenzione della Regione porsi le
domande che qui ho sollevato, e quindi verificare se esistono o
meno tracce di presenza di diossina sul terreno in Valle o negli
alimenti - pensiamo al latte - e, in caso di risposta positiva, se
questo tipo di indagine sarà affidata all’ARPA, e se
l’ARPA ha tutti gli strumenti,
l’attrezzatura, le conoscenze pregresse per poter
effettuare questa verifica.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
In merito alla chiusura
dell’inceneritore di Gilly-sur-Isère nei pressi di
Albertville in Savoia, a seguito del riscontro di diossina nel
terreno circostante l’impianto, si precisa che le
autorità francesi non hanno trasmesso alla Regione nessuna
informativa in merito a quanto sopra.
Si precisa che non si è ritenuto di richiedere ufficialmente
informazioni in quanto, a seguito di contatti avuti con il
competente servizio dell’Assessorato
all’ambiente della Regione Piemonte, tali
informative sono già state richieste da detta Amministrazione, la
quale ha intrapreso una iniziativa ufficiale nei confronti del
Ministero dell’ambiente e del Ministero della
salute, in merito alla necessità di dotarsi di protocolli ufficiali
per la comunicazione fra stati confinanti in caso di incidente.
In effetti, il Presidente della Regione Piemonte, Ghigo, con
lettera controfirmata dall’Assessore
all’ambiente Cavallera e
dall’Assessore alla sanità
D’Ambrosio, in data 2 gennaio scorso ha scritto al
Ministro dell’ambiente, dr. Matteoli, e al Ministro
della salute, prof. Sirchia, questa lettera, recante in oggetto:
"Carenze di tempestiva comunicazione internazionale in occasione
di episodi di possibile impatto inquinante transfrontaliero".
Recita la lettera:
"In occasione dell’episodio di
allerta in Savoia, conseguente alle emissioni di diossina
dall’inceneritore di Gilly-sur-Isère, che ha causato
in territorio francese la contaminazione della catena alimentare e
la conseguente distruzione di prodotti, quali latte e formaggi,
nonché la previsione di abbattimento di capi bovini, allevati nella
zona circostante l’impianto, si è rivelata in tutta
la sua gravità la carenza di un prefigurato canale ufficiale di
tempestiva comunicazione fra amministrazioni confinanti. Nel caso
in parola, infatti, si è venuti a conoscenza
dell’episodio attraverso comunicato ANSA del 13
dicembre 2001, pur essendo l’impianto stato chiuso
il 24 ottobre 2001 e pur avendo l’amministrazione
francese intrapreso immediatamente le azioni di controllo e
sequestro dei prodotti alimentari in zona. Solo i buoni rapporti
interpersonali fra funzionari della Savoia e del Piemonte hanno
consentito alle amministrazioni piemontesi interessate, Prefettura,
Regione, Provincia di Torino, di conoscere maggiori particolari e
di avviare campagne di approfondimento e controllo atte ad assumere
eventuali provvedimenti precauzionali, e ad arginare, per quanto
possibile, il clima allarmistico ingenerato nell'opinione pubblica
dalle notizie giornalistiche. Nella certezza che le SS.LL. si
adopereranno affinché sia istituito un protocollo ufficiale di
tempestiva comunicazione fra amministrazioni confinanti in
occasione di analoghi episodi di possibile impatto inquinante
transfrontaliero, che dovessero ripresentarsi, si porgono distinti
saluti".
Inoltre la Regione Piemonte ha messo a disposizione della
Regione Valle d’Aosta tutte le informazioni e le
indagini effettuate a seguito dell’evento sopra
specificato, dalle quali emerge che non sono state rilevate nelle
zone di confine italiane effetti riconducibili al cattivo
funzionamento dell’impianto di incenerimento su
indicato.
A tal proposito, dal punto di vista tecnico,
l’ARPA della Valle d’Aosta precisa
che le misure di diossina non possono essere effettuate - rispondo
alla seconda domanda - con un analizzatore in continuo attraverso
la rete di centraline di controllo della qualità
dell’aria. La loro determinazione avviene in
laboratorio, con tecnica di gascromatografia, spettrometria di
massa, su matrici di accumulo, quali terreno, acqua, alimenti, o su
particolato atmosferico. Quest’ultimo tipo di
campione può essere utilizzato in diretta prossimità della sorgente
emettitrice ovvero in situazioni incidentali con rilascio di nube a
forte contaminazione.
L’ARPA non ha avviato la linea di analisi di
diossina, ma in caso di necessità è in grado di garantire un
adeguato monitoraggio attraverso la definizione e
l’attuazione del piano di prelievi di matrici
alimentari e ambientali, come è avvenuto ultimamente per il caso
Converter, e di fare eseguire le analisi di diossina ai laboratori
competenti, con priorità per quelli delle agenzie ambientali,
nell’ambito della collaborazione del sistema
agenziale. Per la valutazione di un'eventuale ricaduta di diossine
sul territorio della regione, sono necessari dati tecnici specifici
dell’impianto di incenerimento, di cui
l’ARPA non è a conoscenza, né risultano essere
reperibili direttamente.
Tuttavia, sulla base di informazioni - avute tramite i mezzi di
comunicazione nazionali e notizie di tipo informale da parte di
strutture francesi, preposte al monitoraggio della qualità
dell’aria in Savoia - sulla tipologia
dell’impianto, impianto di piccole dimensioni con un
cammino basso, a temperatura e velocità dei fumi basse, di cui non
si ha la quantificazione, si può ragionevolmente escludere che, per
effetto di venti sinottici, le emissioni prodotte
dall’impianto abbiano potuto essere trasportate sino
in Valle d’Aosta, in modo tale da dare ricadute
significative di diossine.
Facendo ricorso alla teoria della dispersione di inquinanti
atmosferici alla base dei modelli di simulazione di qualità
dell’aria, che l’ARPA sta
sviluppando, e considerato l’ipotesi più
cautelativa, che tratta le particelle di diossina come gas che
percorrono quindi maggiori distanze in atmosfera, è ragionevole
presupporre che la maggior ricaduta della particella avvenga fra i
cinque e dieci chilometri dall’impianto, riducendo
nella concentrazione di 10 milioni di volte ogni 10 chilometri. La
simulazione precisa della situazione è possibile solo con la
conoscenza del termine di "sorgente", caratteristiche tecniche
dell’impianto, altezza del camino, portata dei fumi,
temperature e velocità dei fumi, e dei dati meteorologici francesi
su base annuale relativi alla zona di confine. Questo è quanto
riferisce l’ARPA.
Concludo dicendo che condivido in parte l'impostazione data
all'interpellanza dalla Consigliera Squarzino, nella parte che si
riferisce all'assoluta necessità di avere dei collegamenti
interregionali, per cui sottoscrivo in pieno la nota firmata dalla
Regione Piemonte. Aggiungo che non mancano, tra
l’altro, le istituzioni di collaborazione
interregionale, mi riferisco per esempio al CO.TRA.O., che è una
istituzione a cui partecipano la Regione Valle
d’Aosta, la Regione Piemonte, Provence, Alpes-Côte
d’Azur e quant’altro, e che deve
essere investita della problematica; su questo ci impegnano ad
intervenire tempestivamente per le problematiche ambientali, ma in
generale per tutto quanto riguarda gli aspetti di due e più realtà
confinanti.
Président
La parole à la Conseillère Squarzino
Secondina.
Squarzino (PVA-cU)
Prendo atto che anche
l’Assessore riconosce che è molto grave quello che è
accaduto, cioè è molto grave che autorità confinanti non abbiano
informato di questo disastro ambientale, non abbiano dato
informazioni su fenomeni che hanno ripercussioni sulla salute. Fra
l’altro anch'io mi pongo
l’interrogativo sulla validità di una serie di
organismi transfrontalieri e di collaborazione interregionale; se
questi organismi non funzionano nel momento in cui
c’è un'esigenza reale di funzionamento, ci si
interroga se hanno un senso questi organismi, a cosa servono, se
c’è un rapporto reale fra i costi del funzionamento
di questi organismi e i benefici. Chiedo quindi
all’Assessore di avere una copia di questa nota, che
ha letto prima e che è stata inviata?
(interruzione dell’Assessore Vicquéry, fuori
microfono)
? sì quella, la lettera che le autorità del Piemonte hanno
inviato al Ministro dell’ambiente. Credo che qui ci
sia da fare un'azione di protesta molto ferma e molto decisa. Lei
dice che non condivide l’ultima parte
dell'interpellanza, là dove si chiede l’intervento
dell’ARPA. L’ARPA dice, se ho capito
bene la sua risposta, che per poter esprimere una valutazione,
dovrebbe avere almeno due tipologie di informazioni: i dati tecnici
dell’inceneritore e notizie
sull’andamento meteorologico del periodo di
emissione della diossina.
Credo che l’ARPA non abbia potuto, sulla base
solo fra l’altro di pourparlers, fare questo tipo di
ricerca, però le chiedo, Assessore, di impegnare
l’ARPA a fare questa analisi. Se è vero, come è
vero, che l’ARPA può dire con sicurezza che la
nostra regione è indenne rispetto a questa situazione e se i dati
di cui ha bisogno sono quelle due tipologie di dati che lei ha
elencato, credo che almeno un'analisi più accurata della
situazione, sulla base di questi due dati, vada chiesta. È vero,
Assessore, che per analizzare la diossina negli alimenti
l’ARPA è preparata per fare i campioni e poi deve
mandarli ai centri specializzati per l’analisi, mi
sembra che li invii a Teramo, anche la Regione Piemonte credo abbia
mandato questi campioni di alimenti a Teramo, quindi è chiaro che
ci sono centri specializzati. Del resto la nostra interpellanza non
andava nella logica di chiedere una rete monitoraggio tipo quella
delle centraline per la qualità dell'aria, assolutamente no!
C’è piuttosto un elemento che andrebbe valutato
con attenzione, e cioè qualunque rilievo che viene fatto sul suolo
e che mi indica la quantità di eventuale diossina assume un
significato, se posso dire prima qual era la situazione di fondo.
Forse uno studio preventivo andrebbe fatto nella nostra regione,
probabilmente l’ARPA avrà bisogno di ulteriori
contributi, perché con quello che ha, forse non è in grado di
attivarsi in questo progetto particolare. Tuttavia andrebbe
rilevata la situazione di quello che viene chiamato "stato di
fondo" del territorio, perché fatto questo, si è in grado, di volta
in volta, con campionature puntuali, di verificare la differenza
del livello di questa sostanza inquinante rispetto ai dati di base
del suolo della nostra regione.
Tenga conto, Assessore, che il problema della diossina non è
legato solo all’inceneritore, ma c’è
il grosso problema dei trasformatori. Lei sa che la diossina viene
usata come isolante nei trasformatori: ora, questi trasformatori,
prima o poi, dovranno essere cambiati o riciclati, quindi ci sarà
questo problema grosso della diossina, che rischia di essere
immersa nell'ambiente di un territorio particolare. Il problema
della diossina, ripeto, non è legato soltanto
all’esistenza di un inceneritore qui nella vicina
Francia, o di inceneritori presenti anche in Piemonte; so che anche
la Regione Piemonte si è attivata a fronte di questa situazione non
solo per interpellare i Ministri dell’Ambiente e
della Sanità, ma anche per attuare un programma di verifica su
tutto il territorio del Piemonte.
È un monitoraggio capillare e dettagliato che va fatto, che
richiede tempi un po' più lunghi, che non può essere fatto sotto
l’emergenza di dare la risposta ad una domanda
angosciante che ha la popolazione, ma è un programma che può essere
preparato in tempo. Io credo che anche la Regione Valle
d’Aosta dovrebbe porsi questo obiettivo, altrimenti
non si prepara ad affrontare eventuali situazioni analoghe, che ci
possono capitare fra capo e collo magari fra alcuni anni.
Credo che non sia il caso di ricordare
all’Assessore alla Sanità, e neanche
all’Assessore all’Ambiente o
all'Agricoltura, come la presenza di diossina eventualmente
registrata in Valle costituirebbe un danno enorme non solo per
l'immagine turistica, ma un danno enorme anche per la nostra
agricoltura, che è tutta basata sulla qualità del prodotto.
Torneremo magari su questo argomento, per sollecitare
dall’Assessore proposte concrete rispetto a questi
temi.
Président
C’est sur ce point que nous
suspendons les travaux de la matinée. Le Conseil reprendra en début
d’après-midi, à 16 heures.
La séance est levée.
La séance se termine à 12 heures 51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK