Consiglio Regionale della Valle d'Aosta - Oggetto del Consiglio n. 1219 del 23 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1219 del 23 marzo 2005 - Resoconto
OGGETTO N. 1219/XII - Regolamentazione della disciplina
dell'eliski. (Interrogazione)
Interrogazione
Preso atto che, negli ultimi tempi, l'Amministrazione
regionale ha adottato tutta una serie di provvedimenti sul
dibattuto tema dell'ELISKI;
Osservato che tali provvedimenti, per certi versi
contraddittori, perseguono nella sostanza lo scopo di "proteggere"
e incentivare la disciplina dell'ELISKI, che trova fondate
obiezioni nel mondo ambientale e assoluti divieti nella maggior
parte delle regioni alpine;
Ritenuto opportuno avere ulteriori elementi sulla
problematica in esame;
il sottoscritto Consigliere regionale
Interroga
l'Assessore competente per sapere:
1) qual è il senso delle delibere di giunta adottate negli
ultimi mesi sul tema dell'ELISKI;
2) se sia mai stato fatto uno studio per accertare quanti
sono i soggetti professionalmente impegnati nella discutibile
attività e quali benefici (anche in rapporto ai costi ambientali,
economici e sociali) per la nostra Regione.
F.to: Curtaz
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Credo che l'atteggiamento mio e quello del collega
Curtaz sulla questione dell'eliski sia diametralmente opposto,
quindi qualunque risposta possa dare alle sue domande non riuscirò
a convincerlo del fatto che l'eliski è positivo per il turismo
valdostano, perché si è già ripetutamente espresso in questa sede
in maniera del tutto contraria.
Personalmente non ritengo che sia una discutibile attività - per
riprendere i termini della sua interrogazione -; ritengo, invece,
che sia un'attività utile e importante, ma che, senza alcuna logica
proibizionista, è pure presente in altri Paesi: in Francia,
l'eliski è parzialmente vietato, anche se poi è possibile andare in
elicottero portandosi una macchina fotografica, per cui... fatta la
legge, trovato l'inganno; è vero che in parte del nord-est d'Italia
è vietato, ma la situazione delle montagne è completamente diversa
perché il reticolo degli impianti di risalita, soprattutto nel
comprensorio delle Dolomiti, attraversa tutte le Dolomiti e le
montagne del nord-est non hanno le alte quote delle nostre
montagne.
La logica che ispira l'azione della Giunta è quella di avere una
buona e sempre più stretta regolamentazione, e questo lo si è già
visto lo scorso anno con un'applicazione assai puntuale delle
normative di legge che prevedono l'impiego di elicotteri più
silenziosi delle macchine precedenti; questo ha portato, per
esempio, al non utilizzo del celebre elicottero "Lama", che tutti
sapevamo essere assai efficace, ma, essendo un elicottero concepito
negli anni '60, estremamente rumoroso.
Qual è il senso delle deliberazioni di Giunta... chiede il
collega Curtaz... L'allegato A della legge regionale del 1988,
disciplina l'attività di volo alpino ai fini della tutela
ambientale e successive modificazioni e integrazioni, contiene i
comprensori all'interno dei quali non vige il divieto generale di
cui al comma 1 dell'articolo 1 della legge medesima; pertanto, in
queste aree che sono limitate a pochi Comuni, la norma consente lo
svolgimento dell'eliski; l'articolo 2, comma 6 bis, consente alla
Giunta di modificare con propria deliberazione tale allegato. Nel
corso della stagione passata - come avevo annunciato al Consiglio -
si è cominciato un lavoro sulle aree autorizzate attraverso una
vera e propria ricognizione, in modo da ridurre in maniera drastica
il numero di queste elisuperfici e limitare il territorio
interessato dall'eliski.
Dopo numerose riunioni con i Comuni e con gli operatori, in
particolare le guide alpine, la Giunta ha proceduto a una prima
riscrittura dell'allegato A; tuttavia, nelle settimane successive,
a più riprese purtroppo, i Comuni hanno chiesto delle correzioni
del citato allegato per individuare con maggior chiarezza i
comprensori e per correggere indicazioni non del tutto precise. C'è
poi stata l'ultima deliberazione, resa obbligatoria dalla vicenda
degli amoreggiamenti dei gipeti, di cui ho già parlato in
Consiglio.
Oggi posso dire con soddisfazione che il territorio interessato
dall'eliski in Valle d'Aosta è molto limitato e che la tendenza
alla riduzione delle piazzole è coerente con una scelta di
mantenere un'attività economicamente interessante e molto
importante per la promozione turistica della Valle d'Aosta, ma che
va tenuta sotto controllo e seguita con grande attenzione, anche
per l'impatto che c'è. Sappiamo che esistono numerose frange di
"Verdi" e di ambientalisti che sono contrari a questo, come sono
contrari alle funivie, come sono contrari alle strade, come sono
contrari ai trafori, come sono contrari alle discariche dei rifiuti
o agli ospedali (come osserva scherzosamente l'Assessore Fosson).
Non c'è stato, fino ad oggi, uno studio specifico sull'impatto;
devo dire però che questa attività si è svolta con assoluta
soddisfazione degli operatori del settore - albergatori, società di
trasporto, guide alpine - rappresentando una valida integrazione,
pur di assoluta nicchia, dell'offerta turistica della Valle d'Aosta
nel periodo invernale, andandosi ad affiancare alla pratica più
tradizionale dello sci alpino svolta con gli impianti di risalita.
Chiunque sia uno sciatore alpinista e voglia trovare dei posti dove
non ci sono gli elicotteri, in Valle d'Aosta ha di fronte a sé una
scelta enorme: voglio dire che uno sciatore alpinista che scrive
una lettera al giornale, lamentandosi del fatto che c'è un
itinerario con l'elicottero, è perché se lo è andato a cercare,
perché se si prende una qualunque guida dello sci alpinismo della
Valle d'Aosta si vede che siamo di fronte a migliaia di itinerari
dove non si vede un elicottero all'orizzonte.
Ritengo che questa disciplina rappresenti, per alcuni
comprensori minori - penso al caso della Valgrisenche - una delle
voci importanti, potendo garantire un certo tipo di turista. Posso
dire, avendo incontrato gli operatori turistici russi, che abbiamo
aumentato moltissimo i turisti Russi, perché al posto di andare in
Canada, dove è del tutto normale fare lo sci con l'elicottero e
nessuno se ne scandalizza, vengono in Valle d'Aosta nei pochi
territori vocati allo sci con l'elicottero e possono farlo,
apprezzando la bellezza dei luoghi. Tengo a precisare che l'eliski
ha portato benefici, contribuendo ad evitare l'abbandono di certe
vallate, ma devo anche dire che tutte le tutele che abbiamo assunto
per ridurre gli impatti sul territorio sono un modello
interessante: l'impiego di elicotteri a tecnologia silenziosa, aree
ed itinerari di volo prestabiliti che devono essere depositati
presso la forestale, periodi assai limitati - tutte le vacanze di
Natale - non possono interferire con la pratica dell'eliski.
Se il collega Curtaz, che credo abbia molte amicizie nel mondo
delle guide alpine, parlerà con i loro rappresentanti ufficiali, si
renderà conto che oggi per l'evoluzione della professione di guida
alpina, obbligando noi, chi sale in elicottero, ad essere
accompagnato per gruppo da guide alpine, per il mantenimento della
professione di guida alpina e per garantire l'attività a quelli che
vogliono fare la guida alpina nel corso di tutto l'anno, l'eliski è
diventato un elemento essenziale che va tenuto sotto controllo, per
evitare che ci siano degli atteggiamenti speculativi, che oggi nel
"sistema Regione" e Comuni non si è verificato. Credo che si possa
dare atto a questo Governo di avere semmai ridotto l'attività
dell'eliski, ma questo non significa sopprimere un'attività
economica che ha un proprio interesse.
Président - La parole au Conseiller Curtaz.
Curtaz (Arc-VA) - Voglio fare una premessa: in genere gradisco
le battute e l'ironia, ma in ogni caso la battuta sugli ospedali
poteva risparmiarsela, perché era proprio fuori luogo! Per quanto
riguarda invece il tema specifico, l'Assessore non mi ha convinto.
Può darsi pure che la contrarietà del nostro gruppo nei confronti
dell'eliski sia, come ha voluto prospettare, frutto di un
pregiudizio, però era proprio un approccio diverso che voleva
favorire questa interrogazione, perché se lei ci imputa un
pregiudizio, io le rivolgo un'analoga osservazione rispetto a un
pregiudizio che hanno tutti coloro che sono favorevoli all'eliski,
i quali sostengono che questa attività comporterebbe dei grossi
benefici.
Peccato che nessuno, in questa sede o fuori da quest'aula, ci
abbia mai chiarito, dati alla mano, quali e quanti sono i benefici,
perché allora ci confronteremmo su dei dati seri...
(interruzione dell'Assessore Caveri, fuori microfono)
... vediamo quante guide alpine lavorano sull'eliski e poi
facciamo un ragionamento. Il ragionamento, per essere serio, deve
essere: "quali sono i benefici e quali sono i danni che provoca
questa attività anche in termini turistici", perché sono i "Verdi",
sì, che sono contro l'eliski, ma sono anche molti turisti che si
lamentano! Lei dice: "ma vadano da altre parti"... ma che
ragionamento è? È questo il confronto da fare: i dati dei benefici
e i dati dei danni provocati da questa attività, e poi mettiamo
sulla bilancia!
Credo che se la maggior parte delle regioni alpine ha deciso di
vietare l'eliski, una ragione ci sarà! Non credo che gli
amministratori regionali siano tutti degli ambientalisti radicali,
ma credo che abbiano fatto due conti di carattere economico, quindi
piuttosto che far andare via un numero maggiore di turisti per far
venire qualche ricco - magari Russo - a viaggiare in elicottero
sulle nostre montagne, preferiscono un altro tipo di approccio
turistico e magari avere un altro tipo di turista sul proprio
territorio, ma questa è una scelta, senza andare a scomodare il
Canada e altre cose improponibili... paragonare la Valle d'Aosta al
Canada... mi veniva in mente quando qualcuno, qualche anno fa, per
avere un approccio sui problemi del casinò era andato a vedere Las
Vegas! Sono due realtà che non c'entrano niente: in Canada hanno la
possibilità di fare tutto quello che vogliono su territori
sterminati in cui non c'è neanche un abitante e il turismo viene
concepito in maniera diversa.
Un altro motivo che ci ha spinto a fare questa interrogazione, è
che abbiamo spesso l'impressione che con queste deliberazioni -
abbiamo messo la regolina più ferrea, l'elicottero un po' meno
rumoroso, le piazzole invece di 100 sono diventate 95... - ci sia
un contenimento dell'eliski in maniera significativa, mentre in
realtà sono tutte misure atte ad incentivare questa attività e a
disciplinarla meglio, a proteggerla, perché capisce anche lei, da
persona intelligente, che un utilizzo indiscriminato dell'eliski
sarebbe incompatibile e provocherebbe delle reazioni. Il nostro
obiettivo è anche quello di dire all'opinione pubblica: "guardate,
qui non siamo in una situazione idilliaca, secondo noi ci sono
altre strade".
Aspettiamo con attenzione e curiosità un eventuale studio sulla
materia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK