Consiglio Regionale della Valle d'Aosta - Oggetto del Consiglio n. 2647 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2647 del 13 luglio 2023 - Resoconto
OGGETTO N. 2647/XVI - Interrogazione: "Modalità di gestione
da parte dell'Azienda USL delle prenotazioni sanitarie non
prenotabili da parte del paziente".
Marguerettaz (Presidente) -
Punto n. 39 all'ordine del
giorno. Per la risposta, la parola va all'assessore Marzi.
Marzi (SA) -
Come da indirizzo dato dalla Regione con la
delibera di Giunta regionale 72/2023
-
una delle delibere
che più spesso sono state citate durante il dibattito sul piano
della salute e del benessere sociale
-
dal 5 giugno
l'Azienda USL ha attivato liste di galleggiamento per neurologia,
gastroenterologia e successivamente per la dermatologia; tutte aree
con agende parzialmente chiuse.
Si tratta di un percorso sperimentale che parte dalle specialità
le cui liste d'attesa sono più in difficoltà, con l'obiettivo di
migliorare l'attuale situazione generale, che vede comunque e
sempre garantire i tempi dell'emergenza-urgenza e dei casi
oncologici.
Al di là delle liste di galleggiamento, è continuo lo sforzo
profuso in questa direzione e, per quanto riguarda la neurologia,
l'Azienda USL riferisce di aver espletato una gara per
l'affidamento del servizio e di aver ricercato una collaborazione
con le Aziende USL vicine di Biella e di Torino 5 che hanno
manifestato la disponibilità di neurologi.
La specialità dei neurologi, soprattutto per quello che riguarda
la gestione degli acuti, è una di quelle specialità che più stanno
avendo difficoltà a carattere nazionale, quindi anche il fatto di
gestire reti in maniera virtuosa tra Aziende uniche sanitarie
locali naturalmente non sempre riesce a dare delle soluzioni
immediate.
Tali forme di collaborazione in fase di avvio hanno però
permesso la copertura di tutti i turni ospedalieri garantendo
l'assistenza medica ai ricoverati al Pronto Soccorso.
Nel mese di giugno, ed in particolar modo nel mese di luglio,
abbiamo inizialmente operato cercando di garantire una continuità,
in termini di gestione delle problematiche sugli acuti, di
settimana in settimana. Per fortuna, con tutte le azioni messe in
campo, oggi il problema settimanale è scongiurato e riusciamo ad
avere una programmazione dei turni a livello mensile
sull'estate.
Per la gastroenterologia abbiamo intrapreso una significativa
collaborazione con l'Ospedale Mauriziano di Torino, diretta a
recuperare i tempi di attesa, in particolare per l'endoscopia
digestiva, ma anche a rilanciare complessivamente la disciplina ad
Aosta.
L'accordo di collaborazione sarà a regime da settembre e, nel
frattempo, le prime visite di gastro sono rientrate nei tempi
previsti.
I dati sui tempi di attesa estratti dal 4 luglio 2023 fanno
registrare un miglioramento rispetto al precedente monitoraggio
dello scorso 27 giugno: il 50% delle prestazioni sono erogate nel
rispetto dei tempi previsti (trenta giorni per le visite e sessanta
per le prestazioni diagnostiche). Le prime visite di
gastroenterologia e pneumologia sono rientrate nei tempi di
legge.
Sono stati registrati inoltre anche miglioramenti per le
prestazioni con liste di attese più lunghe: in particolare, si sono
dimezzati i tempi per le visite urologiche (da 290 a 148 giorni),
l'attesa per una prima visita dermatologica è passata da 251 a 84
giorni e per una visita diabetologica si è passati da 140 a 99
giorni di attesa.
Per quanto riguarda le prestazioni diagnostiche, pur con
eccezioni, le TAC e la maggior parte delle risonanze rispettano i
tempi previsti e i tempi per ottenere un'ecografia sono passati da
300 a 101 giorni.
Parallelamente al percorso per il miglioramento dei tempi di
attesa per le prestazioni ambulatoriali, vi è lo sforzo volto a
potenziare l'attività chirurgica per ridurre anche i tempi per gli
interventi programmati.
L'attività chirurgica nei primi sei mesi dell'anno in corso è
cresciuta rispetto al 2022 mediamente di oltre il 30%, con un
miglioramento particolarmente significativo per alcune specialità,
come urologia (+ 78%), oculistica (+ 54%) e otorinolaringoiatria (+
51%).
I dati aggiornati mostrano che in alcune specialità i tempi sono
in anticipo rispetto ai tempi di erogabilità previsti: si tratta di
cardiologia, chirurgia vascolare, otorino e ortopedia.
L'annoso problema delle liste d'attesa ha visto aumentare la sua
percezione negativa dopo la pandemia e, come abbiamo già
dichiarato, l'apertura delle liste di galleggiamento non è la
soluzione del problema, ma un'azione di responsabilità assunta
insieme all'Azienda USL.
È sempre necessaria una presa in carico delle necessità dei
Valdostani nel cercare comunque soluzioni alternative, anche quando
non ne esistono di immediate.
La lista di galleggiamento viene quindi creata espressamente per
le agende per le quali non è possibile avere certezza del giorno di
riapertura delle stesse.
Per assicurare informazioni appropriate all'utenza, l'Azienda
USL della Valle d'Aosta impartisce periodicamente e costantemente
precise indicazioni a tutti gli operatori del CUP (Centro Unificato
Prenotazioni).
Nel merito, l'Azienda USL ha comunicato di aver dato ai propri
operatori le seguenti indicazioni: a fronte di richieste per le
quali non è possibile soddisfare una richiesta ad effettuare la
prenotazione nei tempi prescritti, gli operatori CUP devono sempre
e comunque prendere in carico l'istanza dell'utente, comunicando
allo stesso che sarà ricontattato nel breve periodo.
Parallelamente, per la successiva gestione della presa in
carico, gli operatori inviano le impegnative al gruppo di lavoro
dedicato alla gestione delle liste di galleggiamento. L'utente
viene ricontattato telefonicamente e non a mezzo telematico,
secondo le tempistiche stabilite dalla deliberazione della Giunta
regionale n. 72/2023.
Queste tempistiche vedono quarantotto ore lavorative per le
prestazioni con classi di priorità B e quattro giorni lavorativi
per le prestazioni con classe di priorità D o P.
I possibili percorsi alternativi di tutela, se e ove previsti,
vengono costantemente proposti agli utenti.
La presa in carico attraverso le liste di galleggiamento delle
prestazioni non effettuabili è proprio finalizzata
all'individuazione di altri percorsi di presa in carico dei
pazienti.
Successivamente, quando ci saranno disponibilità, l'utente sarà
ricontattato per fissare l'appuntamento. Verrà fatto ogni sforzo
possibile per erogare le prestazioni nella Regione attraverso
agende supplementari in LPA, cioè in libera professione pagata
dall'Azienda, e prestazioni supplementari nelle strutture private
accreditate.
In caso l'Azienda non trovi disponibilità in regione, si
proporranno all'utente prestazioni da svolgere fuori dal territorio
valdostano, presso un centro privato accreditato del Piemonte.
Proprio per la dinamicità di tali percorsi, non può essere
l'operatore CUP a fornire fin da subito informazioni di dettaglio:
al momento in cui l'utente verrà ricontattato, saranno proposte le
alternative che saranno risultate percorribili tra quelle sopra
descritte.
Dico subito che il motivo per il quale in questo caso specifico
ho scelto questo tipo di articolazione sulla risposta è perché è
necessario spiegare tutto quanto il percorso, perché il percorso
non è un percorso da diagramma di flusso con dei sì e no certi, ma
con una serie di sfumature che richiedono non soltanto il diretto
rapporto con l'operatore del CUP ma anche con le strutture che
all'interno dell'Azienda con il CUP lavorano e che valutano le
possibilità a seconda del caso specifico.
Presidente -
Per la replica, la parola va alla collega
Minelli.
Minelli (PCP) -
L'interrogazione è stata depositata il 9
giugno, quindi praticamente oltre un mese fa, e in un certo senso è
datata, perché allora ci erano pervenute delle segnalazioni di
utenti che, telefonando al CUP (Centro Unificato Prenotazioni) si
erano sentiti rispondere che la prenotazione richiesta non era
effettuabile e che sarebbero stati ricontattati; come e quando però
non era stato detto loro.
Noi abbiamo fatto questa interrogazione e poche ore dopo sugli
organi di stampa era comparsa la notizia dell'istituzione delle
cosiddette "Liste di galleggiamento" a cui lei ovviamente ha fatto
riferimento e ci ha spiegato come funzionano; poi tra l'altro ne
abbiamo già parlato parecchio, perché discutendo del piano della
salute è venuto fuori più volte. Evidentemente chi ci aveva
contattato era già incappato in questa nuova formula di
organizzazione che riguardava in quel momento neurologia,
gastroenterologia e oggi, come lei ha confermato, anche
dermatologia.
Mi permetto di evidenziare che la scelta del termine per la
nuova modalità di organizzazione di certe prenotazioni, quindi le
cosiddette "Liste di galleggiamento", è lo stesso termine adottato
poi in tutte le altre Regioni, non è stato coniato da noi; non è
certo felice e si presta anche ad un comprensibile sarcasmo.
Infatti, c'è stato chi subito ha intitolato gli articoli "Le liste
galleggiano e la sanità affoga". Questo però è ciò che pensa la
gente che quotidianamente si scontra con una realtà che
obiettivamente è molto complicata.
Lei ora ha cercato di spiegare come funziona questo sistema che
è stato adottato che, in sostanza, però che cos'è? È un parcheggio,
mi sembra che abbia una valenza, più che operativa, quasi
psicologica, cioè di dire alla gente che, in qualche modo, viene
presa in considerazione e che verrà ricontattata.
Altrove le liste di galleggiamento sono state già utilizzate più
di un anno fa, quasi due anni fa. In Veneto sono state utilizzate
le liste di galleggiamento, molti mesi fa è stato fatto un rapporto
della CGIL del Veneto che manifestava le sue perplessità e aveva
evidenziato che gli utenti messi in quella modalità "galleggia"
-
che mi fa venire in mente anche qualche cos'altro
-
vengono ricontattati a ridosso dello scadere del tempo di attesa in
base alla categoria prevista e poi da quel momento bisogna
aspettare comunque ancora almeno 15-20 giorni, a volte anche 30, di
ulteriore attesa.
Quindi è un dilazionamento della comunicazione di un'attesa che
poi è ben più lunga. Ora lei ci ha dato qualche elemento in più
-
che poi era nella delibera, d'accordo
-
cioè le 48
ore per certe prestazioni e i 4 giorni per le altre.
Ci ha anche detto che non viene inviata all'utente una
comunicazione scritta per dirgli che è finito in queste liste di
galleggiamento. Quello che non abbiamo capito è se ci saranno poi
dei registri che tracceranno questi utenti galleggianti e i
relativi tempi di attesa e gli esiti finali dell'
iter
previsto.
La preoccupazione che abbiamo è che molte persone, scoraggiate
dai tempi di attesa - che poi lei ha evidenziato essere in qualche
modo diminuiti, ha fatto una lunga elencazione, capisco che era
l'occasione anche per spiegare alcune cose che non avevamo chiesto,
ma l'informazione va bene - si rivolgano comunque, ma solo chi può
permetterselo, al privato ed il rischio è che chi non è in grado di
permettersi di rivolgersi alla sanità privata, che cosa fa?
Rinuncia a curarsi.
È una cosa che sta accadendo sempre di più in tutto il Paese, ma
anche nella nostra regione.
L'interrogazione affrontava poi un altro aspetto, cioè le
indicazioni che sono state impartite al CUP circa le risposte da
dare agli utenti, e lei ci ha elencato alcune cose.
Io ritengo che i dipendenti che sono a contatto con il pubblico
abbiano un compito molto delicato, importante e difficile: non solo
devono fornire informazioni corrette ma devono anche gestire il
malcontento che è sempre più generalizzato.
Dire ai dipendenti di essere stringati e burocratici e
richiamarli perentoriamente, come poi ci è stato anche raccontato,
al rispetto della deontologia professionale, ventilando addirittura
dei provvedimenti disciplinari, a me pare veramente poco rispettoso
del lavoro di persone che, spesso, devono quasi arrivare loro a
giustificare una situazione che è deficitaria e che, di certo, non
dipende da loro stessi ma di cui in qualche modo loro sono comunque
delle vittime.
Il personale del CUP, a mio avviso, andrebbe premiato perché è
il primo filtro tra l'utenza e l'Azienda ed è bersaglio delle
lamentele e delle proteste. Altro che minacciarlo di provvedimenti
disciplinari!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK