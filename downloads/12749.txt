Consiglio Regionale della Valle d'Aosta - Oggetto del Consiglio n. 3705 del 24 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3705 del 24 settembre 1992 - Resoconto
OGGETTO N. 3705/IX Crisi del settore edile.
(Interpellanza)
Interpellanza Venuti a conoscenza della crisi che sta
attraversando il settore edile;
Tenuto conto dell'importanza che riveste questo settore per
l'occupazione;
i sottoscritti consiglieri regionali
Interpellano
il Presidente della Giunta regionale e gli Assessori competenti
per sapere:
1) se è vero che questo settore è in crisi;
2) quali imprese edili sono in difficoltà;
3) se esistono delle prospettive a breve termine per le
stesse;
4) quali provvedimenti si intendono prendere per garantire
l'occupazione ai dipendenti licenziati.
F.to Lanièce e Bondaz.
Presidente Ha chiesto d'illustrare l'interpellanza il
Consigliere Lanièce.
Lanièce (DC)
Intervengo molto brevemente in quanto
abbiamo posto quattro domande e quindi dalla risposta trarremo le
conclusioni. L'interpellanza è stata presentata perché si è venuti
a conoscenza di una crisi latente nel mondo dell'edilizia. Ci sono
state delle voci, ci sono stati anche dei licenziamenti, e sui
media sono uscite delle smentite anche da parte dei sindacati che
affermano che la crisi non è cosi grave.
Vorremmo avere qualche notizia più precisa sulla veridicità di
queste voci.
Presidente
Ha chiesto di parlare l'Assessore dei Lavori
Pubblici, Vallet.
Vallet (UV)
È innegabile che il settore edile è in
difficoltà, come lo sono d'altronde molti altri settori
occupazionali, stante il momento di generale, grave difficoltà, che
il paese sta attraversando. Diciamo che in Valle d'Aosta il
problema si pone in maggiore evidenza considerato lo spazio che il
settore edile occupa nel mondo economico e l'importanza che ha per
quanto concerne l'occupazione. Se è vero ed è constatabile che il
settore è in evidente difficoltà, devo sottolineare che comunque i
dati che è possibile raccogliere sono in qualche modo
contrastanti.
In questo senso, se da una parte raccogliendo o esaminando i
dati dai rapporti quotidiani che si hanno con il mondo delle
imprese emergono delle grosse difficoltà legate all'ottenimento
delle commesse e dei lavori, difficoltà che sono dovute e
all'elevato numero di imprese presenti in Valle d'Aosta e alla
sempre maggiore concorrenza di imprese che vengono da fuori Valle e
che probabilmente nel futuro prossimo verranno anche dall'estero,
dall'altra parte emergono anche difficoltà rispetto ai prezzi che,
a detta delle imprese, non sono sufficientemente remunerativi.
Tutte queste difficoltà inducono diverse imprese ad ipotizzare
riduzioni di personale per adeguarsi ad una moderna organizzazione
imprenditoriale ed inducono anche molte imprese a parlare o
ipotizzare chiusure.
Emergono però dati contrastanti, perché se si fanno delle
verifiche ufficiali, come abbiamo avuto modo di fare attraverso
l'ufficio del lavoro, emerge che solo il gruppo Freydoz ed il
consorzio Scav hanno operato in questo ultimo periodo delle
riduzioni di personale.
Notizie che ci vengono fornite sempre dall'ufficio del Lavoro
indicherebbero che l'impresa Sogema sarebbe intenzionata a ridurre
il personale ed ancora, per quanto riguarda il gruppo Follioley,
sono state incentivate delle dimissioni che però non riguardano
solo il settore edile.
Per entrare nello specifico e per rispondere più puntualmente
alle domande, per quanto riguarda il gruppo Freydoz devo dire che
lo stesso gruppo ha inviato alle banche creditrici una lettera con
la quale dichiara il proprio stato di insolvenza. Per quanto
riguarda le prospettive a breve termine, una relazione della
Finaosta, che è stata richiesta dalla Giunta regionale sulla
situazione economico-finanziaria del gruppo, evidenzia una
situazione gravissima del gruppo stesso che porta ad una proposta
di concordato preventivo giudiziale come unica alternativa allo
stato dichiarato di insolvenza.
È chiaro che la situazione è in evoluzione giorno per giorno in
queste ultime settimane e non si è in grado in questo momento di
ipotizzare una soluzione. Per quanto riguarda infine il problema
occupazionale si precisa che secondo quanto era stato comunicato
dall'Ufficio regionale del Lavoro i lavoratori licenziati possono
usufruire per la durata di 90 giorni del trattamento speciale di
disoccupazione e gli stessi saranno inseriti nelle liste di
mobilità e beneficeranno pertanto delle agevolazioni previste dalla
legge per il reimpiego presso altre aziende edili operanti in Valle
d'Aosta. In modo particolare, per quanto riguarda i 130 dipendenti
del consorzio Scav dei quali solo 36 residenti in Valle d'Aosta,
questi troveranno occupazione nelle imprese che verranno ad operare
nei lotti per i quali i lavori sono in fase di avvio.
In questo senso era stato richiesto durante gli incontri che
abbiamo avuto all'Ufficio del Lavoro con i responsabili della Rav
un impegno affinché essi operassero presso le imprese in questo
senso.
Invece, per i 93 dipendenti del gruppo, 74 della Freydoz
Giordano, 10 della Geoval, 9 della Cave di Fleuran, la situazione è
più complicata nel senso che a tutt'oggi non siamo in grado di
prevedere quale evoluzione definitiva avrà la situazione del
gruppo.
Stiamo valutando, su suggerimento delle organizzazioni
sindacali, la possibilità di mettere in atto dei meccanismi che
prevedano l'assunzione di parte di questi dipendenti licenziati
presso imprese che appalteranno nuovi lavori nel prossimo
futuro.
Presidente
Ha chiesto di parlare il Consigliere
Lanièce.
Lanièce (DC)
Mi devo dichiarare parzialmente
soddisfatto per l'illustrazione dell'Assessore tenendo conto che
per avere la situazione precisa dell'occupazione bisogna dipendere
dagli uffici competenti.
Sembra che questi dati non corrispondano esattamente alle
notizie in nostro possesso. Sembra che la situazione sia più grave
e che ci siano altre ditte che hanno provveduto a fare dei
licenziamenti. Il pericolo delle imprese che arrivano da fuori non
è tanto quello della concorrenza negli appalti, ma il fatto che
queste cerchino di acquistare le imprese locali.
Io spero che quanto prima ci sia una ripresa dell'attività e che
le imprese che già operano in Valle d'Aosta possano continuare ad
operare senza essere obbligate o attirate da offerte anche
abbastanza allettanti a cedere le loro iscrizioni ad imprese
esterne, perché i risultati finora sono tutt'altro che
soddisfacenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK