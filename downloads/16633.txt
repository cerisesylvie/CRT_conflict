Consiglio Regionale della Valle d'Aosta - Oggetto del Consiglio n. 3050 del 25 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula
Oggetto del Consiglio n. 3050 del 25 marzo 1998 - Resoconto
SEDUTA ANTIMERIDIANA DEL 26 MARZO 1998
OGGETTO N. 3050/X Disegno di legge: "Rideterminazione della
spesa sanitaria regionale di parte corrente per l'anno 1998".
Articolo 1 (Rideterminazione della spesa sanitaria
regionale)
1. La spesa sanitaria regionale di parte corrente determinata,
per l'anno 1998, in lire 226.380 milioni dall'articolo 13, comma 1,
della legge regionale 17 dicembre 1997, n. 41 (Legge finanziaria
per gli anni 1998/2000), è rideterminata, per l'anno 1998, in lire
246.380 milioni, di cui 235.000 milioni per trasferimenti all'Unità
sanitaria locale (USL) per il finanziamento delle spese correnti
quale quota indistinta (cap. 59900), rimanendo invariati gli altri
trasferimenti ed interventi previsti dall'articolo 13, comma 1,
lett. b), c), d) ed e), della legge regionale 41/1997.
Articolo 2 (Disposizioni finanziarie)
1. All'aumento del finanziamento delle spese correnti dell'USL
previsto dall'articolo 1, la Regione fa fronte con l'importo di
lire 20.000.000.000 iscritto al capitolo 69000 (Fondo globale per
il finanziamento di spese correnti) di cui all'allegato 1,
accantonamento A.3 (Ripiano disavanzo USL), al bilancio di
previsione per l'anno finanziario 1998.
Articolo 3 (Variazioni di bilancio)
1. Alla parte spesa del bilancio di previsione della Regione per
l'anno 1998 sono apportate le seguenti variazioni:
a) in diminuzione:
cap. 69000: "Fondo globale per il finanziamento di spese
correnti"
lire 20.000.000.000;
b) in aumento:
cap. 59900: "Trasferimento all'Unità sanitaria locale per il
finanziamento delle spese correnti"
lire 20.000.000.000.
Articolo 4 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Rini.
Rini (UV) Ai sensi di quanto previsto dall'articolo 5 del d.lgs.
n. 502/92 circa la necessità di predisporre un bilancio finalizzato
alla gestione economico-patrimoniale dell'attività, si pone
l'esigenza per l'Amministrazione regionale di passare ad un
finanziamento nella gestione dell'USL su base prospettica, la cui
elaborazione risulta peraltro allo stato attuale non adottabile per
carenza delle necessarie informazioni sui costi e sui volumi di
attività specifici sostenuti dall'USL della Valle d'Aosta.
Ai fini dell'applicazione della legge n. 19/96, l'USL ha
predisposto ed attuato un apposito programma finalizzato
all'individuazione della contabilità di tipo
economico-patrimoniale, a decorrere dal 1° gennaio ?98.
La Giunta regionale, nell'ambito delle proprie funzioni di
programmazione e di indirizzo all'USL, ed in vista
dell'assegnazione ed erogazione delle risorse finanziarie, ha
ritenuto che la determinazione di criteri e modalità relativi alla
tenuta della suddetta contabilità dovesse essere effettuata sulla
base dei risultati ottenuti dall'USL con l'attuazione del
sopracitato programma e che pertanto in sede di primo utilizzo
della suddetta contabilità fosse opportuno che l'USL, a
completamento della propria attività progettuale, proseguisse nello
sviluppo di proprie iniziative sperimentali, dirette all'adozione a
regime del nuovo sistema di contabilità, presentando a tal fine
apposite proposte.
La Giunta regionale con delibera n. 203 del 26 gennaio 1998
dettava quindi disposizioni all'USL ai fini della definizione del
contratto di programma e per l'adozione del bilancio di previsione
per l'anno finanziario ?98. In tale deliberazione si evidenziava
che, per quanto concerne la spesa sanitaria regionale di parte
corrente per il ?98 è stato determinato un finanziamento di lire
221.380.000, di cui 218.950.000 da trasferire all'USL della Valle
d'Aosta, al quale vanno aggiunte le entrate proprie nonché quelle
derivanti dalla mobilità al netto dell'importo di 2 miliardi che
costituisce entrata della Regione.
Per quanto concerne le spese in conto capitale, è previsto un
finanziamento complessivo di lire 38.007 milioni, di cui 5 miliardi
da trasferire all'USL per la manutenzione straordinaria e
l'adeguamento tecnologico delle strutture ospedaliere,
l'adeguamento tecnologico delle apparecchiature sanitarie e
l'attuazione del programma in materia di edilizia sanitaria, di cui
all'articolo 20 della legge n. 67/88, approvato con delibera della
Giunta n. 875 del 28 gennaio 1990 e n. 3320 del 22 settembre
1997.
Si evidenzia poi che per l'anno ?97, sulla base del bilancio di
previsione per tale esercizio l'USL ha previsto una spesa di
285.500 milioni, approvata con deliberazione della Giunta regionale
n. 1759 del maggio ?97, e che con delibera n. 2658 del novembre ?97
ha indicato un maggiore fabbisogno di spesa corrente per tale
esercizio, pari a 59mila milioni rispetto al finanziamento di
221.171 milioni. Parte di tale maggiore fabbisogno è da collegarsi
alla maggiore spesa dovuta per arretrati contrattuali del personale
dipendente e convenzionato per un importo di circa 18 miliardi a
cui vanno aggiunti gli oneri per mobilità passiva relativa all'anno
?95, pari a 4.776 milioni, per un totale complessivo di circa 23
miliardi.
Nell'anno ?97 sono stati trasferiti all'USL della Valle d'Aosta
fondi per un importo di 221.171 milioni che, sommati al prevedibile
disavanzo, portano la spesa corrente effettiva dell'USL per il ?97
a un totale non inferiore a 276.000 milioni.
Sulla base di stime effettuate dall'USL, la spesa corrente per
il ?98 necessita di un finanziamento di almeno 272 miliardi,
maggiore di circa 900 milioni rispetto alla presumibile spesa
effettiva propria del ?97, stimata in 253 miliardi.
Si evidenzia ancora che le entrate proprie stimate ammontano a
lire 10mila milioni e che, per quanto concerne la mobilità
sanitaria, sulla base di dati rilevati per il ?95-?96-'97, è
prevedibile un saldo attivo di circa 5 miliardi per cui l'ammontare
complessivo delle entrate può essere calcolato in 15.000
milioni.
I dati relativi alla mobilità sanitaria devono essere oggetto di
approfondimento e di corretta determinazione a livello regionale ed
appare opportuno calcolare tale disponibilità sull'importo presunto
di 5 miliardi da cui vanno detratti i 2 miliardi per mobilità
attiva da introitare da parte della Regione.
Alla luce di quanto sopra, la Giunta regionale riteneva di
determinare in 228.950 milioni il finanziamento disponibile per
l'USL per l'esercizio ?98, a cui può essere aggiunta la prevedibile
disponibilità di 3 miliardi per entrate proprie da mobilità attiva,
al netto della quota introitata dalla Regione per un totale
complessivo di 231.950 milioni.
Poiché rispetto al fabbisogno per l'anno ?98, stimato dall'USL
in 272.000 milioni, vi è una minore disponibilità di 40,050
miliardi, considerato che, sulla base dei suddetti dati, si pone
l'esigenza di mantenere i livelli di assistenza in corso e la
necessità di non determinare ulteriori condizioni di disavanzo
nella gestione USL, si richiama la legge finanziaria per il ?98 con
cui vengono disposti obiettivi di risparmio sulla spesa in atto per
quanto concerne l'acquisto di beni e servizi, il personale
dipendente convenzionato e l'assistenza farmaceutica e il piano
socio-sanitario regionale ?97-?99, la cui attuazione determina un
processo di razionalizzazione dell'organizzazione e gestione dei
servizi dell'USL con risultati di miglioramento della qualità delle
prestazioni e di contenimento dei costi.
Concludendo, l'adozione del presente disegno di legge nasce dal
fatto che con la delibera n. 203 del 26 gennaio 1998 la Giunta
regionale ha fissato all'USL per il ?98 un limite di spesa
invalicabile sulla cui certezza e disponibilità l'USL deve
sviluppare la propria programmazione aziendale e il proprio
bilancio, limite di spesa che è stato identificato nella spesa
sanitaria regionale di parte corrente, determinata dall'articolo
13, comma 1, della legge 17 dicembre 1997 n. 41, aumentata di 20
miliardi, disponibili nell'ambito dei fondi globali ai fini del
riparto del disavanzo dell'USL. L'articolo 1 del presente disegno
di legge provvede quindi a rideterminare con l'aumento di 20
miliardi, tratti dai fondi globali, la spesa sanitaria regionale di
parte corrente che era determinata in 226.380 milioni, legge di
bilancio per il ?98. I 20 miliardi di aumento sono trasferiti
all'USL per il finanziamento delle spese correnti quale quota
indistinta che era originariamente prevista in 215.000 milioni,
mentre gli altri trasferimenti rimangono invariati.
Presidente È aperta la discussione generale. Ha chiesto la
parola il Consigliere Chiarello.
Chiarello (RC) Signor Assessore, sulla sanità vorrei farle una
domanda. Dato che si parla di rifinanziamento, sono venuto in
possesso di un libriccino, non sappiamo chi l'abbia finanziato e
dove sia finito. Si sa che costa una ventina di milioni, se non di
più, probabilmente è in qualche scatola dell'Assessorato. Allora
chiedo, dato che ci sono rifinanziamenti, come ha spiegato il
Consigliere Rini, per sanare i maggiori costi, vorrei capire come
mai questa pubblicazione - che a mio parere è anche una buona
pubblicazione perché l'ho letta - da un anno non è distribuita e
dove è ferma.
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Ho chiesto al Consigliere di farmi avere
quest'opuscolo perché non riuscivo a capire di cosa si trattava. La
domanda è molto interessante perché quest'opuscolo è stato stampato
dalla Consulta regionale femminile e riguarda consigli pratici per
una gravidanza serena. È stato stampato lo scorso anno con il
patrocinio ma senza finanziamento dell'Assessorato regionale della
sanità.
La domanda del Consigliere Chiarello mi dà l'occasione per dire
che mi sono arrivate delle informazioni che, se vere, sono
gravissime. Questo libriccino è stato immediatamente tolto dalla
circolazione in Valle d'Aosta su disposizione mia lo scorso anno
perché, contrariamente alla bozza che era stata trasmessa
all'Assessorato, nel documento si invitava velatamente la
cittadinanza, le donne in particolare a verificare con attenzione
la necessità delle vaccinazioni facoltative e obbligatorie quando
tutta l'impostazione dell'Assessorato e dell'USL è che le
vaccinazioni obbligatorie vanno fatte. Siccome questo documento era
stato stampato senza il visto "si stampi" da parte dell'Assessorato
regionale della sanità, è stato messo fuori dalla circolazione in
Valle d'Aosta. Risulterebbe - sono notizie della settimana scorsa -
che lo stesso documento sta circolando in Piemonte dopo che è stato
tagliato il logo della Valle d'Aosta e il patrocinio
dell'Assessorato della sanità. Sto facendo queste verifiche perché,
se sono vere, ci sono gli estremi per interventi da parte di altri
organi, indipendentemente dal discorso di merito: vaccinazioni
obbligatorie, vaccinazioni facoltative.
Comunque confermo che l'Assessorato aveva dato il patrocinio, ma
era stata una spesa sostenuta totalmente dalla Consulta, spesa che
dovrebbe rientrare nel bilancio consuntivo della Consulta femminile
che questo Consiglio o ha già approvato o dovrà approvare.
L'Assessorato lo ha bloccato, le notizie della settimana scorsa
sono di questo genere, sto facendo accertamenti.
Presidente Ha chiesto la parola il Consigliere Chiarello per
dichiarazione di voto.
Chiarello (RC) Assessore, lei ha toccato il tasto delle
vaccinazioni; nel suo piano sanitario regionale si parla di
vaccinazioni facoltative ed è quello che è scritto in questo
libriccino. È la stessa definizione che è scritta sul PSR.
Presidente Si passa all'esame dell'articolato.
Pongo in votazione l'articolo 1:
Presenti: 25
Votanti e favorevoli: 20
Astenuti: 5 (Collé, Lanivi, Marguerettaz, Parisi, Tibaldi)
Presidente Pongo in votazione l'articolo 2:
Presenti: 25
Votanti e favorevoli: 20
Astenuti: 5 (Collé, Lanivi, Marguerettaz, Parisi, Tibaldi)
Presidente Pongo in votazione l'articolo 3:
Presenti: 25
Votanti e favorevoli: 20
Astenuti: 5 (Collé, Lanivi, Marguerettaz, Parisi, Tibaldi)
Presidente Pongo in votazione l'articolo 4:
Presenti: 25
Votanti e favorevoli: 20
Astenuti: 5 (Collé, Lanivi, Marguerettaz, Parisi, Tibaldi)
Presidente Pongo in votazione la legge nel suo complesso:
Presenti: 25
Votanti e favorevoli: 19
Astenuti: 6 (Chiarello, Collé, Lanivi, Marguerettaz, Parisi,
Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK