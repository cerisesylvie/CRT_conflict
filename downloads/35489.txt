Consiglio Regionale della Valle d'Aosta - Oggetto del Consiglio n. 9 del 5 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 9 del 5 luglio 2013 - Resoconto
OBJET N° 9/XIV - Illustration du programme de gouvernement
par le candidat à la charge de Président de la Région, proposition
du nombre et de l'articulation des Assessorats et des noms des
membres du Gouvernement régional.
Président -
A demandé la parole le collègue Bertin, pour
une motion d'ordre.
Bertin (ALPE)
- Grazie Presidente.
Intervengo per una mozione d'ordine a nome dei gruppi consiliari
che hanno sottoscritto l'ordine del giorno che abbiamo presentato
alla Presidenza alcuni minuti fa, chiedo che l'ordine del giorno,
la discussione al punto 3 relativa all'elezione del Presidente
della Regione, sia anticipata adesso in quanto in questo periodo in
Valle d'Aosta sta emergendo sempre più un problema di legalità,
questo stesso Consiglio regionale ha concluso i lavori della
legislatura su una discussione della Commissione speciale per
l'esame del fenomeno mafioso, una discussione che ha evidenziato un
quadro preoccupante riguardo alla presenza della 'ndrangheta nella
nostra regione. In ultimo in questi giorni stanno comparendo nuovi
preoccupanti episodi, testimoni in ultimo, come dicevo...l'arresto
alcuni giorni fa di quattro persone con l'accusa di tentata
estorsione ed altri reati, tra l'altro, anche tentato omicidio,
tutti reati contestati anche con l'aggravante prevista dal metodo
mafioso. Da quest'inchiesta emergono anche chiaramente dei legami
diretti tra componenti di importanti famiglie della 'ndrangheta
calabrese di questi pericolosi soggetti. Ricordiamo tra l'altro che
nel gennaio scorso la sentenza di condanna del GUP relativa al
processo
Tempus Venit
per i tentativi di estorsione ben
conosciuti ha applicato per la prima volta in Valle d'Aosta
l'articolo 416 bis, vale a dire l'aggravante di natura mafiosa per
episodi avvenuti, realizzati da persone operanti in Valle d'Aosta,
vale a dire per la prima volta in Valle d'Aosta vi è stata una
sentenza per mafia, per le intercettazioni telefoniche...
Presidente
- Scusi...
Bertin (ALPE)
- ...è emerso un quadro inquietante di una
certa politica che, come avevamo visto sempre da queste
intercettazioni, ha avuto dei legami con...
Presidente
- ...collega, scusi, eh, se solo lei mi
esplicita la mozione d'ordine, noi, così come da Regolamento la
mettiamo a votazione: uno a favore uno contrario, poi
l'illustrazione dell'ordine del giorno, anche perché non abbiamo
ancora aperto...
Bertin (ALPE)
- ...le spiego soltanto le ragioni
dell'anticipazione...
Presidente
- Senza entrare nel merito che tratteremo
dopo.
Bertin (ALPE)
- ...le ragioni di questo clima, tra
l'altro è stato evidenziato anche dalle intercettazioni emerse nel
periodo pre-elettorale dalla candidatura di personaggi che hanno
avuto questi legami, una necessità che la politica stia distante
dalla 'ndrangheta, dobbiamo dare un messaggio chiaro alla
popolazione, soprattutto dobbiamo evitare di commettere certi
errori. È importante anticipare la discussione in quanto bisogna
evitare che certe scelte che potremmo assumere questa mattina
danneggino il buon nome e l'immagine della nostra Regione. I
Consiglieri implicati in indagini riconducibili direttamente o
indirettamente alla criminalità organizzata di stampo mafioso
pertanto, a nostro avviso, non dovrebbero assumere degli incarichi
in Giunta e su quest'aspetto il Consiglio dovrebbe esprimersi ed
esprimersi prima di iniziare una votazione.
Presidente
- Bene, quindi abbiamo capito la sua richiesta
della mozione d'ordine. Facciamo distribuire l'ordine del giorno,
chiedo anche che venga aperto il punto, perché ancora non avevamo
aperto la discussione sul punto 3 all'ordine del giorno.
Dopo la richiesta avanzata, chiedo quindi che vi esprimiate uno
a favore e uno contro a questa richiesta della mozione d'ordine,
metteremo in votazione la mozione d'ordine. Ha chiesto la parola il
collega Ferrero.
Ferrero (M5S)
- Grazie Presidente.
Beh, il sostegno del Movimento Cinque Stelle, a nome in questo
caso di Union Valdôtaine Progressiste, ALPE e PD-Sinistra
Valdostana, è incondizionato. Abbiamo posto un problema, che è un
problema che noi abbiamo tutti molto a cuore: il problema di
legalità, dalla legalità si passa per poi effettuare qualsiasi
azione successiva. In questo periodo in cui la cronaca nazionale e
quella valdostana hanno dato un segnale che è decisamente
preoccupante, è necessario...secondo noi, è indispensabile che da
parte del Consiglio regionale venga un tipo di azione che sia
irreprensibile da questo punto di vista, i cittadini si aspettano
un cambio di direzione e noi in questo senso dobbiamo andare. Il
cambio di direzione, in una situazione complicata come quella
valdostana, in cui oggi abbiamo avuto la certezza di infiltrazioni
della 'ndrangheta calabrese profonde all'interno del nostro sistema
economico e contaminazioni...
Presidente
- Collega Ferrero, invito solo anche lei ad
esprimersi solamente sulla richiesta della mozione d'ordine e poi
sul contenuto ci esprimeremo in un altro momento. Solo se è a
favore o contro e le motivazioni.
Ferrero (M5S)
- ...certamente. Ovviamente siamo a favore
di questo.
Presidente
- Grazie. Ha chiesto la parola il collega
Perron.
Perron (UV)
- Solo per dire che consideriamo, considero
irrituale un procedimento di questo genere, pertanto noi ci
esprimeremo contro quest'ordine del giorno ed invitiamo la
Presidenza a procedere secondo...
Presidente
- Non è se accettano la discussione, è ovvio
che è accettata se...la discussione anticipata, metteremo in
votazione la discussione anticipata o la discussione ordinaria come
da Regolamento. Prego.
Perron (UV)
- ...dal mio punto di vista, sono perché si
proceda secondo quanto stabilito dal calendario di convocazione del
Consiglio.
Presidente
- Mettiamo in votazione. Purtroppo, colleghi,
vi devo chiedere di votare per alzata di mano, perché con una
postazione naturalmente ancora non ricomposta, ognuno con una
singola postazione...non abbiamo abbastanza votazioni
elettroniche... Invito ad alzare la mano chi è a favore della
mozione d'ordine illustrata dal collega Bertin. Chi è
contrario?
Favorevoli: 17
Contrari: 18
La mozione d'ordine non è approvata.
Continuiamo quindi con l'ordine del giorno ordinario. Ricordo
che il Presidente della Regione è eletto dal Consiglio regionale
fra i suoi componenti, il candidato alla carica di Presidente deve
illustrare al Consiglio il programma di governo, proporre il numero
e l'articolazione degli Assessorati e proporre i nominativi dei
componenti della Giunta ed indicare tra essi il Vice-presidente. Ci
sono richieste di intervento? La parola al collega Perron.
Perron (UV)
- Pour proposer, au nom de l'Union Valdôtaine
et de la Stella Alpina, le Conseiller Augusto Rollandin à recouvrir
la charge de Président de la Région.
Président
- Merci. La parole au collègue Rollandin.
Rollandin (UV)
- Merci Présidente.
La XIV
e
législature, que nous avons aujourd'hui
l'honneur d'ouvrir en qualité de Conseillers régionaux et de
représentants du peuple valdôtain, s'inscrit dans un contexte
délicat, marqué par la crise économique qui depuis 2008 frappe
l'Europe, l'Italie et la Vallée d'Aoste. Nous connaissons toute
cette situation, dont les effets ont au cours de ces dernières
années affecté nos choix en qualité d'élus régionaux et locaux et
ces effets, qui conditionnent la vie quotidienne, nous les voyons
tous les jours et nous les verrons, malheureusement, encore pendant
les mois qui viennent au niveau des familles comme des individus,
au niveau de tous les citoyens, de tous les valdôtains. Pourtant,
face à la tempête qui a secoué les marchés et miné les institutions
à tous les niveaux, face aux difficultés qui ont frappé la chute de
la production, la perte de tant d'emplois, la montée du malaise
social et la naissance de nouvelles formes de pauvreté, dans ce
cadre général que l'on peut sans exagérer qualifier de douloureux,
la Vallée d'Aoste a jusqu'à présent su résister. Nous sommes
parvenus à tenir notre cap et à rester fermement axés sur l'avenir.
Nous avons su réagir tous ensemble en nous soutenant
réciproquement, afin de continuer à exister en tant que Région
autonome et en tant que communauté et cela n'a été ni facile, ni
évident, mais je pense pouvoir dire avec satisfaction que nous y
sommes parvenus, que les valdôtains ont été capables de réagir, le
Conseil et le Gouvernement de la Région, les Communes, le monde des
entreprises et de la production, les associations, tous ensemble.
Nous sommes parvenus à maintenir notre qualité de vie à un bon
niveau et surtout à conserver des services adaptés aux plus
défavorisés. Nous avons su limiter, ou encaisser les répercussions
de la crise mieux que beaucoup d'autres. Notre produit intérieur
brut a chuté à 1,8 pour cent, alors que pour l'Italie est à 2,4
pour cent. Aujourd'hui la Vallée d'Aoste enregistre un taux de
chômage de 7,1 pour cent face au 10,1 pour cent de l'Italie et ce
sont là que deux indicateurs macro-économiques à titre
d'exemple.
Gouverner alors que les ressources disponibles ne cessent de
diminuer n'a pas été chose facile, surtout compte tenu de
l'incertitude qui a entouré nos capacités de dépense, lesquelles
ont été amputées sans préavis, ni concertation de 35 pour cent par
rapport à 2008 du fait des corrections répétées apportées au budget
par le Gouvernement italien et de ce pacte de stabilité irrationnel
que nous avons été tenus à respecter, une contrainte qui
correspondait peut-être aux paramètres européens, mais qui n'était
certainement pas adaptée à une petite région de montagne comme la
nôtre. Non, cela n'a pas été facile, mais nous l'avons fait grâce à
notre autonomie et à notre capacité d'autogouvernement responsable
et solidaire. Nous avons fait d'importantes économies au niveau du
fonctionnement de l'administration publique, nous avons investi
dans ces travaux et des réalisations susceptibles de valoriser
notre territoire, tout en permettant une meilleure distribution de
la richesse, nous avons allégé les dépenses liées à nos initiatives
de représentation en consacrant nos ressources au domaine social,
aux personnes âgées et aux jeunes. Nous avons supprimé quelque
exposition ou manifestation et réduit, voire annulé, les
déplacements et les grands événements. Quant aux subventions, elles
ont été réajustées et attribuées en fonction des tranches du revenu
et des mérites. Voilà comme nous avons réussi à faire des économies
sans pénaliser ceux qui ont vraiment besoin d'aide et sans réduire
les ressources destinées au développement de notre Vallée.
Un mix de sobriété...di sobrietà e di austerità sono gli
ingredienti che non ci hanno portato grandi simpatie, ma che
comunque si sono verificati. I valdostani sanno qual è l'importanza
dell'autonomia tramandata dai nostri padri, sanno qual è
l'importanza di potersi autogovernare sulla base di un diritto
costituzionalmente riconosciuto e di risorse finanziarie certe,
garantite da un valido sistema federalista. Le nostre risorse, che
pure abbiamo salvaguardato nell'ambito del nuovo riparto fiscale
concordato con lo Stato, sono state e sono messe costantemente in
discussione. La nostra autonomia politica è continuamente oggetto
di attacchi e di tentativi di erosione da parte delle leggi dello
Stato, che sovente trovano appoggio in una giurisprudenza
costituzionale che fa prevalere principi quali il coordinamento
della finanza pubblica e l'ordinamento civile, anziché il rispetto
puntuale delle ragioni storiche delle autonomie speciali. Se la
Valle d'Aosta non saprà dimostrarsi unita e coesa, il rischio è che
la sua identità politico-amministrativa venga cancellata. L'alibi
sarà la crisi economica, ma il disegno di svuotare di significato
il nostro Statuto speciale è tracciato già oggi, purtroppo, ben più
che soltanto abbozzato.
Personalmente ho sempre creduto e credo che la Valle d'Aosta sia
una parte d'Italia e sia anche un importante laboratorio politico
per un Paese che dovrebbe trovare nel federalismo un nuovo slancio
e un più forte sentimento nazionale, ma credo anche che la Valle
d'Aosta debba continuare ad esistere con la sua identità, con le
sue prerogative, con la sua dignità, che mai devono essere sminuite
ed ignorate, mai devono essere turbate nella loro espressione di
autogoverno, questo è il diritto che ci ha riconosciuto e ci ha
confermato la storia.
Sulla base di queste premesse, il programma di governo per la
XIV legislatura sviluppa il programma elettorale presentato dalle
forze autonomiste in occasione delle elezioni del 26 maggio 2013,
così come integrato ed affinato nel corso degli incontri elettorali
e nel confronto con i cittadini e con i diversi soggetti.
Nell'azione di governo, ma anche nella loro attività in seno al
Consiglio regionale le forze autonomiste si propongono di operare
in piena continuità con quanto fatto nel corso della XIII
legislatura, tenendo comunque conto delle nuove sfide e delle
conseguenze della crisi. Obiettivo prioritario è quello di
rinforzare e rinsaldare le nostre radici - la nostra identità
linguistica e culturale e la nostra autonomia costituzionale - per
meglio assicurare benessere e sviluppo alla Valle d'Aosta e ai
valdostani. Per fare ciò, l'Union Valdôtaine e la Stella Alpina
intendono:
- lavorare in ogni momento e in ogni ambito nella convinzione
che l'autonomia speciale è sia "valore", a riconoscimento delle
nostre particolarità, sia "strumento", essenziale per costruire il
nostro autogoverno ed assumere scelte e responsabilità in favore di
tutti i valdostani;
- difendere e valorizzare il nostro particolarismo linguistico e
culturale, così come la nostra specialità montanara, che sono alla
base della nostra specialità politica;
- rafforzare il dialogo e le relazioni con le altre comunità
alpine e di montagna, in Italia e in Europa, così come con le
Regioni, i Paesi e le Comunità francofone;
- valorizzare il sistema valdostano delle autonomie, fondato su
due livelli di governo - i Comuni e la Regione - entrambi
impegnati, con pari dignità e responsabilità, ad operare per il
bene della Valle d'Aosta e dei valdostani;
- investire ancora di più in un modello di governo del
territorio che sia nello stesso tempo: riconoscimento e
valorizzazione del ruolo degli Enti locali, consapevolezza
dell'importanza dell'ambiente e delle risorse idriche e del
delicato equilibrio naturale della montagna, vivibilità (in termini
di lavoro, infrastrutture e servizi) delle valli, ma sempre in
un'ottica di sostenibilità ambientale, valorizzazione del
patrimonio culturale della Valle d'Aosta nel suo insieme, grazie ad
adeguate politiche di marketing territoriale;
- chiedere, in ogni sede italiana ed europea, il pieno
riconoscimento delle specificità della montagna, tra le quali gli
evidenti sovraccosti relativi ai servizi offerti e quelli che
gravano su ogni settore dell'economia e della vita delle famiglie.
Deve essere chiaro che la montagna ha necessità di regole
specifiche, perché particolare è la sua situazione climatica,
orografica ed economica. Una situazione che non può essere ignorata
per la dignità e il riconoscimento dell'impegno dei montanari e per
non correre il rischio di sviluppare tutte le conseguenze negative
generate dall'abbandono della montagna in termini di assetto
idrogeologico, di energia, di vie di comunicazione ed economiche in
genere;
- continuare ad intervenire, in questa particolare fase, per
controbilanciare gli effetti negativi della crisi, attivando le
necessarie misure di aiuto sociale in favore delle famiglie e dei
più bisognosi, ma anche cercando di porre le basi per un nuovo
sviluppo in grado di creare lavoro, benessere, fiducia nel domani
soprattutto per le giovani generazioni;
- operare sempre secondo i principi che sono alla base della
loro identità politica, così come dell'identità valdostana e dei
sistemi realmente federalisti, tra cui l'autonomia, la
partecipazione, il confronto, la solidarietà, la sussidiarietà, la
coesione, l'onestà, la sobrietà e la responsabilità.
Se in questi punti sono racchiusi metodo e principi secondo i
quali intendiamo operare, di seguito riprendo le priorità che
abbiamo indicato in diversi ambiti di attività, si tratta di ambiti
normalmente compositi, volutamente organizzati in maniera complessa
e trasversale allo scopo di evidenziare...e non si riferiscono ad
un solo Assessorato, bensì alla Giunta nel suo insieme a rilievo
della collegialità del lavoro dell'Esecutivo e della permanente
condivisione degli argomenti tra tutti i Consiglieri di
maggioranza, così come tra Giunta e Consiglio. Li elenco prima di
svilupparsi in rigoroso ordine alfabetico, salvo la voce
"autonomia", la quale, per la sua irrinunciabile importanza, viene
anteposta a tutte le altre: autonomia, rapporti con lo Stato e
l'Europa; agricoltura; ambiente, energia e territorio;
amministrazione e governo della Regione; attività produttive,
innovazione e politiche del lavoro; cultura, identità e lingue;
famiglia, coesione sociale, sanità e benessere; lavori pubblici;
scuola, formazione e università; sicurezza; trasporti e viabilità;
turismo, commercio e sport.
Autonomia e rapporti con lo Stato e con l'Europa:
- difendere e rafforzare lo Statuto speciale, anche operando con
determinazione affinché sia prevista, per ogni sua modifica, la
necessaria e preventiva "intesa" da parte del Consiglio
regionale;
- improntare i rapporti con lo Stato secondo i principi di pari
dignità e di reciproco rispetto dei ruoli, nella ricerca di un
dialogo e di un confronto costruttivi, ma senza rinunciare ad
attivare ogni opportuna forma di tutela del nostro ordinamento in
caso di presunta violazione delle nostre prerogative di
autogoverno;
- ricostituire la Commissione paritetica Stato-Regione prevista
dall'articolo 48 bis dello Statuto speciale, rafforzandone il ruolo
di strumento privilegiato per la salvaguardia e la valorizzazione
del nostro ordinamento regionale, in specie negli ambiti
imprescindibili, quali, tra gli altri, l'ordinamento linguistico,
la "zona franca", l'autonomia finanziaria della Valle d'Aosta in un
contesto di vero "federalismo fiscale", l'autonomia normativa della
Regione in materia di finanze e di Enti locali, la specificità
della montagna;
- operare, in seno agli organismi di rappresentanza
interregionale, per lo sviluppo del federalismo e per la
salvaguardia della Valle d'Aosta e delle autonomie speciali,
sviluppando forme di cooperazione e di condivisione rafforzata con
le Regioni e le Province autonome dell'arco alpino che con noi
condividono le principali problematiche: frontiera, montagna,
cultura e lingue;
- operare in stretto e costante rapporto con il Senatore e il
Deputato della Valle d'Aosta, affinché l'attività di Governo e del
Parlamento, così come le riforme che si stanno profilando, tengano
sempre in considerazione le nostre peculiarità. In particolare
dovrà essere assicurata la rappresentanza della Regione al
Parlamento italiano, come già oggi, e dovrà essere riconosciuto il
diritto della Valle d'Aosta ad esprimere un proprio rappresentante
nel Parlamento europeo;
- in Europa partecipare attivamente agli organismi di
rappresentanza regionale, in seno all'Unione europea (Comitato
delle Regioni) e al Consiglio d'Europa (Congresso dei poteri locali
e regionali), cercare di orientare e di utilizzare al meglio le
risorse messe a disposizione nel quadro dei fondi e dei programmi
europei, concretizzare la nascita e lo sviluppo di una macroregione
delle Alpi in grado di farsi portavoce delle Regioni alpine.
Agricoltura:
- completare l'attuazione del piano di sviluppo rurale 2007-2013
e definire quello per gli anni 2014-2020, da fondarsi su alcune
priorità, quali l'avvicendamento generazionale degli addetti del
settore e i giovani agricoltori, l'ambiente e la gestione del
territorio, la qualità e la diversificazione delle produzioni;
- continuare nell'azione di riordino fondiario e di sostegno al
mantenimento e allo sviluppo delle infrastrutturazioni agricole,
per i benefici che le medesime possono produrre sia in termini di
assetto del territorio, sia di capacità produttiva delle nostre
aziende;
- sostenere il settore zootecnico, in particolare investendo per
rivalutare sul mercato i nostri prodotti lattiero-caseari e i
prodotti agricoli d'alpeggio;
- garantire in ogni ambito le produzioni di qualità, con
adeguata attenzione al settore vitivinicolo, anziché anche
attraverso politiche di esclusione degli OGM, la valorizzazione dei
prodotti a "chilometro zero", il sostegno alla diffusione
dell'agricoltura biologica e biodinamica;
- concretizzare una reale e sempre maggiore semplificazione
delle procedure burocratiche e, laddove ciò non sia possibile,
sostenere gli operatori del settore in queste incombenze;
- promuovere le attività complementari e di sostegno alla
produzione agricola e all'allevamento, in grado di assicurare
reddito alle aziende e nel contempo garantire positive ricadute in
termini di immagine alla Valle d'Aosta, tra le quali la
"pluriattività" degli operatori; trasformazione, promozione e
commercializzazione dei prodotti; nuove colture, quali erbe
officinali e piccoli frutti; agriturismo e ospitalità rurali in
genere, attività didattiche e ricreative;
- promuovere la gestione e la messa a frutto delle risorse
boschive attraverso iniziative mirate alla rivalutazione di questo
settore.
Ambiente, energia, territorio:
- sviluppare percorsi di "educazione ambientale", diretti
principalmente ai giovani, ma anche a tutti i valdostani;
- definire la gestione dei rifiuti nel rispetto delle normative
in vigore e della volontà espressa dai valdostani con il referendum
propositivo regionale del 18 novembre 2012;
- investire nel riciclo e nella raccolta differenziata, con
particolare riguardo alla sua "qualità", e nelle politiche per la
riduzione degli imballaggi, allo scopo di ridurre la quantità di
rifiuti prodotti. Ricreare, comunque, e attuare soluzioni
all'avanguardia per lo smaltimento, nonché per il contenimento al
minimo della produzione di rifiuti, se necessario anche attraverso
lo strumento della legge regionale;
- monitorare e aggiornare in funzione delle nuove conoscenze
acquisite, il piano regionale per il risanamento, il miglioramento
e il mantenimento della qualità dell'aria;
- razionalizzare e semplificare la normativa in materia di cave
e miniere, così come quella in materia di acque minerali e termali
che ha evidenti ricadute positive sull'economia e sul turismo;
- prestare la massima attenzione all'utilizzo delle risorse
idriche ai fini ambientali ed energetici;
- in genere, contenere ogni forma di inquinamento possibile e
realizzare attività di recupero/riqualificazione delle situazioni
eventualmente compromesse, anche per quanto riguarda le grandi
infrastrutture di trasporto elettrico;
- favorire la diffusione di veicoli a basso inquinamento o
elettrici, anche attraverso mirate iniziative di
infrastrutturazione o di riorganizzazione degli assi viari, quali
le piste ciclabili, che incoraggino l'uso della bicicletta;
- valorizzare la diffusione della bioarchitettura, il sistema di
certificazione energetica degli edifici e la riqualificazione del
patrimonio immobiliare esistente, limitando così l'utilizzo delle
risorse, i consumi energetici e l'occupazione di nuovo territorio,
con indubbi vantaggi per l'ambiente, ma anche per le attività
produttive quali l'agricoltura e il turismo;
- continuare a sostenere la riduzione dei consumi energetici e
lo sviluppo delle fonti energetiche alternative e rinnovabili, nel
rispetto dell'ambiente, anche attraverso la razionalizzazione e la
semplificazione delle normative e delle forme di incentivazione
regionali;
- aggiornare il PTP e semplificare il quadro normativo in
materia di edilizia: norme più chiare e adempimenti burocratici più
comprensibili e leggeri assicurano il miglior perseguimento
dell'obiettivo, che è quello di giungere ad un assetto territoriale
che sia di garanzia per la tutela dell'ambiente naturale in pieno
equilibrio con le esigenze antropiche;
- completare la regionalizzazione delle funzioni in materia di
"catasto", con lo scopo di ridurre i tempi burocratici e di
semplificare le procedure a vantaggio dei cittadini, professionisti
e amministrazioni;
- continuare ad investire nelle attività di prevenzione dal
rischio idrogeologico del territorio, anche sviluppando i sistemi
di monitoraggio delle situazioni critiche con l'obiettivo di
migliorare la tutela delle popolazioni, senza peraltro sconvolgere
il loro quadro di vita quotidiano o comprometterne eccessivamente
gli interessi economici;
Amministrazione e governo della Regione:
- dare piena e concreta attuazione alla legge regionale n.
22/2010 e in specie al sistema di valutazione, anche verificando
l'eventuale esigenza di apportarvi ulteriori miglioramenti ed
adeguamenti, allo scopo di conseguire appieno il risultato di
un'amministrazione efficace ed efficiente, in grado di soddisfare e
di motivare i dipendenti, nonché di valorizzare l'attività degli
uffici in piena sintonia con le indicazioni e i programmi della
direzione politica;
- sviluppare adeguate e innovative politiche di formazione del
personale, riconoscendo il merito dell'autoformazione e sviluppando
percorsi pienamente calibrati sulle specificità del nostro
ordinamento e della nostra realtà;
- continuare nell'opera di semplificazione dei procedimenti in
favore del cittadino e delle imprese, con positive ricadute sulla
trasparenza, la legalità e la legittimazione delle azioni;
- concretizzare la Centrale unica di committenza, in accordo con
gli Enti locali e a servizio del sistema pubblico regionale, allo
scopo di razionalizzare processi e spese;
- riorganizzare il sistema dei controlli interni in materia di
fondi europei per ottimizzare l'utilizzo delle risorse e garantire
l'omogeneità delle attività di controllo espletate;
- definire adeguate strategie di sviluppo da sottoporre alle
società e agli enti strumentali, affinché la loro azione realizzi
concrete sinergie e converga sempre verso il risultato atteso dalla
Regione. Rispetto alle società e agli enti strumentali, si
procederà ad una progressiva razionalizzazione del sistema nel suo
insieme, come già avviato per gli impianti di risalita, nonché alla
riduzione dei componenti dei consigli di amministrazione;
- sviluppare politiche ed iniziative a favore della "legalità",
tra cui l'attivazione di un "tavolo" (presso il Consiglio regionale
e la Giunta) che monitori costantemente il fenomeno dell'eventuale
presenza della criminalità organizzata in Valle, allo scopo di
contrastarne radicalmente la diffusione;
- attivare, con tutte le forze politiche, il confronto per
verificare la validità e la condivisione del sistema normativo
vigente per l'elezione e la composizione...della Giunta, in
un'ottica di ulteriore riduzione dei costi della politica e di
maggiore efficacia dei processi di decisione e di governo;
- attivare con gli Enti locali un confronto per verificare ed
eventualmente...la normativa regionale che, con perno la legge 54,
ha creato il sistema delle autonomie della Valle d'Aosta.
Attività produttive, innovazione e politiche del lavoro:
- sostenere la produzione a "basso impatto" in una logica di
green economy
che rispetti ambiente e risorse nel produrre
ricchezza e benessere;
- favorire l'insediamento di nuove realtà produttive,
industriali e artigianali, il rafforzamento e l'ampliamento di
quelle già presenti, grazie anche ad attività di promozione e di
semplificazione, alla collaborazione con la
Chambre
, ad
adeguate iniziative di formazione e di inserimento al lavoro
definite con i rappresentanti dell'imprenditoria ed organizzazioni
sindacali;
- valorizzare il patrimonio immobiliare industriale e mettere in
rilievo l'attrattività del nostro territorio, grazie ad un'azione
sinergica condotta da Regione, Vallée d'Aoste Structure e
Finaosta;
- favorire l'accesso al credito, anche attraverso il sistema dei
Confidi;
- investire nella ricerca e nei prodotti innovativi, con lo
scopo di perseguire una sempre maggiore qualità delle produzioni,
consolidando le imprese locali, anche attraverso nuove imprese
dall'esterno e mettendo a frutto l'apporto offerto dalla
possibilità di forme di collaborazione con il Politecnico di Torino
a Verrès;
- assicurare lo sviluppo dell'artigianato di tradizione e
dell'imprenditoria giovanile;
- procedere con il completamento della rete di fibra ottica e
con la realizzazione della banda larga, così come con la diffusione
del Wi-Fi. Particolare attenzione sarà dedicata allo sviluppo delle
nuove tecnologie, alle reti e ai sistemi di comunicazione: dal
digitale terrestre alla carta stampata;
- dare attuazione al piano delle politiche del lavoro,
implementandolo ed affinandolo sulla base dell'esperienza e delle
esigenze che si manifestano, con particolare attenzione
all'inserimento dei giovani e dei disabili;
- favorire e sostenere la diffusione della cultura della
sicurezza e della salute sui luoghi di lavoro, anche sostenendo
adeguate campagne di informazione e iniziative di collaborazione
tra parte datoriale, INAIL, USL e Ispettorato del lavoro.
Cultura, identità e lingue:
- investire nella conservazione e nella valorizzazione del
"paesaggio" e del patrimonio culturale e monumentale, che sono allo
stesso tempo "memoria" della nostra comunità e fattori di
attrazione turistica;
- sviluppare una politica culturale che permetta la conoscenza
di questo vero e proprio patrimonio e la sua fruizione da parte di
tutti i valdostani;
- in rapporto con gli Enti locali, procedere ad una
razionalizzazione delle strutture culturali, quali musei,
biblioteche e archivi, allo scopo di migliorarne i relativi
risultati gestionali, ma anche di ottimizzarne la messa in sistema
e per una valida attrattiva per il turismo;
- realizzare mostre e iniziative di rilievo, quantitativamente
limitate, ma con un importante potenziale di richiamo per i
turisti, grazie anche a mirate politiche di comunicazione;
- promuovere e sostenere gli eventi culturali e promozionali sul
territorio, creando una cabina di regia tra Enti locali e Regione e
Assessorati;
- castelli, Forte di Bard, ma anche siti minerari, di
archeologia industriale e naturalistici saranno valorizzati sulla
base di un programma, con l'obiettivo di dare nuovo slancio
all'economia del territorio;
- in ambito legislativo si riaprirà la negoziazione con lo Stato
per ottenere le opportune norme di attuazione in materia di
ordinamento linguistico;
- dal 2013 al 2018 ricorrerà il 70° anniversario degli
importanti eventi che hanno portato allo Statuto di autonomia,
attraverso la lotta di liberazione e il sacrificio di tanti
valdostani. Sarà creato un apposito Comitato - con la
partecipazione degli Enti locali, dell'Istituto storico della
resistenza, della Società contemporanea e delle fondazioni che sono
interessate;
- massima attenzione continuerà ad essere dedicata alla
valorizzazione della componente francofona della nostra identità,
mantenendo e promuovendo le relazioni in seno agli organismi di
francofonia multilaterale, promuovendo e realizzando iniziative
dedicate, favorendo la realizzazione della trasmissione in Valle
d'Aosta di programmi televisivi e radiofonici in lingua francese.
Il francoprovenzale, le lingue e la cultura walser troveranno
anch'essi analoga rilevante collocazione nell'ambito delle
politiche culturali condotte dalla Regione.
Per quanto riguarda famiglia, coesione sociale, sanità e
benessere:
- promuovere la famiglia come soggetto sociale attivo,
prevedendo quindi modelli condivisi col mondo associazionistico di
ambito. Procedere anche alla variazione dell'IRSEE nella direzione
del quoziente familiare e della valutazione di impatto familiare,
prevedendo anche un equo sostegno alle famiglie e ai genitori
separati;
- continuare, attraverso gli uffici statistici regionali e gli
operatori sociali, nell'attenta analisi e monitoraggio
dell'andamento degli indicatori rilevanti per la società
valdostana;
- valorizzare il microcredito, il volontariato e tutti quegli
strumenti di supporto che permettono di assicurare alla persona e
alle famiglie la richiesta dignità;
- razionalizzare la spesa nei servizi sanitari, nell'ottica di
continuare a mantenere gli alti standard qualitativi che
caratterizzano il servizio in Valle d'Aosta;
- realizzare adeguate politiche di prevenzione e educative in
favore della salute e promuovere, laddove opportuno, le eventuali
sinergie con le medicine bionaturali;
- sostenere l'accesso all'abitazione per i meno abbienti;
- ridurre il Digital Divide attraverso mirate iniziative di
formazione, sostenere la diffusione di PC e Tablet affinché tutti,
anche gli anziani, possano trarre proficuo utilizzo delle nuove
tecnologie;
- realizzare adeguate politiche di genere in grado di favorire
la famiglia e il pieno inserimento sociale e lavorativo delle
donne, anche con una valida organizzazione degli asili-nido e con
dedicati istituti contrattuali (part-time, telelavoro) in seno
all'Amministrazione regionale e comparto;
- continuare a prestare la dovuta attenzione agli anziani e alla
loro cura, sostenendo la presenza delle strutture di accoglienza,
aiutando le famiglie che invece ritengono di potersi impegnare nel
mantenere l'anziano nel proprio ambito familiare;
- sostenere iniziative volte a guidare l'integrazione sociale
dei giovani e a svilupparne il senso civico, anche attraverso
un'adeguata valorizzazione dello strumento del servizio civile;
- seguire con attenzione la situazione dell'immigrazione, avendo
riguardo a creare sinergia tra le varie iniziative realizzate
nell'ambito delle diverse politiche pubbliche che si interessano
alla questione, allo scopo di ottimizzare i risultati e di
permettere un efficace coinvolgimento sociale e culturale degli
immigrati verso una loro reale integrazione.
Lavori pubblici:
- sostenere con ANAS la riqualificazione del tratto della
statale 26 dall'uscita autostradale di Aosta verso il capoluogo,
attraverso i Comuni di Quart e Saint-Christophe, migliorando
l'impatto visivo dell'accesso ad Aosta, con indubbi vantaggi per la
sicurezza della circolazione e per lo sviluppo delle attività
imprenditoriali poste nelle adiacenze di tale asse;
- continuare nell'opera di manutenzione del territorio e delle
opere già esistenti, privilegiando in questa fase di crisi gli
interventi minori o già cantierabili, ma comunque importanti e in
grado di produrre ricadute sull'economia locale;
- definire un programma di interventi per la riqualificazione
energetica e logistica del patrimonio immobiliare regionale.
Scuola, formazione, università:
- rafforzare la caratteristica bilingue e plurilingue della
scuola valdostana, continuando a sostenere la valorizzazione delle
competenze acquisite dagli studenti per il tramite di
certificazioni riconosciute;
- definire un programma di misure e di interventi che, alla luce
delle ridotte risorse di bilancio, miri al mantenimento delle
scuole sul territorio e nelle località meno avvantaggiate, alla
messa a norma delle strutture esistenti, alla realizzazione di
nuove strutture rispondenti alle moderne esigenze didattiche e
formative;
- incentivare l'accesso allo studio per gli studenti più
meritevoli anche attraverso un sistema di borse di studio e
agevolazioni che tengano in considerazione, per compensare
eventuali disagi, la situazione reddituale delle famiglie;
- in condivisione con le organizzazioni sindacali e le
associazioni di categoria, definire e realizzare il percorso per
giungere ad una regionalizzazione degli insegnanti nella scuola
valdostana, in un'ottica di valorizzazione delle professionalità
richieste e definendo un relativo statuto giuridico ed economico
adeguato;
- migliorare ancora il rapporto tra istruzione e formazione, per
una sempre maggiore integrazione fra i due sistemi e per un
maggiore collegamento tra la scuola e il mondo del lavoro;
- procedere alla realizzazione della nuova sede dell'Università
attraverso un progetto approvato e realizzato per fasi,
dimensionato sulla base delle reali esigenze formative e di
accoglienza dell'ateneo. Sostenere, anche attraverso una rilettura
dei corsi di studio, la vocazione internazionale e francofona
dell'Università della Valle d'Aosta e lo sviluppo di progetti
didattici incentrati sulla montagna.
Sicurezza:
- ottimizzare il funzionamento e le dotazioni della centrale
unica del soccorso come punto di riferimento per tutti gli enti e i
soggetti che operano nell'ambito della gestione delle
emergenze;
- verificare la normativa regionale in materia di protezione
civile, nonché le diverse pianificazioni in essere, allo scopo di
procedere al loro eventuale aggiornamento, di concerto con gli Enti
locali;
- completare le infrastrutture del territorio in favore
dell'elisoccorso, riconosciuto come servizio essenziale sia per le
attività sanitarie, sia per quella di ricerca e salvataggio delle
persone;
- investire nella valorizzazione e nella formazione degli
operatori dell'emergenza e del soccorso;
- completare la realizzazione e la messa in rete dei sistemi di
videosorveglianza, realizzati dai Comuni con il concorso della
Regione, per poter disporre di uno strumento di sicuro ausilio sia
per la sicurezza pubblica e l'attività delle forze dell'ordine, sia
per l'attività di protezione civile;
- valorizzare il ruolo, l'attività e la situazione
dell'ordinamento del Corpo forestale della Valle d'Aosta e del
Corpo valdostano dei vigili del fuoco, che nella regione
sostituiscono integralmente quello dello Stato.
Trasporto e viabilità:
- in ambito normativo si riattiverà la negoziazione per ottenere
l'effettivo passaggio delle competenze in materia di trasporto
previste dal decreto 194 del 2010;
- attivare ogni opportuna iniziativa per migliorare e rendere
realmente fruibile la tratta Aosta-Torino in favore sia dei
pendolari, sia dei viaggiatori a più lungo raggio. L'acquisizione e
la messa in opera di treni bimodali rappresenta a breve termine la
soluzione migliore; altre ipotesi verranno espletate, quali il
raddoppio selettivo del binario e la realizzazione di una nuova e
più moderna linea ferroviaria;
- completare i lavori dell'aeroporto regionale e attivare i
collegamenti aerei con Roma e quelli a valenza turistica.
L'aeroporto dovrà continuare ad essere il fulcro anche per le
attività di volo sportivo e per gli sport dell'aria, così come per
le importanti attività di elisoccorso;
- proseguire l'azione per il miglioramento dei servizi su gomma,
anche allo scopo di sviluppare una politica dei trasporti integrata
con le reali esigenze del territorio (scuola, uffici, imprese,
turismo, presidio ospedaliero) e, nel brevissimo periodo, per
attivare collegamenti efficienti con gli aeroporti di Torino e
Milano e con la stazione ferroviaria di Torino Porta Susa, in
attesa della conclusione dei lavori dell'aeroporto;
- proseguire l'azione per il miglioramento e la
razionalizzazione degli impianti a fune della Valle d'Aosta, in
vista della gestione più efficiente possibile in termini economici
e di ricadute sul territorio...si avvieranno a completamento anche
i lavori per la funivia del Monte Bianco;
- la sicurezza della viabilità e l'attenzione all'ambiente in
assoluto sono entrambi obiettivi prioritari, per questo proseguirà
il dialogo con le concessionarie autostradali SAV e RAV, allo scopo
di individuare ed applicare agevolazioni tariffarie per i residenti
e per il traffico locale, allo scopo di ridurre rischi e
inquinamento attraverso un maggiore utilizzo della A5;
- monitorare, sempre per ragioni di sicurezza ed ambientali, il
traffico commerciale che attraversa i Trafori internazionali del
Monte Bianco e del Gran San Bernardo. Essenziale per l'assunzione
di decisioni a riguardo sarà la qualificata e fattiva
partecipazione agli organismi internazionali direttamente
coinvolti.
Turismo, commercio e sport:
- sviluppare le migliori sinergie e complementarietà tra turismo
in senso lato, turismo ambientale e naturalistico e turismo
culturale, turismo congressuale e turismo enogastronomico, allo
scopo di valorizzare al meglio tutte le componenti del territorio
per limitare gli effetti della "stagionalità". Il raccordo e la
sintonia tra la Regione e gli Enti locali, con il supporto
professionale della Chambre Valdôtaine e dell'Office du
tourisme...
- continuare ad investire nella formazione degli operatori e dei
professionisti delle attività di accoglienza e ristorazione;
- procedere ad una rilettura critica del sistema normativo
regionale a supporto delle attività turistiche e commerciali...di
categoria allo scopo di migliorare l'efficienza del sistema a
fronte delle auspicate razionalizzazioni delle spese;
- esplorare nuovi mercati attraverso competitive campagne di
promozione e di attrazione della clientela;
- valorizzare forme di turismo e di accoglienza diffuse e
radicate sul territorio, come
bed & breakfast
e
agriturismo, e il turismo termale;
- favorire e sostenere la presenza degli esercizi commerciali e
dei servizi in tutti i comuni attraverso adeguate agevolazioni ed
opportuni interventi normativi;
- con il coinvolgimento degli Enti locali interessati,
razionalizzare e riqualificare laddove necessario le infrastrutture
esistenti e i comprensori sciistici, anche favorendo il
coinvolgimento e il diretto intervento dei privati;
- valorizzare la diffusione degli sport popolari e tradizionali,
che sono altresì importanti in quanto espressione della cultura e
per la loro capacità aggregativa;
- continuare nelle verifiche di fattibilità per un campo da golf
a 18 buche, da realizzare in condivisione con i Comuni interessati
e secondo criteri moderni e in grado di attrarre competizioni anche
di livello internazionale;
- verificare e attivare le iniziative più adeguate per creare
dei comprensori sciistici transfrontalieri (Cervino, Monte Rosa,
Monte Bianco) quali veri e propri poli di attrazione turistica
internazionale, oltre che sostenere la pratica dello sci estivo.
Saranno anche previste forme di abbonamento dedicate e convenienti
per ski-pass da utilizzarsi nelle giornate infrasettimanali e non
festive, con particolare attenzione ai residenti.
Per la realizzazione del programma, propongo l'organigramma in
otto Assessorati:
- l'Assessorato agricoltura e risorse naturali, per il quale
propongo come Assessore Renzo Testolin;
- l'Assessorato attività produttive, energia, politiche del
lavoro con proposta Pierluigi Marquis;
- l'Assessorato bilancio, finanze e patrimonio con la proposta
di Mauro Baccega;
- l'Assessorato istruzione e cultura, con la proposta di Joël
Farcoz;
- l'Assessorato opere pubbliche, difesa del suolo e edilizia
residenziale pubblica, Marco Viérin;
- l'Assessorato sanità e politiche sociali, Antonio Fosson;
- l'Assessorato territorio ed ambiente, Luca Bianchi;
- l'Assessorato turismo, sport, commercio e trasporti, Aurelio
Marguerettaz.
Grazie.
Presidente
- Grazie. Prego gli uscieri di distribuire
copia del programma illustrato e apro la discussione generale. Ci
sono richieste di intervento? La parola alla collega Morelli.
Morelli (ALPE)
- Merci Madame la Présidente. Sì, come
prassi, chiediamo la sospensione dei lavori e la ripresa nel
pomeriggio da parte delle forze della minoranza per avere il tempo
di esaminare e prendere visione correttamente del documento.
Grazie.
Le Conseil prend acte et renvoie le débat à la séance de
l'après-midi.
Presidente
- Credo sia una proposta ragionevole, quindi
dichiaro sospesa la seduta. I lavori riprenderanno alle ore 15,30.
Grazie.
---
La seduta straordinaria termina alle ore 12,33.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK