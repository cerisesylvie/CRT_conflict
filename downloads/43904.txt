Consiglio Regionale della Valle d'Aosta - Oggetto del Consiglio n. 1020 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1020 del 17 novembre 2021 - Resoconto
OGGETTO N. 1020/XVI - D.L. n. 42: Interventi a sostegno degli
investimenti nel settore degli impianti a fune.
Bertin (Presidente) -
Punto n. 3.01 all'ordine del
giorno. Il disegno di legge in questione ha quattro articoli e
relatore è il consigliere Rosaire, a cui passo la parola per la
relazione.
Rosaire (UV) -
Lo sci da discesa, con le sue stazioni,
rappresenta per l'economia della Valle d'Aosta l'elemento
trainante, capace di generare direttamente un fatturato di circa 80
milioni di euro e di creare un indotto che vale fino a sei volte
tanto. Le ventotto località sciistiche presenti sul territorio
regionale, con gli oltre settecento chilometri di piste,
milleduecento maestri,
snowpark
e parchi gioco, garantiscono
condizioni ottimali e attraggono oltre un milione di turisti, fonte
di lavoro e ricchezza.
Tutto il settore dell'economia di montagna in questi ultimi due
anni, a causa della grave crisi epidemiologica in corso, è stato
gravemente colpito. Questa legge, in continuità con i contributi
messi in campo nel 2020, pari a 21 milioni di euro, permetterà di
continuare a ridare la giusta importanza ai necessari investimenti
nel settore degli impianti a fune, investimenti che hanno una
ricaduta su tutto il settore turistico valdostano, dalla ricezione
al commercio, dall'artigianato ai piccoli produttori. Qualità,
sicurezza, tecnologia, sono elementi imprescindibili per rendere il
brand
Valle d'Aosta attraente e credibile a livello
internazionale.
La legge madre, la n. 8 del 18 giugno 2004, definiva quali
fossero i parametri di concessione dei contributi in conto capitale
in materia di sviluppo degli impianti funiviari, normando quali
fossero le iniziative ammesse: miglioramento qualitativo e rinnovo
tecnologico, rinnovo tecnologico di strutture connesse,
potenziamento del sistema di innevamento artificiale, acquisto di
veicoli battipista, realizzazioni e manutenzioni di opere edili
complementari e connesse. La Giunta regionale, con propria delibera
del 27 settembre, facendo seguito alla legge suddetta, ha avviato
il processo di rinnovamento che porterà nuova linfa al settore
turistico valdostano, completando il finanziamento degli interventi
destinati ai comprensori sciistici.
Disegno di legge n. 42 del 21 ottobre: Interventi a sostegno
degli investimenti nel settore degli impianti a fune. La misura si
compone di quattro articoli che disciplinano l'entità e la modalità
degli interventi da perseguire. All'articolo 1 si destinano 28
milioni 360 mila euro per gli interventi di cui all'oggetto.
All'articolo 2 si esplicitano le variazioni di bilancio necessarie
al reperimento dei fondi. All'articolo 3 si abrogano alcuni
articoli della legge 15 del 2021 in materia di assestamento al
bilancio. All'articolo 4 si dichiara l'urgenza della norma.
Grande attenzione va rivolta al quadro degli investimenti, da
cui si può desumere l'attenzione rivolta alla destinazione degli
investimenti stessi. Alla Monte Rosa saranno destinati circa 2
milioni 600 mila euro per l'acquisto di mezzi battipista, per
l'ammodernamento dei sistemi digitali e di videosorveglianza e per
la realizzazione e l'ammodernamento di fabbricati annessi o
complementari. All'impianto di Ollomont saranno concessi circa 139
mila euro per l'acquisto di un mezzo battipista. Alla stazione di
Valgrisenche si provvederà al rinnovo dello
snowpark
,
destinando circa 15 mila euro. Infine, alla stazione di Pila,
l'intervento più importante: verranno concessi oltre 25 milioni di
euro che permetteranno l'acquisto di due mezzi battipista, ma
soprattutto la realizzazione della nuova telecabina Pila-Couis,
completa di reti paravalanghe e impianto di innevamento.
Confidiamo che l'iniziativa proposta, votata all'unanimità in
Commissione, possa ricevere il voto favorevole dell'intera
assemblea consiliare.
Presidente -
Con l'illustrazione della relazione, apriamo
la discussione generale sul disegno di legge. Se qualcuno vuole
intervenire si prenoti. Se non vi sono richieste di intervento,
chiudo la discussione generale. Per il Governo l'assessore
Bertschy, ne ha facoltà.
Bertschy (AV) -
Ringrazio il relatore consigliere Roberto
Rosaire per la puntuale relazione e soprattutto per l'attenzione
data al provvedimento di legge, che è uno degli interventi che,
insieme all'attenzione che il Consiglio regionale sta dedicando al
settore impianti a fune, mettiamo in campo e abbiamo messo in campo
in questi anni. Attraverso queste risorse si dà risposta a una
serie di progetti che sono stati presentati nei piani strategici,
nel frattempo si sta lavorando ai prossimi programmi e in questo
senso dovrà andare il lavoro nel futuro.
Il lavoro che stiamo facendo è importante per quanto riguarda
gli investimenti e le infrastrutture, ma insieme a questo è
altrettanto importante il lavoro che si sta facendo e si dovrà fare
per continuare a promuovere il nostro settore, impianti a sci, per
fare sì che questi investimenti diventino importanti per la
stagione invernale, ma che diventino investimenti importanti anche
per la promozione estiva dell'utilizzo dei nostri impianti. Questo
andrà a valorizzare questi interventi che hanno comunque
un'importanza in termini finanziari e che è necessario che vengano
valorizzati con una visione nuova della montagna, che dovrà
accompagnare anche quello che sta succedendo in termini di
cambiamento a livello climatico.
Molto di più rispetto al passato le società saranno tenute a
cercare di valorizzare, nell'arco delle due stagioni, le risorse
che l'Amministrazione dedica attraverso la legge 8 e la legge 6 e
tutto questo dovrà essere accompagnato da un ammodernamento anche
del sistema dei servizi. Già da quest'anno le prenotazioni
on-line
miglioreranno l'accesso, anche per superare una
serie di problemi legati alle normative Covid, ma nella visione
futura questo dovrà essere un investimento da tenere nella giusta
considerazione come quello delle infrastrutture e nell'insieme, con
il collega Guichardaz e tutti voi, saper promuovere bene i nostri
impianti e saper promuovere bene il nostro territorio, per far sì
che si lavori di sistema, si lavori per la Valle d'Aosta, si lavori
tutti insieme per creare un'immagine sempre più positiva.
Rispetto al provvedimento, come è stato giustamente detto,
l'intervento più importante è quello che si realizzerà su Pila. Con
queste risorse si darà vita all'obiettivo che la società si è data,
quello di rinnovare le sue infrastrutture, in particolare di
rispettare le scadenze della revisione che comportano gli impianti
principali, che sono in scadenza nel 2023-2024. A queste risorse
accompagneremo nei prossimi provvedimenti un'ulteriore attenzione
per dare all'investimento tutta la sua importanza, ci sono
ulteriori servizi che potranno essere finanziati attraverso la
legge 8, quindi si dà avvio finalmente anche a questo rinnovo per
questa stazione, che sappiamo essere di grande importanza per il
turismo che si potrà generare in particolare sulla città di Aosta,
che potrà così contare su una stazione rinnovata dalle grandi
potenzialità invernali ed estive; il comune di Aosta e ovviamente
tutta la zona della
plaine
.
Con questo intervento, dopo quello di La Thuile, procede oltre
al lavoro ordinario, che poi ordinario vuol dire mettere tante
risorse per le revisioni e per il rinnovo degli impianti di
innevamento, anche il lavoro più strategico che riguarda alcune
località.
Grazie per l'attenzione che c'è stata in Commissione, abbiamo
assunto l'impegno di dare i documenti che sono relativi ai
finanziamenti che non hanno ancora trovato spazio in questa fase di
finanziamento dei vari progetti; l'ingegnere Zoppo sta provvedendo
a inviare i documenti ai gruppi consiliari, di modo che si possa
continuare il lavoro anche nel prossimo triennio.
Presidente -
Se non vi sono altri interventi, passiamo
all'analisi dell'articolato.
Consigliera Erika Guichardaz per dichiarazione di voto.
Guichardaz E. (PCP) -
Il disegno di legge a sostegno del
settore degli impianti a fune, come è stato detto, stanzia 28
milioni di euro per lavori nei diversi comprensori. Come è noto a
tutti, l'industria dello sci richiede, per tenere il passo, sempre
più risorse, che essendo più limitate andrebbero impegnate
all'interno di una strategia generale e una visione globale del
sistema Valle d'Aosta, ma i limiti della legge 8 che tutti noi
conosciamo forse non assicurano tutto questo.
Gli attuali cambiamenti climatici in corso, purtroppo, ci dicono
che le stazioni sciistiche situate a quote più basse rischiano la
chiusura e ci impongono, quindi, di utilizzare in modo più oculato
le risorse, verso una maggiore diversificazione dell'offerta
turistica e una valorizzazione anche di quelle località dove non si
pratica lo sci da discesa. Interessante è la strada percorsa
dall'Alto Adige, dove nel 2017 esperti dell'Istituto per lo
sviluppo regionale hanno condotto un'analisi completa e variegata
sul turismo altoatesino che offrisse, da un lato una fotografia
dello stato attuale del turismo in Alto Adige, ma allo stesso tempo
gettasse uno sguardo sulle sue prospettive e completasse il quadro
con delle raccomandazioni di intervento per il futuro. Non può
essere un semplice bando con graduatoria, come quello che andiamo
ad approvare oggi, ma sarebbe necessario prevedere uno stanziamento
di risorse legato a una visione generale, studi di fattibilità e
confronti puntuali fra i diversi scenari.
Questo disegno di legge, come ha detto l'assessore Bertschy,
consentirà l'avvio dell'intervento proposto dalla società Pila, un
progetto sviluppato in ambito impiantistico, architettonico e
strutturale con riferimento alla sostituzione di due seggiovie
prossime alla scadenza, nonché di un nastro trasportatore presente
a La Platta de Grevon, con un nuovo impianto funiviario denominato
Telecabina Pila-Couis. È un intervento da poco avviato alla
procedura di VAS, a cui sicuramente il gruppo PCP farà le sue
osservazioni, è un intervento sicuramente valido, ma che deve
essere pensato nella prospettiva futura e tenendo conto delle
criticità evidenziate anche in una recente relazione del Servizio
infrastrutture funiviarie e valutando se è prioritario uno sviluppo
e un innalzamento della quota del
domaine skiable
, con la
relativa valorizzazione degli edifici esistenti in quell'area, o
l'idea di un punto ristoro panoramico e quindi anche la decisione
di vedere l'arroccamento su La Platta de Grevon o sul Col Tsa
Sèche.
Pur votando questo provvedimento, riteniamo importante
evidenziare che oggi più che mai, viste le minori risorse e
considerando che il fenomeno dei cambiamenti climatici impone un
ripensamento del turismo invernale, che non può limitarsi ai soli
interventi per innevamento artificiale, acquisto battipista o
spostamento a quote sempre più elevate degli impianti, ma una
diversificazione molto più articolata, che permetta di valorizzare
gli aspetti paesaggistici, storici, culturali ed enogastronomici di
cui la nostra regione è ricca. Lo sci è sicuramente centrale per la
nostra economia, ma bisogna essere pronti e attrezzati anche
all'offerta complementare.
Presidente -
Altri vogliono intervenire per dichiarazione
di voto in questo momento? Non vedo altre richieste. Passiamo
all'analisi dell'articolato e alla votazione. Mettiamo in votazione
l'articolo n. 1. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
L'articolo n. 1 è approvato.
Posso dare lo stesso risultato per l'articolo n. 2? Stesso
risultato, anche per l'articolo n. 3 e l'articolo n. 4.
Mettiamo adesso in votazione la legge nel suo insieme. La
votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
La legge è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK