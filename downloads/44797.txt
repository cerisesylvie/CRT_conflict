Consiglio Regionale della Valle d'Aosta - Oggetto del Consiglio n. 1724 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1724 del 14 luglio 2022 - Resoconto
OGGETTO N. 1724/XVI - Interpellanza: "Proposte progettuali di
interventi di rimozione delle barriere fisiche, cognitive e
sensoriali dei musei e dei luoghi della cultura regionali
nell'ambito del PNRR".
Bertin (Presidente)
-
Alla presenza di 28
consiglieri riprendiamo l'analisi dell'ordine del giorno con il
punto n. 35. Per l'illustrazione dell'interpellanza, si è prenotata
la consigliera Minelli a cui passo la parola.
Minelli (PCP) -
Con questa interpellanza torniamo sul
tema del turismo accessibile, che ci ha già visti impegnati in più
di una occasione, l'ultima durante il Consiglio di fine giugno a
proposito delle iniziative presentate da alcuni colleghi sul
progetto "Lo sci per tutte le abilità". Sull'argomento noi avevamo
presentato un'interrogazione già a marzo durante la fase di
elaborazione di quel progetto, quando si potevano operare delle
scelte. Allora avevamo evidenziato come non ci sembrasse opportuno
e logico concentrare tutte le risorse su una sola tipologia di
offerta turistica inclusiva, cioè quella sciistica, ma avevamo
insistito per la diversificazione degli interventi, considerata la
grossa cifra che c'era a disposizione, una occasione più unica che
rara. La scelta infatti, e lo diciamo per ricostruire i fatti, non
ha tenuto conto di quelle sollecitazioni ed è stata di puntare
tutto sullo sci: per includere persone, è vero, con varie
disabilità, non soltanto di tipo motorio, ma esclusivamente
nell'ambito degli sport invernali e dello sci in particolare.
La sezione valdostana dell'Unione italiana ciechi ha poi preso
posizione, una volta comunicata l'avvenuta approvazione del
progetto da parte della Presidenza del Consiglio dei Ministri,
rilevando come non fossero state accolte le proposte presentate dal
CoDiVdA [Coordinamento Disabilità Valle d'Aosta] in merito al bando
nazionale e come le cospicue risorse disponibili avrebbero permesso
di prevedere anche progetti destinati all'accessibilità dei beni
culturali, dei sentieri facilmente percorribili, di parchi e di
aree naturalistiche.
Di qui le iniziative che ci sono state in Consiglio e la
lunghissima risposta dell'Assessore che ha tirato in ballo
l'appoggio del coordinamento delle associazioni per la disabilità
al progetto. A questa risposta ha fatto seguito il comunicato
stampa del CoDiVdA di inizio luglio, in cui si esprimono varie
considerazioni e puntualizzazioni rispetto proprio a queste
risposte date dall'Assessore. In particolare il coordinamento ha
precisato di aver partecipato ad alcune riunioni preparatorie al
bando - cito - "portando una serie di proposte che avevano
l'obiettivo di migliorare e valorizzare i diversi aspetti peculiari
della nostra regione, che potevano creare opportunità di vacanza e
tempo libero nelle diverse stagioni". Poi ha spiegato le ragioni
che lo hanno portato ad aderire comunque al progetto in qualità di
partner
, scrivendo: "per poter dare il proprio contributo,
affinché tale progettazione potesse costituire un punto di partenza
di un disegno più ampio e più inclusivo, secondo la logica del
'
meglio un intervento non esaustivo sull'accessibilità
dell'offerta turistica che nessun intervento'
"; chi si
accontenta gode. "Con l'approvazione della proposta c'è poi stato
un legittimo disappunto della sezione valdostana dell'Unione ciechi
e ipovedenti che ha rimarcato criticità condivisibili", scrive il
CoDiVdA, "e già da noi evidenziate rispetto a un intervento
esclusivo su un solo ambito turistico, che rischia di escludere
molte persone. Considerando l'interpellanza del 22 giugno e la
relativa risposta, abbiamo sentito la necessità di puntualizzare
alcuni passaggi e dinamiche creatisi durante la stesura del bando,
per permettere a tutti di comprendere le ragioni della nostra
adesione a un progetto incompleto rispetto alla nostra visione di
turismo accessibile".
Mi pare che il coordinamento, che raggruppa tredici associazioni
del mondo della disabilità nella nostra regione, sia stato, con
questo comunicato, molto chiaro ed esaustivo. Il comunicato ha
avuto una eco a livello nazionale, essendo stato ripreso da alcuni
organi di stampa operanti nel settore, come ad esempio il foglio
della Federazione italiana per il superamento dell'handicap, e
sinceramente mi pare che nel complesso l'immagine della nostra
regione non è che ne venga fuori tanto bene.
Sappiamo che nell'ambito dei bandi del PNRR, che sono legati al
tema dell'accessibilità e della fruizione dei beni culturali, è
stato pubblicato il 6 maggio scorso un avviso pubblico per la
presentazione di proposte progettuali di intervento per la
rimozione delle barriere fisiche, cognitive e sensoriali nei musei
e nei luoghi della cultura pubblici non appartenenti al Ministero
della cultura. Crediamo che questo avviso pubblico rappresenti una
seconda importante occasione, per promuovere progetti di fruizione
di musei e luoghi di cultura della nostra regione per le persone
con varie tipologie di disabilità, così come avevamo a suo tempo
proposto e soprattutto come ha chiesto il CoDiVdA nella parte
conclusiva del suo comunicato, auspicando un ampio progetto per
rendere il turismo della nostra regione inclusivo a 360 gradi e
augurandosi che dall'esperienza, non così esaltante del progetto
appena approvato, "si riparta con la volontà di condividere e di
confrontarsi, affinché l'offerta turistica valdostana possa essere
davvero inclusiva e fruibile da parte dei turisti con disabilità."
Questa è la conclusione del comunicato.
Pertanto, considerato che le proposte progettuali per il bando
dovranno essere presentate entro il 12 di agosto, quindi fra meno
di un mese, essendo stato possibile presentarle a partire dal 12
maggio - siamo ormai a due mesi da quella possibilità di
presentazione, mancano meno di trenta giorni -, interpelliamo
l'Assessore competente per sapere: se e quali interventi di
rimozione delle barriere fisiche, cognitive e sensoriali dei musei
e dei luoghi della cultura regionale si intendono proporre al
Ministero della cultura; quali sono i criteri che hanno guidato le
scelte in questo senso dell'Amministrazione regionale; se e quali
associazioni delle persone con disabilità sono state o saranno
ancora coinvolte, anche se il tempo è poco, nell'elaborazione delle
proposte progettuali.
Presidente -
Assessore Guichardaz.
Guichardaz Jean-Pierre (FP-PD) -
La domanda 1: se è quali
interventi, eccetera. Partendo dal presupposto che nei castelli e
nei siti aperti da poco con cantieri in corso sono state già
previste strutture, atte a favorire in ogni modo la rimozione delle
barriere sia fisiche che sensoriali, si segnala che sono oggetto di
attenzione anche altri castelli che ancora non sono stati
interessati da lavori idonei a fornire questo servizio in maniera
complessiva. Pertanto la Soprintendenza sta valutando la
possibilità di partecipare al bando del PNRR, sebbene i tempi siano
stretti e le risorse siano scarne, come è noto perché ne abbiamo
già discusso lungamente nel corso delle molteplici interpellanze e
iniziative fatte sul tema, tanto da dover ricorrere a personale
esterno per seguire le varie fasi di presentazione del
progetto.
Si segnala altresì che l'individuazione del personale esterno,
come sapete e come sa avendo governato anche se per un breve tempo,
richiede uno sforzo a monte da parte degli uffici, le cui
tempistiche non sempre vanno di pari passo con le scadenze da
rispettare, tanto più quando queste combaciano con il periodo del
congedo ordinario del personale. La scadenza di questo bando è il
12 agosto 2022 e, come lei sa, il congedo ordinario deve essere
fruito durante un periodo determinato che è quello estivo.
La partecipazione al PNRR richiede infatti l'elaborazione di
specifiche schede per le quali è necessario fornire dei contenuti
agli incaricati, tanto più se esterni, e a seguire tutta una serie
di elaborati, computi e progetti, dovranno poi essere sviluppati
nel dettaglio dopo l'aggiudicazione del finanziamento ministeriale
con cronoprogrammi stretti da rispettare. Stessa procedura è
avvenuta per il bando, di cui avete narrato ampiamente in premessa
le vicissitudini, dimenticando ovviamente di dire che i tempi, come
al solito, per quanto riguarda i progetti emessi in questi mesi,
sia per il PNRR sia per fondi che sappiamo devono essere spesi,
perché il progetto di cui avete ripreso alcuni riferimenti faceva
peraltro riferimento a un fondo che non era del PNRR, ma con
tempistiche comunque strettissime, che oggi sono imposte per
spendere queste risorse di denaro e che sempre di più, lo sappiamo,
saranno imposte con una cadenza sempre più stretta.
Alla domanda 2: essendo la partecipazione dell'Assessorato al
bando del PNRR ancora
in itinere
, i criteri sulla base dei
quali sarà opportuno intervenire sui singoli siti si basano
in
primis
su una generica ricognizione dei bisogni concreti, volti
all'abbattimento delle barriere di diversa natura. Siamo altresì a
valutare le limitazioni, in particolare nei luoghi già interessati
dal cantiere e ancora in corso, per favorire un'implementazione
dell'offerta culturale e dell'accessibilità nel suo insieme. In
alternativa, stiamo valutando anche di porre una particolare
attenzione ai siti culturali aperti al pubblico, in anni in cui
questo tipo di sensibilità era meno sviluppata.
Alla domanda 3: i tempi previsti dai bandi sono particolarmente
ristretti e ravvicinati. Come le dicevo, questo vale per tutti i
bandi e purtroppo oggi non c'è bando che non arrivi e che non
preveda due o tre mesi di tempistiche per poter prendere in carico
un progetto, fare eventualmente delle valutazioni, mobilitare gli
uffici, coinvolgere soggetti esterni, perché come le ho detto prima
con le risorse interne che si occupano della normale
amministrazione non è possibile, ma i soggetti esterni ovviamente,
al di là poi delle semplificazioni che possono fare, capisco
persone che non hanno cognizione della macchina amministrativa, lo
capisco un po' meno da parte di chi ha cognizione e ha avuto a che
fare in maniera più o meno coinvolta con la macchina
amministrativa, sapete benissimo che anche il coinvolgimento delle
risorse esterne presuppone comunque un affiancamento, soprattutto
se i termini sono di due mesi e mezzo o tre mesi. Essendo i tempi
particolarmente ristretti e ravvicinati, l'intenzione della
Soprintendenza è quella di confrontarsi con le associazioni di
categoria, ma in un secondo tempo, quando le proposte progettuali
saranno in via di definizione. Solo allora sarà possibile aprire un
tavolo di confronto con i vari gruppi, alla luce della fattibilità
strutturale, delle esigenze dei singoli siti, emersi in seguito
alle valutazioni fatte dallo studio preventivo. Immagino che le
prossime riunioni saranno però verbalizzate, affinché non ci siano
fraintendimenti su ciò che in queste riunioni viene detto e viene
indicato, perché non sempre vi è una corrispondenza, quantomeno
rispetto a ciò che rimane poi della discussione, tra quello che
evidentemente diciamo noi e quello che dicono altri rispetto magari
al pensiero di qualcuno di noi.
Presidente -
Per la replica la consigliera Minelli.
Minelli (PCP) -
Assessore, io ovviamente le dico che sono
totalmente insoddisfatta dalla sua risposta, e sono anche basita
dalle cose che lei ha detto! Perché lei ha utilizzato
quest'espressione: la Sovrintendenza sta
valutando
la
possibilità; questo vuol dire altro dall'essere
en train de
fare qualcosa: sta valutando la possibilità di presentare delle
richieste. Adesso?! Oggi è il 14 di luglio, questo bando è stato
pubblicato il 6 di maggio e le domande potevano essere presentate
dal 12 di maggio al 12 di agosto, quindi mancano 29 giorni alla
scadenza per la presentazione di queste domande.
Lei dice che le risorse sono scarne, il personale è poco, siamo
in fase di ferie; tutto vero. Poi lei mi dice che di questo dovrei
essere informata, e lo sono, ma mi sembra impossibile che
l'Assessorato regionale non abbia
in nuce
, non abbia in
embrione, delle proposte già pensate precedentemente, perché
l'abbattimento delle barriere architettoniche è un dovere che le
amministrazioni hanno da tempo, non so nemmeno le date precise, ma
credo che siamo in ritardo di anni. Io, al suo posto, sarei
imbarazzata a dire una cosa del genere, che si sta valutando la
possibilità al 14 di luglio di presentare una domanda che è
complessa evidentemente e che scade fra meno di un mese.
Lei dice anche per il bando che è stato presentato, quello non a
fondi PNRR, e che poi si è concretizzato nello "Sci per tutte le
abilità", i tempi erano stretti. Le ricordo che lì i tempi sono
anche stati prorogati, e meno male, perché quando avevamo
presentato l'interrogazione, sapevamo che non c'era quasi nulla di
avviato.
I criteri che hanno guidato le scelte: lei mi dice che, essendo
tutto ancora
in itinere
, i criteri sono generici e si
faranno delle valutazioni sulle limitazioni; in alternativa si
porrà attenzione ai siti già aperti al pubblico. E lo spero! Ma ce
ne sono di questioni che possono essere affrontate! Gliene dico
una, minima, piccolina per tutte. Credo abbiate ricevuto una
richiesta da parte del Comune di Aosta che all'unanimità ha chiesto
di realizzare un accesso per le persone disabili al criptoportico e
ai servizi, che dovrebbero essere costruiti in questo sottoscala
della struttura fissa per i guardiani; una cosa che non c'è da
molto tempo e di cui si discute.
Ha detto che, visti i tempi ristretti, coinvolgere dei soggetti
esterni è difficile e ci sono delle semplificazioni da parte delle
associazioni. Poi lei ha detto che ci sarà un confronto con le
associazioni in un secondo tempo, quando le proposte saranno
abbozzate. Ma come? Prima si progetta qualche cosa e poi si
contattano le associazioni, che sono quelle che hanno fatto delle
richieste in questo senso e le hanno esplicitate? Io non lo so, mi
sembra un modo di procedere assolutamente incoerente! Se ci sono
delle associazioni che evidentemente hanno dei suggerimenti, hanno
già anche pensato a delle cose, lo hanno già detto l'altra volta,
ma perché non coinvolgerle? Cosa aspettiamo? Che arrivi la fine del
mese e poi gli diciamo: abbiamo pensato a queste due o tre cose, vi
vanno bene? Io capisco che forse qualcuno è nemico del confronto
con le associazioni, qui dentro è già venuto fuori tante volte in
tante occasioni per tanti argomenti, però su una cosa come questa a
me sembra che sia sbagliato anche perdere l'opportunità di
confrontarsi prima, preventivamente, con chi ha delle
competenze.
Sulla questione dei verbali: bene, fate pure i verbali, perché è
importante e avere poi dei riscontri iscritti è molto meglio che
ascoltare le cose che possono essere dette in maniera, come dire,
artefatta da una parte, ma anche dall'altra. E non è la prima volta
che, in riferimento a questioni di questo genere, a confronti con
le associazioni in altro ambito, ma sempre che riguardano il suo
Assessorato, lei ha già dato, guadagnandosi comunicati nazionali a
go go
!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK