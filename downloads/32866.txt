Consiglio Regionale della Valle d'Aosta - Oggetto del Consiglio n. 1412 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1412 del 20 ottobre 2010 - Resoconto
OGGETTO N. 1412/XIII - Interpellanza: "Iniziative per il
miglioramento della qualità del servizio mensa negli ospedali
regionali".
Interpellanza
Evidenziato che secondo dati emersi al recente Festival della
Salute di Viareggio oltre il 40% dei pasti in ospedale va sprecato
e che il 50% dei pazienti è a rischio malnutrizione e che questa
situazione di disagio è principalmente dovuta al fatto che il 94%
delle aziende sanitarie italiane si affida a ditte esterne per i
pasti e le gare di appalto fra i distributori di servizi di mensa
collettivi vengono fatte dagli ospedali seguendo la sola logica di
prezzo e non considerando la qualità delle opzioni
proposte;
Tenuto conto che un'alimentazione ospedaliera sbagliata
allunga le degenze dal 15 al 40% mentre una corretta nutrizione fa
risparmiare circa 560 euro per ricoverato (si tenga presente che il
costo di un giorno di ricovero è mediamente di 400 euro);
Considerato che anche i degenti dell'Ospedale regionale
frequentemente lamentano la scarsa qualità del cibo fornito da
ditta esterna;
i sottoscritti Consiglieri regionali
Interpellano
la Giunta regionale per conoscere se intenda:
1) richiamare l'Azienda sanitaria regionale relativamente ai
rischi e ai costi di un'alimentazione inappropriata dei
degenti;
2) valutare, in accordo con l'USL e le organizzazioni
sindacali, l'opportunità di riportare all'interno dell'azienda tale
produzione, fattore determinante di miglioramento della qualità e
di riduzione dei costi, così come dimostrato dall'ospedale di Asti,
nonché fattore di maggiore occupazione locale, in senso
quantitativo e qualitativo;
3) individuare un tavolo tecnico tra USL, produttori agricoli
e Assessorato all'agricoltura, al fine di giungere a che le materie
prime per i cibi forniti ai degenti dell'ospedale, quanto più
possibile, siano di ottima qualità e a chilometri zero, sulla scia
dell'esempio del già citato ospedale piemontese;
4) far verificare dal servizio epidemiologico regionale
l'impatto che l'attuale sistema di fornitura dei pasti al Parini e
al Beauregard ha sulla durata delle degenze e sullo stato di
nutrizione dei cittadini ricoverati.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie Presidente.
Secondo i dati emersi al recente Festival della salute di
Viareggio, oltre il 40 percento dei pasti in ospedale va sprecato,
il 50 percento dei pazienti è a rischio malnutrizione e questa
situazione di disagio è principalmente dovuta al fatto che il 94
percento delle aziende sanitarie italiane si affida a ditte esterne
per i pasti e le gare di appalto fra i distributori di servizi di
mensa collettivi vengono fatte dagli ospedali seguendo la sola
logica di prezzo e non considerando la qualità delle opzioni
proposte.
Vogliamo conoscere dall'Assessore se intenda:
"richiamare
l'Azienda sanitaria regionale relativamente ai rischi e ai costi di
un'alimentazione inappropriata dei degenti; valutare, in accordo
con l'USL e le organizzazioni sindacali, l'opportunità di riportare
all'interno dell'azienda tale produzione, fattore determinante di
miglioramento della qualità e di riduzione dei costi, così come
dimostrato dall'ospedale di Asti, nonché fattore di maggiore
occupazione locale, in senso quantitativo e qualitativo;
individuare un tavolo tecnico tra USL, produttori agricoli e
Assessorato all'agricoltura, al fine di giungere a che le materie
prime per i cibi forniti ai degenti dell'ospedale, quanto più
possibile, siano di ottima qualità e a chilometri zero, sulla scia
dell'esempio del già citato ospedale piemontese; far verificare dal
servizio epidemiologico regionale l'impatto che l'attuale sistema
di fornitura dei pasti al Parini e al Beauregard ha sulla durata
delle degenze e sullo stato di nutrizione dei cittadini
ricoverati"
. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Il discorso della mensa e dell'alimentazione dei degenti è un
tema importante, tant'è vero che c'è un'altra interpellanza nel
corso del Consiglio.
Per quanto riguarda la prima domanda, i dati presentati al
recente Festival della salute di Viareggio relativamente alla
percentuale di spreco di cibo e al rischio di malnutrizione sono
già ampiamente noti in letteratura, non vi sono comunque
correlazioni certe fra questi effetti e l'esternalizzazione del
servizio di ristorazione ospedaliera.
Per quanto riguarda la seconda domanda:
"valutare, in accordo
con l'USL e le organizzazioni sindacali, l'opportunità di riportare
all'interno dell'azienda tale produzione..."
, si relaziona
quanto segue. Il Ministero della salute ha finanziato un progetto
di ricerca con l'obiettivo di predisporre delle buone pratiche di
ristorazione ospedaliera e assistenziale, con l'obiettivo di
ridurre il rischio di malnutrizione dei pazienti ricoverati. Lo
studio, condotto in collaborazione con Slow Food e il coordinamento
della Regione Piemonte, è in fase conclusiva e saranno presto
pubblicati i risultati. Parallelamente il Ministero della salute ha
redatto delle linee di indirizzo sulla ristorazione ospedaliera e
extraospedaliera, che attualmente sono in discussione in sede di
Conferenza Stato-Regioni. Le bozze di documenti definiscono
indicazioni precise sulle modalità di organizzazione e gestione
della ristorazione ospedaliera ed assistenziale, con l'obiettivo di
combattere la malnutrizione. Una corretta applicazione delle
indicazioni determina automaticamente anche una riduzione degli
sprechi, quindi aspettiamo solo la determinazione di questi due
documenti. Alcune esperienze nazionali hanno cominciato ad
affiancare una corretta alimentazione dei pazienti anche con
attenzione alla stagionalità degli alimenti stessi e ad elementi
legati all'impatto ambientale. L'esperienza di Asti, che è stata
segnalata come il fiore all'occhiello nazionale, oltre a mirare ad
una corretta alimentazione, ha indirizzato gli sforzi anche
all'aspetto ambientale, stagionalità e chilometri zero, e sulla
valorizzazione del territorio, ciò però ha determinato un aumento
dei costi di gestione del servizio. In tutte le esperienze non
viene data alcuna indicazione sulla convenzione di gestione diretta
o esternalizzazione del servizio, quanto invece sulla corretta
tipologia di organizzazione del servizio e dei pasti da
fornire.
Per quanto riguarda l'individuazione di un tavolo tecnico tra
USL, produttori agricoli e Assessorato, si segnala che l'azienda
USL sta redigendo il nuovo capitolo di gara per la ristorazione
ospedaliera, essendo scaduto il contratto con la ditta fornitrice
già da sei mesi. Ha costituito un gruppo di lavoro
multidisciplinare con l'obiettivo di redigere un capitolato che
abbia come indicazioni di riferimento i documenti ministeriali,
nonché la bozza che è alla Conferenza Stato-Regioni. La tempistica
dei lavori prevede che la gara venga espletata entro il primo
semestre del 2011. Per quanto riguarda il discorso chilometri zero,
risponderò anche all'altra interpellanza, già ora c'è una serie di
prodotti valdostani che vengono forniti alla mensa
dell'ospedale.
Per quanto riguarda la verifica da parte del Servizio
epidemiologico regionale sull'impatto del sistema di fornitura dei
pasti, non è compito istituzionale dell'Osservatorio epidemiologico
quello di verificare questa attività, ma sono essenzialmente
compiti dell'Osservatorio quelli di supportare la programmazione
regionale e quindi l'attività di Governo ma, come ho detto anche
nel caso precedente, è chiaro che altre strutture dell'Assessorato
hanno il compito di controllare se ci sono delle criticità. In
questi mesi che stanno precedendo la gara, predisponendo il
capitolato in modo adeguato e tenendo conto dei documenti
nazionali, sicuramente si terrà conto delle criticità che sono
emerse in questo periodo e si cercherà di migliorarle.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le risposte.
Questi problemi comunque si sono evidenziati; l'Assessorato
prima di pensare ai costi... come lei ha ben detto adesso, che si
esternalizzano i servizi pur di risparmiare qualcosa sugli
appalti... la Valle d'Aosta ha sempre guardato all'eccellenza dei
servizi che dava, specialmente per il tipo di utenza. In questo
caso, secondo me, bisogna vedere l'eccellenza anche se si paga
qualcosa in più, anche perché non sono cittadini normali, ma
sappiamo che in quei giorni di degenza hanno bisogno di mangiare
sano e questo è un loro diritto che noi dobbiamo garantire;
comunque staremo attenti a questa evoluzione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK