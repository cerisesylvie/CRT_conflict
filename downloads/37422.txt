Consiglio Regionale della Valle d'Aosta - Oggetto del Consiglio n. 1203 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1203 del 6 maggio 2015 - Resoconto
OGGETTO N. 1203/XIV - Interpellanza: "Notizie in merito
all'eventuale soppressione di strutture sanitarie presenti sul
territorio regionale".
Presidente
- Per l'illustrazione del punto, la parola
alla Consigliera Fontana.
Fontana (PD-SIN.VDA)
- Grazie Presidente.
Venuti a conoscenza della volontà da parte della Direzione
aziendale dell'USL di sopprimere e accorpare diverse strutture
presenti sul territorio regionale, quali ad esempio i consultori di
Aosta est, in regione Borgnalle, dotato di palestra riabilitativa,
di Sarre, di Villeneuve e di Verrès; considerata l'importanza che
le suddette strutture rivestono ai fini dell'erogazione dei servizi
ai cittadini sul territorio; sottolineato che, in diverse
occasioni, l'Assessore competente ha sempre dichiarato che i
servizi al cittadino non sarebbero stati toccati poiché il
territorio esplica una funzione capillare dei servizi
sociosanitari; ritenuto che il risparmio nel canone di affitto di
alcune strutture non possa giustificare la chiusura o
l'accorpamento di tali servizi, volevamo sapere dall'Assessore se
le decisioni citate in premessa intanto corrispondono al vero e
quali siano gli intendimenti per non privare di servizi di
fondamentale importanza la popolazione valdostana. Grazie.
Presidente
- Per la risposta, la parola all'Assessore
Fosson.
Fosson (UV)
- Sì, grazie Presidente.
Dico subito in premessa che le informazioni non sono corrette,
non sono realistiche, sono solo dei punti di lavoro, e spiegherò
anche su che cosa. Le due altre premesse riguardano i servizi sul
territorio, affinché questi siano efficienti. Non esistono
bandierine per dire che un servizio c'è per poi scoprire che invece
il servizio c'è solo qualche volta alla settimana, che il
ginecologo o il pediatra non viene mai, e scoprire che non c'è una
macchina per l'ecografia nell'Aosta est con relativi tassi di
occupazione o le difficoltà di accesso, eccetera. Questa è la prima
preoccupazione: che i servizi che diamo ai cittadini siano
efficienti.
Noi abbiamo sempre detto che il territorio è importante e qui
vorrei ribadirlo, con tutti. La nostra intenzione è di mantenere,
in una geografia particolare come quella valdostana, i servizi sul
territorio; vorremmo però che fossero razionalizzati e potenziati,
nel senso che venissero erogati in modo più efficiente. Quando
parliamo di "territorio" chiaramente parliamo di valli laterali, di
valli difficilmente raggiungibili, soprattutto in un certo periodo
dell'anno. E poi, soprattutto rispetto alle notizie avute, io penso
che non bisogna confondere assolutamente la sede, cioè le mura, con
un servizio: le mura possono cambiare, il servizio invece deve
rimanere e su questo sono d'accordo. In questi ultimi mesi abbiamo
spostato per esempio degli ambulatori chirurgici che erano nella
sede privata a Borgnalle in una nuova sede, che voi avete anche
visitato, e non è stato tolto il servizio, così come ultimamente
sono stati trasportati gli ambulatori di terapia antalgica da una
sede privata al Beauregard, dove si erano resi liberi degli spazi.
Abbiamo anche dovuto tener conto chiaramente delle minori risorse,
sul piano razionale, ma in questo caso non è sicuramente la
motivazione principale, perché la motivazione è sempre quella di
mantenere i servizi per i cittadini e di renderli più efficienti.
Certo che avevamo delle locazioni importanti, spesso esterne, e in
questo momento, avendo per esempio fatto il nuovo Poliambulatorio
di Via G. Rey, 1, si sono liberati degli spazi che prima erano
occupati diversamente. Noi pensiamo quindi di utilizzare sempre di
più gli spazi nelle sedi pubbliche e di renderli idonei, in modo da
diminuire le dipendenze di queste locazioni.
Io penso che "razionalizzare" voglia dire proprio "dare un
miglior servizio, aperto tutti i giorni, e spendendo di meno". In
particolare per Aosta est
il servizio che veniva erogato nel
consultorio di Borgnalle è l'unico cambiamento deciso finora; dico
"cambiamento" perché non è la soppressione di un servizio, ma è lo
spostamento delle mura in cui veniva fatto il servizio: da regione
Borgnalle, dov'eravamo in locazione, a via Guido Rey. Quindi non si
tratta della chiusura di un servizio, ma di un cambiamento di sede
concordato anche con gli operatori, poiché se si guarda
l'operatività del consultorio di Aosta est, per esempio, non c'era
il pediatra, non c'erano le assistenti sanitarie, l'assistente
sociale c'era soltanto tre giorni, l'ostetrica anche, però
effettuava soltanto degli
screening
e
pap test
mentre
non si poteva effettuare un'ecografia, dal ginecologo. L'aver
portato questo servizio in via Guido Rey, dove ci sono più
ambulatori, sicuramente migliorerà il servizio. Poi mi permetto di
dire che proprio il Borgnalle ha una distanza di 200 metri dal
Beauregard e la nostra intenzione è di potenziare sempre più i
servizi dati al Beauregard. Pensi, per esempio: lì non solo c'è
l'ostetrica che fa il
pap test
tutti i giorni, quindi il
servizio viene mantenuto, ma c'è anche il trasporto degli esami del
pap test
; non solo, insieme all'ostetrica c'è anche il
ginecologo. Abbiamo potenziato in questi anni in modo importante
l'ambulatorio di gravidanza fisiologica. Il consultorio, in fin dei
conti, è un insieme di ambulatori. Da Borgnalle al Beauregard
sicuramente la distanza e i parcheggi sono maggiori e al Beauregard
ci sono non solo le ostetriche, ma anche il ginecologo, ci sono
diverse palestre, c'è la Pediatria con il pediatra. Il grande
problema dei consultori, come lei sa, è l'assenza di pediatri;
ecco, lì noi pensiamo anche che le vaccinazioni non stanno andando
bene in Valle d'Aosta, perché abbiamo avuto un grosso calo. Il
cambiamento di sede, il portare la vaccinazione con un
front-office
in una Pediatria dove c'è anche il pediatra
tutto il giorno penso sia un fatto positivo sotto il profilo del
servizio. Portare il consultorio in via Guido Rey, con tutti gli
ambulatori, è quindi un cambiamento di sede, non è la soppressione
di un servizio. Per esempio Aosta ovest
offre già la
logopedia, la psichiatria, la neuropsichiatria infantile, mentre
Aosta est
non offriva tutti quei servizi; riportando invece
questo in via Guido Rey potenziamo sicuramente la nostra offerta,
anche per i piani vaccinali.
Verrès: nessuno ha pensato di chiudere il Consultorio di Verrès,
ci sono dei problemi strutturali, nel senso che non c'è
un'autorizzazione. Infatti il Comune in questo momento non ha
rinnovato l'affitto con l'ASL
proprio per una questione
strutturale in cui insiste anche il Consultorio. Nessuno pensa di
chiudere il Poliambulatorio di Verrès. Non è citato
nell'interpellanza, ma abbiamo un problema di riorganizzazione: per
esempio, adesso che proviamo a far partire la medicina sul
territorio con progetti "H12" e "H24"
,
di potenziare il
Poliambulatorio di Donnas e di mettere lì i medici di
Pont-Saint-Martin e di Donnas insieme, incontriamo difficoltà
proprio dalle Amministrazioni comunali. Su Villeneuve e Sarre, che
cita lei, non c'è assolutamente nulla di preciso; stiamo valutando
e aspettiamo le nuove Amministrazioni, per verificare i contratti
di locazione e di manutenzione. C'è quindi sempre una nuova
attenzione sul territorio e si cerca di renderlo, così come i
nostri presidi, sempre più efficiente. Questo penso sia il
desiderio di tutti: razionalizzare dando maggiori servizi. In
questo caso non è ancora stato deciso niente, tanto meno per
Verrès. Dicevo quindi che quello di Aosta est, che funzionava solo
alcuni giorni e per alcuni servizi, è una dislocazione, tenendo
conto inoltre che si vuol sempre più indirizzare l'utente verso i
servizi del Beauregard.
Ultima cosa: mi si permetta di dire che a Borgnalle pagavamo un
affitto di 56.000 euro più la manutenzione; questo ci permette di
pagare due OSS, di mantenere in servizio due infermiere; come lei
sa benissimo, perché conosce l'argomento, i servizi sempre e spesso
dipendono dagli operatori, non tanto dalle mura. Spero di aver
risposto. Grazie.
Presidente
- Per la replica, la parola alla Consigliera
Fontana.
Fontana (PD-SIN.VDA)
- Grazie Assessore per le
delucidazioni.
Mah, subito mi dice che non è vero quello che le ho detto, poi
mi ripete che regione Borgnalle è stata spostata, che a Verrès ci
sono dei problemi con le locazioni, che a Sarre e a Villeneuve c'è
tutto da discutere...finisco solo di fare il mio ragionamento... Io
condivido quello che dice lei, che bisogna dare dei servizi
eccellenti e che non bisogna mettere le bandierine sul territorio,
ma chi le ha messe queste bandierine sul territorio, anni addietro,
quando si sono spese risorse non indifferenti e si usciva sui
giornali dicendo: "abbiamo aperto questo servizio per dare dei
servizi eccellenti ai cittadini"? Adesso non si può dire che tutti
i servizi erogati non vanno bene! Allora, se vogliamo fare una
riorganizzazione, io sono d'accordo, però effettivamente queste
cose non stanno emergendo come una riorganizzazione capillare per
fare il lavoro che abbiamo citato prima. È vero che bisogna
risparmiare, ma mi avete sempre garantito che i servizi non si
toccano. Adesso si dice: "risparmiamo 56.000 euro"...mi va bene, ma
allora facciamo una seduta in commissione! Cerchiamo di metterci
lì, con la commissione competente, e vedere cosa vogliamo fare per
il futuro, perché io non ci capisco più niente davvero! Prima
eravamo orgogliosi, si aprivano servizi di qua, si aprivano
ambulatori di là, e adesso sembra che non andava bene niente, che
non funzionava bene, e che quello che facciamo adesso invece va
bene...ma i cittadini veramente non capiscono più niente! Facciamo
veramente una riorganizzazione! Io non sono per sprecare soldi,
capisco bene che le risorse sono poche e che con quelle dobbiamo
gestirci, però secondo me questi consultori sono molto importanti
per le persone. Regione Borgnalle non è via Guido Rey, comunque c'è
una marea di gente alla quale magari veniva anche comodo...ho
capito che va su al Beauregard! E anche sulla questione dei
parcheggi...guardi, Assessore, non è così semplice come dice lei!
Lei provi ad andare su al Beauregard e a vedere se trova un
parcheggio...
(interruzione dell'Assessore Fosson, fuori microfono)
...sta delle ore, delle ore! No, ma va bene! Lei mi dice che
Borgnalle è peggio, ma io le sto dicendo che le problematiche ci
sono anche su! Davvero, io non voglio fare polemica, però se prima
abbiamo aperto determinati servizi e li abbiamo dati ai cittadini,
adesso non è che per risparmiare dobbiamo accorparli o cercare di
toglierli! È vero che lei dice che non vengono tolti, però comunque
creiamo delle difficoltà alla gente.
Io direi che alla fine chi mi ha dato queste informazioni aveva
poi ragione, perché le problematiche ci sono. Allora facciamo una
seduta, davvero! Ce la mettiamo tutta anche noi, vediamo di fare
una programmazione, ma diamo questi servizi capillari alla gente
sul territorio! Anche perché l'abbiamo detto più volte: la gente
che viene dal territorio ha il problema delle autostrade che
costano tantissimo, della benzina, del parcheggio...mettiamoci
anche nei panni di queste persone! Perché anche per venire ad
Aosta, per una famiglia che prende un trattamento minimo di
pensione, non è una cosa da poco, e il servizio è molto importante!
Io capisco la sua buona volontà, la capisco e sono d'accordo di
valutare dove si può risparmiare, ma non andiamo a risparmiare per
poi creare delle difficoltà ai cittadini, perché questo veramente
non lo condivido! Grazie.
Presidente
- Punto 23 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK