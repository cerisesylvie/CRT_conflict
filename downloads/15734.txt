Consiglio Regionale della Valle d'Aosta - Oggetto del Consiglio n. 2037 del 10 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 2037 del 10 luglio 1996 - Resoconto
SEDUTA ANTIMERIDIANA DEL 10 LUGLIO 1996
OGGETTO N. 2037/X Valutazione del ruolo svolto dalla Fondazione
per la formazione professionale turistica. (Approvazione di
mozione)
Mozione Richiamata la legge regionale 28 giugno 1991, n. 20
avente come titolo "Promozione di una fondazione per la formazione
professionale turistica" con la quale, così come recita l'articolo
1, intende favorire lo sviluppo e il miglioramento qualitativo
delle attività turistiche in Valle d'Aosta;
Preso atto della delibera della Giunta regionale n. 2524/96
dalla quale si evince che le spese sostenute e da sostenersi fino
al termine del corrente anno per lo svolgimento delle proprie
attività sono limitate alla mera gestione della fondazione
stessa;
il Consiglio regionale della Valle d'Aosta
Impegna
la Giunta regionale a:
1) verificare i motivi per cui nessuna attività è stata promossa
dalla fondazione per l'anno 1996;
2) relazionare al Consiglio sull'efficacia del ruolo della
fondazione alla luce delle iniziative assunte e dei risultati
ottenuti dal momento dell'inizio della sua attività;
3) vagliare la possibilità di sopprimere l'istituto della
fondazione salvaguardando al tempo stesso i livelli occupazionali
della scuola alberghiera.
F.to: Collé - Marguerettaz - Marco Viérin
Presidente Ha chiesto la parola il Consigliere Collé.
Collé (PpVA) Più volte abbiamo parlato in quest'aula a proposito
della Fondazione per il turismo e devo dire che i punti di vista su
questa istituzione sono leggermente diversi: da una parte abbiamo
sempre avanzato le nostre perplessità sul ruolo di questa
Fondazione, dall'altra l'Assessore, per conto della Giunta, ha
sempre difeso questa istituzione. Così come diverso è il punto di
vista per quello che è il turismo in generale in Valle d'Aosta: da
una parte l'Assessore non solo ci tranquillizza, ma dice che sta
andando tutto bene, che i dati confermano che c'è un aumento sia di
turisti italiani che esteri; noi, invece, siamo leggermente più
preoccupati, anche perché oggi non ho ancora trovato un operatore
del settore che mi dia conferma di questi dati. Anzi, devo dire che
i dati che abbiamo, presi fra i vari operatori nelle varie vallate,
sono abbastanza preoccupanti.
Andando a quello che è l'oggetto della mozione, quando è stata
istituita la legge nel 1991 l'articolo 1 parlava abbastanza
chiaramente, cioè diceva che l'istituzione della Fondazione doveva
servire a favorire lo sviluppo e il miglioramento qualitativo
dell'attività turistica in Valle d'Aosta.
Credo che il problema stia proprio qui, nel senso che la Giunta
regionale il 7 giugno ha approvato una delibera con cui dà i
contributi richiesti dalla stessa Fondazione e ritenuti ammissibili
dalla Giunta, che si quantificano in 105 milioni. E questi 105
milioni cosa sono? Sono per la retribuzione dei dipendenti non
impegnati nell'organizzazione dei corsi alberghieri, per oneri
tributari, per spese di aggiornamento per macchine di ufficio e
spese amministrative.
Dobbiamo poi considerare che il Consiglio di amministrazione
della stessa Fondazione ha comunque un costo per l'ente pubblico,
costo che credo si aggiri sui 60-70 milioni, tenendo conto - questa
è una novità - che è stato dimezzato l'importo del Presidente della
Fondazione, che fino a poco tempo fa aveva un compenso annuo di 30
milioni. Tuttavia credo che questo costo vada aggiunto a questi 105
milioni.
Quindi rispetto ad una fondazione che doveva coordinare tutta la
promozione turistica della Valle d'Aosta, in collaborazione
naturalmente con l'Assessorato ed altri, ci troviamo oggi in una
situazione - credo anzi che poche volte enti pubblici si siano
trovati di fronte a situazioni del genere - dove c'è un consiglio
di amministrazione che lavora per portare avanti durante il 1996 la
mera gestione ordinaria. Sì, perché di fronte a queste cifre e alla
specifica di queste cifre, praticamente la Fondazione per il
turismo è lì per retribuire i propri dipendenti - a cosa servono e
cosa fanno? - e a mantenere le macchine dell'ufficio.
Dicevo prima che più volte abbiamo discusso di questo e i punti
di vista erano diversi; l'Assessore aveva portato avanti la
politica dei corsi di formazione, noi avevamo idee diverse in
merito, tuttavia c'era la volontà di fare qualcosa; poi se questa
direzione fosse giusta o meno erano opinioni politiche diverse ma
comunque traspariva che c'era la volontà di fare qualcosa.
Invece oggi ci troviamo di fronte al nulla, non si fa niente. É
di pochi giorni, almeno per quanto mi riguarda, la notizia che due
consiglieri di amministrazione hanno rassegnato le proprie
dimissioni, sono due consiglieri di amministrazione che
rappresentavano le categorie economiche della nostra regione; uno,
almeno, di questi due ha presentato nella sua lettera delle
dichiarazioni che andrebbero a comprovare quanto sto dicendo. Non
ho in mano la lettera, ma credo che l'Assessore potrà far presente
al Consiglio se questo è vero o meno.
Ecco perché abbiamo voluto presentare questa mozione, senza
voler fare polemica perché il problema del turismo è un problema
delicato e molto sentito in Valle, ma crediamo che la situazione
debba essere affrontata. Quindi chiediamo con la mozione
all'Assessore e alla Giunta innanzitutto perché siamo arrivati a
questo punto, perché quei famosi corsi che erano stati illustrati
nell'occasione di una mia interpellanza presentata a
novembre-dicembre dello scorso anno non sono poi andati avanti; in
secondo luogo chiederemmo alla Giunta e all'Assessore di
relazionarci sul lavoro fatto dalla Fondazione dal momento in cui
il Consiglio di amministrazione si è insediato ed ha iniziato a
lavorare. Con la terza domanda, che è quella per certi versi più
delicata, chiediamo alla Giunta di relazionare al Consiglio se la
Fondazione per il turismo, così come è impostata, così come ha
lavorato fino ad oggi, debba ancora rimanere in piedi, alla luce
anche della spesa economica per la collettività, che oggi viene
devoluta per modo di dire alla Fondazione perché questa rimanga in
piedi.
C'è un problema, che è quello del personale della scuola
alberghiera. Quando è stata istituita la Fondazione uno dei motivi
era anche quello di andare a sanare una situazione che di fatto non
era troppo chiara. Quindi chiediamo se questo è possibile portarlo
avanti, tenendo in considerazione i livelli occupazionali della
scuola stessa. Mi pare che l'Assessore mi abbia detto, non in
incontri ufficiali e non a livello di dichiarazioni, ma subito dopo
il mio intervento sulla ratifica di questa delibera, che rispetto
alla situazione di allora le cose sono cambiate e sarebbe possibile
agire diversamente.
Termino qui questo intervento, chiedendo all'Assessore e alla
Giunta di voler accettare questa mozione, eventualmente con delle
modifiche se saranno necessarie, perché riteniamo indispensabile
che questo problema venga affrontato, e affrontato seriamente!
Presidente Altri consiglieri che intendono intervenire?
Ha chiesto la parola l'Assessore al turismo, sport e beni
culturali, Agnesod.
Agnesod (UV) Innanzitutto vorrei tranquillizzare il Consigliere
Collé sui dati che sono stati comunicati e su quelle che di
conseguenza sono state le mie dichiarazioni. Sono dati ufficiali
che si trovano sul Bollettino ufficiale della Presidenza del
Consiglio dei Ministri, dipartimento del turismo, quindi, visto che
non vengono da quest'Assemblea, non vengono dalla Valle d'Aosta, ma
direttamente dalla Presidenza del Consiglio dei Ministri di Roma,
credo che possano tranquillizzare questi vostri timori.
Per quanto riguarda l'analisi che può essere fatta rispetto alla
Fondazione e a quello che la Fondazione ha fatto fino a questo
momento, quindi la richiesta al punto 2 della mozione, non ci sono
difficoltà; anzi mi pare che sia estremamente importante per il
Consiglio avere la possibilità di discutere questo argomento,
quindi credo che il punto 2 possa essere accolto con una modifica,
ovvero relazionare nella commissione competente, quindi in V
Commissione, perché sono poi le commissioni che devono approfondire
le tematiche e questa è una tematica che va approfondita in maniera
compiuta, e sicuramente la commissione è l'organo istituzionale che
maggiormente può analizzare fino in fondo il problema.
Per quanto riguarda invece i punti 1 e 3, il punto 1 non sta in
piedi perché i motivi sono chiari e sono già stati da me espressi
l'altra volta in Consiglio, e cioè questi progetti sono stati
presentati in ritardo da parte della Fondazione, c'è una
possibilità che vengano ancora avviati nel caso si riesca a
recuperare dei fondi da altri corsi che sono inseriti in programma
e che questo Consiglio ha approvato.
Quindi c'è ancora una possibilità per inserirli e attivarli nel
corso dell'anno, però, oggi come oggi, non si può dare una risposta
definitiva o positiva o negativa. Pertanto il punto 1 non può
rimanere nella mozione in quanto non si può impegnare la Giunta a
ricercare i motivi, essendo questi evidenti.
Per il punto 3 vale un discorso analogo, nel senso che non sta
in piedi la possibilità di sopprimere questo istituto, perché
l'obiettivo che si pongono la legge di istituzione e lo statuto
stesso sono troppo importanti per un comparto economico come quello
del turismo nella nostra regione: al fine di favorire lo sviluppo e
il miglioramento qualitativo delle attività turistiche la Regione
promuove in accordo con le forze economiche e sociali la
costituzione della formazione.
Cosa è stato fatto? C'è da dire che nel percorso iniziale dal
'93 ad oggi la Fondazione ha avuto dei problemi, su questo non ci
si può nascondere, e sicuramente nel momento in cui si affronterà
la tematica in commissione, potranno essere date ulteriori risposte
sui vari aspetti in maniera più puntuale e completa.
Complessivamente bisogna dire che all'inizio, dopo un anno e mezzo
dalla sua costituzione, c'è stato, per problemi di salute da parte
del prof. Riguax, il cambio della presidenza, quindi nell'arco di
tre anni ci sono stati due presidenti e questo è stato uno dei
motivi che ha creato dei problemi di amalgama del direttivo, perché
su un argomento così delicato ma strategico nell'economia regionale
occorre che anche la struttura direttiva della Fondazione ragioni
allo stesso modo. É un problema comunque che in questa fase sembra
si stia superando.
Sono state avviate in questi anni delle iniziative che non vanno
sottovalutate, ad esempio la ricerca della Rubierre, ricerca
avviata, conclusa e presentata in occasione di un convegno a
Saint-Vincent, in merito alle esigenze formative dei quadri delle
aziende alberghiere valdostane. É una ricerca che ha dato degli
interessanti risultati ed ha costituito quel primo tassello del
processo di riconoscimento del ruolo della Fondazione a livello
regionale.
In seguito sono stati avviati dei corsi di aggiornamento sul
personale nel settore alberghiero, sul personale del settore
addetto agli impianti a fune; è stato avviato un corso per manager
nel settore alberghiero.
É stato concluso alcuni mesi fa dalla Fondazione stessa un
accordo con l'Agenzia del lavoro per l'assistenza tecnica ai corsi,
visto che l'Agenzia del lavoro è già un'istituzione che funziona e
che è incaricata proprio per lavorare nel settore della formazione
ed ha il materiale umano e tecnico disponibile e possibile da
utilizzare per l'assistenza ai corsi stessi.
Questo posso dire a grandi linee, però dichiaro a nome della
Giunta la disponibilità a relazionare e quindi ad accogliere la
mozione in questo senso, togliendo i punti 1 e 3 e mettendo al
punto 2 di relazionare in V Commissione o nella commissione
competente sull'efficacia del ruolo della Fondazione alla luce
delle iniziative assunte e dei risultati ottenuti dal momento
dell'inizio della sua attività.
Si dà atto che dalle ore 12,25 presiede il Presidente
Stévenin.
Presidente Il mio collega Vicepresidente ha chiuso la
discussione generale. Quindi do la parola al Consigliere Bich per
dichiarazione di voto.
Bich (RV) Per dichiarazione di voto, dichiarazione che è
chiaramente indirizzata ad accettare la mozione con le
diversificazioni richieste dall'Assessore, non è che siamo qua a
puntualizzare sul testo. L'importante era portare al cospetto del
Consiglio le problematiche insorgenti dal funzionamento della
Fondazione per la formazione professionale turistica.
Su questo si è discusso molto già nella precedente legislatura,
quando fu istituita la Fondazione stessa e mi ricordo che le
motivazioni erano sostanzialmente queste: rendiamo flessibile,
snello, agile un organismo ancorché pubblico, in modo che possa
incidere sul mercato del lavoro a favore delle aziende turistiche,
degli alberghi, a favore dei centri specializzati di
intermediazione, di supporto all'azione di captazione di correnti
turistiche, in sostanza dello sviluppo turistico, togliamo dalle
pastoie burocratiche dell'amministrazione pubblica la potenzialità
di intervento in questo settore.
In questa direzione si è proceduto, il transatlantico è sceso in
acqua ed è partito. Non solo, il Consiglio aveva suggerito di dare
una dotazione di conoscenza, di professionalità al Consiglio di
amministrazione, ponendo nei tasselli vuoti della costituenda
Fondazione il meglio, così almeno si diceva allora, della
qualificazione nel settore degli operatori turistici. Infatti il
Presidente è una persona illustre che conosce la materia, qui ho
l'organigramma e si vede che sono nomi non indifferenti.
Ricordo che all'atto dell'insediamento del Consiglio di
amministrazione il Presidente dichiarò in televisione che la
Fondazione sarebbe stata il perno portante del rapporto fra gli
albergatori e la formazione professionale in generale, cioè alla
domanda da parte gli albergatori di formare quadri, operatori,
eccetera, la Fondazione avrebbe dato la risposta adeguata.
Per la verità la risposta è stata deludente ed è stata deludente
anche la prassi esercitata: mettiamo in questi organismi così
delicati - dicemmo - persone che stanno fuori dalla politica,
togliamo una volta per tutte le persone che hanno un rapporto
organico, diretto o ancorché indiretto e clientelare con l'azione
politica e mettiamo finalmente dei tecnici. Questo era il Consiglio
di amministrazione con i lacci e i laccioli sciolti dal supporto
dell'espressione dei partiti, non sono politici ma sono
tecnici.
Siccome non solo nella Fondazione turistica ma anche in altri
settori, dove abbiamo fatto la scelta di respingere la "politica"
come metodo di lavoro nei consigli di amministrazione, demandando
ai tecnici le soluzioni più adeguate, abbiamo riscontrato delle
risposte assolutamente inefficaci, additerei al Consiglio come uno
di quei casi in cui si possa esclamare che il derogare e rimandare
ad altri soggetti la gestione della cosa pubblica o la gestione
degli indirizzi strategici, anche in questo caso importantissimo
come il turismo, non ha dato nessun risultato degno di nota. Ci
serva questo da lezione generale, incassando una volta per sempre
il concetto che non è la superaffettazione del tecnicismo portato
nei consigli di amministrazione che risolve i problemi, ma è
affrontare con buon senso i problemi che si trovano sul tappeto e
avviarli a soluzione. Come dovrebbe operare un buon padre di
famiglia.
Qui c'erano tutti gli strumenti e tutte le dotazioni necessarie,
c'era tutta l'organizzazione amministrativa e legislativa e
quant'altro mai, e i risultati sono stati modesti. Ma parimenti a
quel che è successo nell'amministrazione della Fondazione,
ugualmente dobbiamo dire che anche in altri settori dove abbiamo
demandato ai tecnici i risultati sono profondamente modesti e
deludenti, e io penso che si possa far riferimento a molte società
di gestione.
Ma vi rendete conto che abbiamo degli amministratori di società
partecipate dalla Regione che si beccano 120, 130, 150 milioni per
gestire delle piccole macchinette che il geometra del catasto o il
ragioniere di qualsiasi altra piccola azienda gestirebbe con un
decimo dell'incidenza economica e con miglior risultato? Andate a
vederle, sono società di gestione in cui la Regione ripone grandi
strategie di sviluppo e che viceversa servono soprattutto, per non
dire unicamente, a pagare amministratori che sono blasonati sì, ma
la cui inerzia, la cui inattendibilità e il cui risultato economico
sono presenti come macigni. Sarebbe il caso che nelle commissioni
si discutesse anche di questo, non solo dell'attività, pur
importante di fondazioni come questa, di organismi pubblici che
devono dare dei risultati anche di ordine strategico, ma andando a
vedere proprio il risultato economico; ebbene, noteremmo che la
nostra azione di spoliticizzare gli organi, di togliere la politica
ovunque, è stata una scelta fallimentare.
Andiamo a riscontrarlo e vedrete se non è così; e se mi è dato
il caso farò anche qualche nome, non oggi per carità, ma sarebbe il
caso che l'informazione - che è così volutamente addormentata - con
il nuovo Consiglio di amministrazione della RAI, che vuol dare
segnali di rifondazione di questa gloriosa azienda
dell'informazione pubblica, facesse qualche ricerca anziché mal
leggere i soliti notiziari che abbiamo sotto il naso e spesso
leggerli con un'angolatura di gestione partitica, di parte, dei
giornali radio e dei telegiornali. Vada a vedere i nomi degli
illustri amministratori di queste società, che si beccano degli
appannaggi da holding internazionale, vada a vedere e forse ne
verrà fuori un'informazione un po' più corretta e confacente alla
realtà della nostra regione!
Voto a favore della mozione, beninteso.
Presidente Ha chiesto la parola il Consigliere Collé.
Collé (PpVA) L'Assessore ha risposto in parte a quelle che sono
state le mie domande. Per quanto riguarda i dati, non metto in
dubbio che questi provengano da bollettini ufficiali; l'unica cosa
che ho detto e che ribadisco è che nel tessuto economico-turistico
della nostra regione questi dati positivi non hanno la conferma che
dovrebbero avere. Però faremo un eventuale controllo, credo che
quest'estate sarà un osservatorio per verificare se questo discorso
dei dati può stare in piedi o meno.
Come le dicevo poc'anzi, di tutti quegli operatori con i quali
in questi ultimi mesi da giugno in avanti ci siamo confrontati
sulle problematiche turistiche non ce n'è uno che dia ragione a
questi dati; non solo, ci sono dei dati sconcertanti come quello
preannunciato dall'Associazione commercianti di Aosta, per cui
dall'Arco di Augusto a piazza della Repubblica nel giro di 5-6 mesi
ci saranno venti attività che chiuderanno. Questo penso che in un
momento ottimale per il turismo non accadrebbe, se accade
obiettivamente un qualcosa che non va nella direzione giusta
c'è.
L'Assessore ha fatto una proposta, che è quella di relazionare
in V Commissione. Ho detto prima che questo per noi è un problema
delicato a cui vogliamo prestare molta attenzione, quindi diamo una
disponibilità alla Giunta per questo. Chiederei almeno una cosa.
Capisco che la Fondazione per i suoi aspetti viene vista come un
discorso di scuola, di cultura e quindi è giusto che se ne discuta
in V Commissione; chiederei, visto che stiamo parlando di aspetti
turistici, che almeno si relazioni alla IV e alla V Commissione
congiuntamente, e dopo ognuno farà le proprie valutazioni.
L'Assessore ha anche detto che il punto 3 della mia mozione,
cioè vagliare la possibilità di sopprimere l'istituto della
Fondazione, salvaguardando al tempo stesso i livelli occupazionali
della scuola alberghiera, non sta in piedi perché quello
dell'istituzione della Fondazione è un obiettivo troppo importante;
capisco che l'obiettivo iniziale era molto importante, però andando
a guardare come ci siamo ridotti, mi pare che questo obiettivo al
momento non c'è più. Quindi facciamo attenzione anche a queste
cose. É vero che ci sono stati due presidenti; però è anche vero
che il primo presidente è stato in carica qualcosa come 3-4 mesi
non di più, quindi attribuire a questo uno dei grossi problemi
della non efficienza della Fondazione mi pare un po' esagerato!
Non voglio tornare sulla polemica, che c'è stata già una volta
in Consiglio, in merito al discorso della Rubierre; l'Assessore
dice che di positivo c'è stato lo studio che la Rubierre ha fatto,
di cui ho avuto modo già alcuni mesi fa di dire qual era il mio
pensiero, ma credo che se ci limitiamo a dire che il fatto che la
Fondazione abbia dato un incarico ad una società e poi questa abbia
fatto il lavoro, è un risultato positivo per la Fondazione,
obiettivamente mi sembra riduttivo.
Detto questo, accettiamo la proposta fatta dall'Assessore,
chiedendo di mettere IV e V Commissione congiuntamente.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Sono d'accordo sul discorso della IV e V
Commissione.
Prima di tutto, per quanto riguarda i compensi a cui si riferiva
Bich, sicuramente non sono quelli della Fondazione, perché il
compenso che viene attualmente dato al Presidente della Fondazione
è di 15 milioni lordi annui e questo è stato stabilito...
(... intervento del Consigliere Bich, fuori microfono...)
... no, ti riferivi ad altri enti, ma tanto per chiarire perché
potrebbe essere interpretato in modo sbagliato. Questo compenso è
stato stabilito per una ragione di equità fra i presidenti delle
varie fondazioni esistenti operanti nella nostra regione, di cui la
Regione è stata ente promotore e di cui fa parte, quindi per tutti
i presidenti dei consigli di amministrazione delle fondazioni è
stato stabilito questo importo di compenso.
Per quanto riguarda il discorso di relazionare nella IV e V
Commissione sono d'accordo; in quell'occasione potremo affrontare
anche quegli appunti, quei punti interrogativi che sono stati
evidenziati ancora in fase di replica dal Consigliere Collé.
Presidente Bene, c'è l'intesa tra i proponenti della mozione,
quindi vengono eliminati il punto 1 e il punto 3 e "relazionare"
diventa un punto unico.
Mozione Richiamata la legge regionale 28 giugno 1991, n. 20
avente come titolo "Promozione di una fondazione per la formazione
professionale turistica" con la quale, così come recita l'articolo
1, intende favorire lo sviluppo e il miglioramento qualitativo
delle attività turistiche in Valle d'Aosta;
Preso atto della delibera della Giunta regionale n. 2524/96
dalla quale si evince che le spese sostenute e da sostenersi fino
al termine del corrente anno per lo svolgimento delle proprie
attività sono limitate alla mera gestione della fondazione
stessa;
il Consiglio regionale della Valle d'Aosta
Impegna
la Giunta regionale a relazionare alle Commissioni consiliari IV
e V congiuntamente sull'efficacia del ruolo della fondazione alla
luce delle iniziative assunte e dei risultati ottenuti dal momento
dell'inizio della sua attività.
Possiamo passare alla votazione. I consiglieri sono invitati a
votare:
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK