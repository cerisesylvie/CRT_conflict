Consiglio Regionale della Valle d'Aosta - Oggetto del Consiglio n. 2000 del 3 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2000 del 3 novembre 2022 - Resoconto
OGGETTO N. 2000/XVI - Interpellanza: "Valutazioni
sull'approvazione di specifici regolamenti per un risparmio
energetico negli uffici regionali".
Marguerettaz (Presidente) -
Punto n. 36 all'ordine del
giorno. La parola al collega Carrel.
Carrel (PA) -
Nell'ultimo Consiglio avevamo parlato della
crisi energetica e degli effetti che questa avrebbe avuto sulle
nostre partecipiate, sugli impianti a fune e sulla stagione
invernale. L'Assessore ci ha tranquillizzati dicendo che era tutto
a posto e che la stagione sarebbe partita regolarmente. Siamo
contenti che da oggi le temperature iniziano a scendere, quindi
speriamo che si possa procedere con l'innevamento artificiale
aspettando quello naturale alquanto prima, per poter iniziare la
stagione come tutti ci auguriamo. Ma il problema dell'energia,
anche se vi sono delle notizie degli ultimi giorni che ci
tranquillizzano un po', comunque va affrontato.
In merito a questo abbiamo parlato anche con diversi sindaci,
che sono in seria difficoltà ad approvare dei bilanci di previsione
per il prossimo anno, soprattutto alla luce di una convenzione con
CVA che va in scadenza il 31 di dicembre e si prevede che il costo
dell'energia per i Comuni venga incrementato del 400-500 percento.
Quindi, andare a prevedere, soprattutto per i piccoli Comuni, un
bilancio del 2023 è sicuramente molto complesso e difficile,
tenendo in considerazione anche che siamo una regione turistica e
che quindi sotto Natale spesso e volentieri andiamo ad addobbare i
nostri centri con delle luminarie, che però oggi hanno dei costi
che non tutti i Comuni possono sostenere e permettersi.
In quest'ottica, volevamo capire quali siano gli accordi e se vi
siano degli accordi con il CPEL, per cercare di trovare delle
soluzioni al caro energia e alle problematiche che i Comuni stanno
riscontrando. Anche perché pure il riscaldamento e l'illuminazione
degli uffici ha dei costi e ovviamente può riscontrare delle
difficoltà e abbiamo letto che in varie altre regioni d'Italia
stanno proponendo dei piani in cui riemerge lo
smart working
per determinati giorni della settimana, in modo da poter abbattere
in qualche modo i costi. La Regione Valle d'Aosta cosa sta facendo?
Si sta occupando del problema? Immagino di sì, ma come lo sta
facendo e quali sono gli
input
che arrivano dal CELVA, o
meglio dal CPEL, per capire come si stanno coordinando anche i
Comuni, insieme alla Regione, per far fronte a questa problematica
che, sottolineiamo per la seconda volta, è sicuramente molto
importante.
Presidente -
Per la risposta, assessore Bertschy.
Bertschy (AV-VdA Unie) -
Rispondo avendo concordato la
risposta, visto che la tematica riguarda il patrimonio immobiliare
ma anche la gestione del personale, insieme al Presidente e
all'assessore Marzi.
La tematica è d'attualità, come giustamente ha ricordato. Alcune
indicazioni di questi ultimi giorni per fortuna danno un minimo di
rassicurazioni sul fatto che le cose stiano leggermente
migliorando, ma è evidente che il tema rimane urgente e sul quale
stiamo in attesa del primo vero e importante decreto del nuovo
Governo nazionale, perché speriamo che ci siano indicazioni chiare
rispetto alle famiglie, rispetto alle imprese e rispetto anche alla
gestione pubblica delle risorse.
Come tutti sappiamo, sono stati emanati nel corso di questi mesi
documenti importanti, le azioni sul risparmio energetico partono a
livello europeo, arrivano a livello nazionale e ovviamente poi a
livello regionale ognuno cerca un po' di adattare al proprio
territorio, e ha fatto bene a sottolineare l'aspetto turistico del
nostro territorio. La cosa più semplice, come faremmo in qualsiasi
situazione, è ridurre i consumi, spegnere la luce e risparmiare,
però non lo possiamo fare in assoluto se vogliamo mantenere una
qualità anche, per esempio, dell'illuminazione del nostro
patrimonio culturale e di tutto quello che dobbiamo fare anche in
termini di sicurezza pubblica, perché poi l'illuminazione pubblica
da un lato serve per garantire viabilità in sicurezza, allo stesso
tempo una sicurezza pubblica di edifici pubblici e privati.
Nel seguire, per esempio, le dieci azioni comportamentali che
sono state definite dal Ministro della transizione ecologica nel
settembre scorso e nel dare piena interpretazione anche al decreto
del 6 ottobre, che ha stabilito in maniera chiara i limiti
temporali di utilizzo degli impianti termici alimentati a gas
naturale e la riduzione dei valori massimi delle temperature, è
bene ricordare che per la gestione del patrimonio pubblico già
nell'estate scorsa si era data una definizione chiara del massimo
per la climatizzazione a 27 gradi e di non superare i 19 gradi di
temperatura per la stagione invernale. Alcune disposizioni sono
state date e arrivare a un regolamento puntuale dell'utilizzo del
nostro patrimonio non è così semplice, anche perché non partiamo da
una situazione di anno zero nella gestione del patrimonio
immobiliare: ci sono edifici vecchi, ci sono edifici che hanno già
avuto degli interventi di contenimento energetico; ci sono edifici
dove, a seconda della zona di esposizione, si hanno condizioni di
riscaldamento differenziate, parlo per esempio del nostro
assessorato allo sviluppo economico, dove l'ala vecchia ha una
condizione di climatizzazione diversa da quella dell'ala più
recente. Quindi, arrivare ad una vera e propria regolamentazione
non è così semplice, questo però non ci deve far venir meno
l'attenzione.
La prima azione veramente importante è l'attenzione quotidiana
che si fa da cittadini a casa nostra come nel lavoro, quindi
un'attenzione all'utilizzo della risorsa energetica e ai consumi
che dev'essere da cittadini educati. Quella è la prima vera
regolamentazione che ci possiamo dare tutti quanti.
Rispetto alla gestione di nuove organizzazioni, per esempio lei
ha citato lo
smart working
. In assoluto questa non può
essere una delle indicazioni sulle quali lavorare. Nel periodo del
Covid c'è stato l'utilizzo dello smart working in maniera
generalizzata e questo ha permesso da un lato di mantenere le
persone a casa a lavorare, dall'altra di spegnere gli impianti
perché non c'era la presenza fisica. Oggi, con l'utilizzo di questa
modalità, le cose cambiano. Per esempio, nelle regole attuali c'è
stato l'obbligato e giusto rientro sul posto di lavoro, e lo smart
working che coinvolge l'Amministrazione regionale non supera il 15
percento e non vale per più di 200 persone, quindi vuol dire che
non si può immaginare di spegnere il riscaldamento di un edificio,
perché c'è comunque presenza di lavoratori in giorni alternati,
oppure in uffici differenti, però gli edifici vanno comunque
riscaldati.
Dall'altra parte, questo anche è stato ben evidenziato in alcuni
confronti politici anche a livello nazionale, non possiamo neanche
spostare sul lavoratore il costo del riscaldamento e dell'energia.
Questa discussione che era stata fatta a inizio anno, per esempio
sulla proposta dell'andare a limitare attraverso l'utilizzo della
DAD la presenza a scuola, vuol dire tenere a casa le persone e
dover riscaldare gli ambienti familiari, quindi spostare
semplicemente il centro di costo, in una valutazione energetica
complessiva, senza fare nessuna differenza.
Noi stiamo cercando di seguire tutte queste iniziative, cercando
di fare puntualmente delle valutazioni e di arrivare anche a
sostenere, a livello di Conferenza delle Regioni, delle regole
complessive, perché diverso sarebbe immaginare per esempio di
ridurre la settimana di lavoro, piuttosto che la presenza negli
uffici in maniera però regolamentata e non differenziata, ma sono
regole che vanno al di là della possibilità di regolamentazione
attuale.
Rispetto a questo, ci sono tutta una serie di indicazioni che
vengono date e la prima cosa più importante, la sottolineo ancora,
è che ognuno di noi si senta responsabile rispetto alla situazione
nel proprio ufficio, con il rispetto che ci dev'essere per una
situazione così esposta a livello energetico.
Rispetto invece al lavoro che si sta iniziando a fare con i
Comuni, c'è intanto un confronto che nei prossimi giorni inizierà
anche sul bilancio. Come credo che lei sappia, comunque l'ha
evidenziato, fino alla fine del 2023 una buona parte di Comuni
hanno una convenzione con CVA che prevede un prezzo bloccato
dell'energia, quindi fino a oggi l'effetto è stato sicuramente
contenuto. Il problema si andrà a verificare nei prossimi mesi ed è
lì che bisognerà immaginare, sapendo bene che, anche pur in un
territorio turistico, abbiamo situazioni molto differenziate a
livello di esposizione climatica, a livello di esposizione
geografica, ma a livello anche proprio di visione turistica in
certi periodi dell'anno. Quindi, sarà fatto sicuramente un tavolo
di concertazione insieme a loro, sapendo bene che poi
nell'autonomia di gestione di governo del proprio territorio,
ognuno dovrà cercare di trovare le migliori soluzioni per mantenere
i costi e i consumi con un'attenzione particolare, ma allo stesso
tempo senza far venir meno la gestione del territorio e anche il
governo in un periodo dell'anno che sarà poi di qui a poco quello
delle feste e quello della stagione invernale, dove abbiamo
comunque una presenza turistica importante in molte località.
Noi abbiamo recentemente inviato ai Comuni una comunicazione
dove si fa presente la regolamentazione del decreto e abbiamo dato
la disponibilità per lavorare insieme, magari coinvolgendo anche
CVA, anche se sappiamo bene che in questo senso poi si passerà a
delle nuove gare, quindi non sarà evidentemente confinato alla sola
azione della nostra società pubblica il lavoro da fare, ma la
sensibilità, la campagna di comunicazione che abbiamo messo in
campo sui consumi energetici e tutta un'azione di sensibilizzazione
che si sta facendo in generale sul territorio, riteniamo che possa
produrre già degli effetti positivi.
Presidente -
Per la replica la parola al consigliere
Carrel.
Carrel (PA) -
Grazie, Assessore, per la risposta. Lei ci
rassicura sempre, quindi è sicuramente una cosa positiva. La nostra
interpellanza non voleva assolutamente indicare la necessità di un
piano di razionalizzazione, ma comprendere se vi fosse in programma
un piano di razionalizzazione e quali regole ci stavamo dando.
Apprendiamo che di fatto stiamo applicando quelle che sono le
regole dei decreti governativi, stiamo attendendo quanto succede a
livello nazionale, ed è quantomeno ovvio questo, ma credo che sia
necessario, per le nostre specificità e soprattutto per la nostra
vocazione turistica, andare ad aprire con urgenza questo tavolo con
i Comuni, per capire come e dove si può e si deve risparmiare e
dove invece assolutamente dobbiamo fare altre scelte.
Io credo che non possiamo sottovalutare questo problema e
arriverà il momento in cui dovremo trarre delle conclusioni. É bene
se ci prepariamo con un po' di anticipo e abbiamo chiaro cosa
succede nelle altre Regioni, cosa possiamo cambiare e cosa invece
non vogliamo, per scelta politica, cambiare come Regione,
ovviamente nel rispetto di quella che è l'autonomia di ogni
Comune.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK