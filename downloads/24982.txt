Consiglio Regionale della Valle d'Aosta - Oggetto del Consiglio n. 232 del 26 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 232 del 26 novembre 2008 - Resoconto
OGGETTO N. 232/XIII - Interpellanza: "Motivi del mancato
riconoscimento, da parte del Ministero, dell'Agenzia regionale per
le erogazioni in agricoltura, quale organismo pagatore
regionale".
Interpellanza
Ricordato che l'Assessore all'agricoltura e risorse naturali
Isabellon, in un editoriale pubblicato sull'Informatore Agricolo n.
3 del 2007, a proposito dell'istituenda Agenzia regionale per le
erogazioni in agricoltura, asseriva che"Siamo sicuri che la
presenza fisica sul nostro territorio di un ente di tale portata
non potrà che andare ulteriormente incontro alle necessità
dell'utenza, riducendo i tempi burocratici e rispondendo con
migliore efficienza alle esigenze sia dei privati che delle
associazioni. Con ogni probabilità AREA VdA diventerà operativa
entro la fine dell'anno, non appena sarà concluso l'iter nazionale
ed europeo previsto dalla legge";
Appreso che gli Organismi pagatori, per essere riconosciuti
come tali, devono rispettare determinati criteri minimi per quanto
riguarda le modalità adottate per autorizzare ed eseguire i
pagamenti, garantire la sicurezza dei dati, tenere i registri
contabili, suddividere le mansioni in aree ben distinte fra loro,
operare gli opportuni controlli interni e sugli organismi
delegati;
Preso atto che le Province Autonome di Trento e Bolzano hanno
ottenuto il riconoscimento del loro organismo pagatore, autorizzato
con Decreto Ministeriale del 10 ottobre 2008, mentre la Regione
VDA, che aveva avviato contestualmente a tali Province l'iter per
l'istituzione del proprio Organismo Pagatore, pare essere ancora
lontana dall'obiettivo;
Accertato che nel periodo di applicazione del Piano di
Sviluppo Rurale 2000/2006 i pagamenti a titolo di indennità
compensativa e agroambientale avvenivano regolarmente, salvo pochi
casi di anomalia, nei mesi di ottobre/novembre di ogni anno, mentre
per il Programma di Sviluppo Rurale 2007/2013 si è ancora in attesa
di parte dei pagamenti dell'annualità 2007 e di tutte quelle del
2008;
Appreso inoltre che la dotazione organica attuale di AREA VdA
è superiore al numero di unità di personale assegnate dalla Giunta
regionale con delibera n. 2681 in data 28 settembre 2007,
appartenenti in precedenza al personale assunto con C.C.N.L. degli
addetti ai lavori di sistemazione idraulico-forestale e
idraulico-agraria presso l'Assessorato agricoltura e risorse
naturali;
i sottoscritti Consiglieri regionali
Interpellano
l'Assessore all'Agricoltura e risorse naturali per
sapere:
1) quali sono le motivazioni che hanno sinora impedito il
riconoscimento da parte del Ministero dell'AREA VdA, quale
organismo pagatore regionale, a differenza di quanto avvenuto per
le Province Autonome di Trento e Bolzano, e quali sono i tempi
stimati per l'ottenimento di tale autorizzazione;
2) quanto è costata l'istituzione dell'AREA Vda e quanto
costerà alle casse pubbliche una volta a regime;
3) quale contributo all'alleggerimento della burocrazia e
alla velocizzazione delle istanze è stato apportato dall'apertura
degli sportelli dell'Agenzia;
4) se corrisponde al vero che il personale di AREA VdA è
lievitato attraverso trasferimenti o assunzioni fatti senza tenere
conto di quanto prevede la legge regionale 7/2007 (articolo
7).
F.to: Chatrian - Cerise Giuseppe
Président
- La parole au Vice-président Chatrian.
Chatrian (VdAV-R)
- Grazie, Presidente. Assessore,
avevamo fatto un'iniziativa due mesi or sono, che avrebbe voluto
nelle sue piene intenzioni conoscere la situazione generale, e non
solo, sull'AREA Valle d'Aosta (Agenzia Regionale per le Erogazioni
in Agricoltura), ma le sue risposte sono state un po' generiche e
un po' glissanti. Vorremmo conoscere la situazione più in dettaglio
e in maniera più puntuale.
Prendiamo atto che le province autonome di Trento e Bolzano
hanno ottenuto il riconoscimento del loro organismo pagatore,
autorizzato con Decreto ministeriale del 10 ottobre 2008, mentre la
nostra regione non ha al momento ancora avuto tale riconoscimento.
Lei ci disse due mesi fa che il mancato riconoscimento, ad oggi,
dell'organismo pagatore non ha tuttavia arrecato alcun danno agli
agricoltori valdostani, quindi le chiediamo in maniera puntuale le
vere motivazioni, a differenza di quanto è avvenuto per le province
autonome di Trento e Bolzano, quali sono i tempi stimati per
l'ottenimento di tale autorizzazione e chiediamo i costi del
passato, del presente, soprattutto il costo a regime del domani. Le
chiediamo anche quali sono gli alleggerimenti al momento
burocratici e quali sono gli iter più veloci che sono stati portati
in atto in questo anno e mezzo.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Credo che sia utile
in questo momento ritornare su argomenti che già abbiamo trattato
in quest'aula, perché essendo un argomento di notevole interesse,
soprattutto quello relativo al pagamento delle indennità
compensative dell'agroambiente, che riguardano il comparto
agricolo, è sicuramente un tema all'attenzione soprattutto dei
nostri agricoltori.
Rispondendo all'interpellanza, nelle premesse della stessa viene
in una parte citato come accertato che nel periodo di applicazione
del Piano di sviluppo rurale 2000/2006 i pagamenti avvenivano
regolarmente, salvo pochi casi di anomalia, nei mesi di
ottobre/novembre di ogni anno, mentre per il Programma di sviluppo
rurale 2007/2013 si è ancora in attesa di parte dei pagamenti
dell'annualità 2007 e di tutte quelle del 2008; qui c'è da
puntualizzare quanto segue. Anzitutto la differenza fra la
programmazione 2000/2006 e 2007/2013 è evidente in molte sue parti.
Per quanto riguarda l'aspetto specifico si può riassumere nel modo
seguente: per ottenere il pagamento dei premi, nella passata
programmazione era sufficiente dimostrare la buona pratica
agricola, che veniva verificata in campo ed era una procedura
abbastanza semplice e gestita direttamente. Nella nuova
programmazione è previsto l'esclusivo utilizzo del GIS, che è un
sistema tecnologicamente più avanzato, ma che va ad evidenziare
tutte le piccole discordanze che ci possono essere sulle singole
particelle, per cui dà luogo a una serie di anomalie che prima non
venivano riscontrate, molto spesso di carattere formale.
Il confronto dei dati 2006 derivanti dalla vecchia
programmazione ed utilizzati come base per le domande 2007, con
quelli del 2007 del GIS, ha comportato numerose anomalie in tutte
le regioni d'Italia; è importante dirlo perché è un problema
comune: abbiamo 88.000 anomalie di questo genere solo in Valle
d'Aosta. AREA d'intesa con AGEA sta lavorando da mesi alla
soluzione di tali anomalie 2007/2008, perché quello che vale per il
2007 vale anche per il 2008; altre regioni attendono una sanatoria,
perché c'è anche questa situazione: ci sono delle regioni che non
si sono attivate e spingono per una sanatoria a livello generale,
noi invece abbiamo subito attivato attraverso AREA la ricerca delle
soluzioni. In ogni caso è necessario avere la base dati 2009
corretta, per cui AREA procede comunque alla correzione qualunque
sia la posizione che assumerà AGEA in merito alla sanatoria.
AGEA ha finora pagato il 75% dei premi del trascinamento della
vecchia programmazione, per noi 321 aziende interessate e
null'altro, il 75% però solo della parte agroambiente e non
sull'indennità compensativa. Il peso della parte indennità
compensativa rispetto all'agroambiente per quel che ci riguarda è
di 10 a 6: nel complesso saranno 10 milioni di euro circa per
l'indennità compensativa e 6 milioni di euro per parte
agroambiente, a grandi numeri. Quindi da noi sono solo 321 su oltre
3000 aziende che potrebbero godere di questo effetto trascinamento
per il 2007.
I nostri agricoltori che ne hanno fatto richiesta, praticamente
quasi tutti, hanno ottenuto anticipi sul 2007 per il 100% della
indennità compensativa e per il 50% delle misure agroambientali.
Per il 2008 AGEA non ha ancora pagato nulla in tutta Italia: la
Regione Valle d'Aosta erogherà un anticipo (approvazione di
bilancio permettendo) di circa il 70% a gennaio 2009 (sono i 10
milioni di euro che proporremo in Consiglio di inserire).
È da tenere presente che per procedere ai pagamenti è necessario
che le regioni approvino i criteri applicativi del PSR, in sostanza
le regole che governano l'erogazione dei contributi. La Regione
Valle d'Aosta ha approvato con delibera di giunta del 24 ottobre
2008 il recepimento del Decreto ministeriale 20 marzo 2008, in
materia di riduzioni ed esclusione del sostegno pubblico - in
pratica i controlli - per quanto riguarda la politica di sviluppo
rurale 2007/2013 ove siano accertate inadempienze a carico dei
requisiti di ammissibilità. Ricordo che solo 4 regioni hanno finora
completato l'iter di approvazione.
Ultimo passo dal punto di vista procedurale è che deve essere
preparata ed approvata la deliberazione di Giunta che recepisce le
nuove norme sulla condizionalità. Questa delibera sarà pronta solo
dopo che verrà approvato il nuovo decreto del Ministro delle
politiche agricole di modifica e integrazione al DM n. 12541 del 21
dicembre 2006, decreto che era già stato recepito da una delibera
approvata nel 2007, quindi dovremo fare ancora questo passo, perché
è quello che dovranno fare le altre regioni sulla base della nuova
condizionalità.
AGEA ha introdotto un nuovo sistema per l'istruttoria
automatizzata delle domande 2009, che dovrebbe permettere il
pagamento delle misure 211, 214 e 215, contestuale a quello della
domanda unica di giugno. I dipendenti AREA hanno presenziato alla
presentazione della procedura e hanno chiesto alcuni adattamenti al
PSR regionale che riguarda queste misure. Questo è un po' per
rispondere alla premessa che era citata.
Venendo poi alle domande contenute nell'interpellanza, per quel
che riguarda il punto 1 c'è stato un accordo tra gli Assessori
delle regioni e province autonome di montagna, quindi Trento,
Bolzano e Friuli - perché forse è stato dimenticato che c'era anche
il Friuli - per operare al fine di istituire un unico organismo
pagatore con l'individuazione di un consulente, il dr. Ornaghi, che
aveva lavorato per l'organismo pagatore della Regione Lombardia. Il
dr. Ornaghi aveva partecipato insieme ai nostri tecnici, ai nostri
funzionari e a quelli delle regioni e province citate, ad Aosta a
una riunione con i rappresentanti delle altre regioni e ad altre
riunioni tecniche svolte nelle varie sedi, per spiegare cos'è
l'organismo pagatore, quale veste giuridica può avere, agenzia
interna, agenzia esterna, finanziaria (perché c'erano le varie
opzioni da scegliere) e quali erano le procedure da seguire per il
riconoscimento. Gli incontri erano serviti per predisporre la bozza
di legge regionale per la istituzione degli OPR, cosa che è stata
fatta. Appurato che non c'erano le condizioni tecnico
amministrative per costituire un unico OPR - che poteva essere una
delle ipotesi - per Trento, Bolzano, Friuli e Valle d'Aosta, ogni
regione si era data regole diverse anche sulla base degli obiettivi
e delle situazioni in essere. Trento e Bolzano hanno deciso di
procedere autonomamente, il Friuli per ora non ha fatto nulla, la
Valle d'Aosta aveva sospeso il riconoscimento per puntare sulle
altre operatività che devono essere previste per l'OPR.
Fra la fine 2007 e l'inizio del 2008 venne creata una
riflessione a livello nazionale, dove non si intendeva più
incentivare la costituzione degli organismi pagatori regionali e si
attendevano disposizioni in tal senso da AGEA coordinamento. AGEA
deve esprimere (ricordo) parere al Ministero su ogni domanda di
riconoscimento.
A gennaio con la caduta del governo Prodi i funzionari AGEA
hanno suggerito di attendere il nuovo Ministro per capire
l'orientamento: c'è stata una riunione specifica delle commissioni
politiche agricole a Lecce, dove il ministro Zaia ha fatto il punto
della situazione sul futuro per gli organismi pagatori e quelle che
possono essere le linee guida per i procedimenti per il futuro.
Trento e Bolzano hanno continuato a predisporre gli atti per il
riconoscimento, affidando al personale trasferito alle singole
agenzie esclusivamente tale incombenza. Questo è un passaggio
importante, perché in quel caso si è puntato sul riconoscimento e
per quel che riguarda l'agenzia di Trento con il proprio personale
ha predisposto la documentazione richiesta per il riconoscimento
dell'organismo pagatore, mentre le attività di ricezione delle
domande di pagamento, di esecuzione dei controlli, di calcolo degli
importi da liquidare, di constatazione e contestazione delle
irregolarità, di adozione degli atti amministrativi di riduzione o
di esclusione degli aiuti, sono state svolte e continuano ad
esserlo ora attraverso la stipula di apposite convenzioni delle
strutture provinciali. Quindi quello che da noi è passato all'AREA,
lì è rimasto in capo alle strutture provinciali tutta una serie di
servizi: il servizio aziende agricole e territorio rurale, il
servizio vigilanza e promozione delle attività agricole, il
servizio foreste e fauna per le attività di competenza.
Questo è quello che era emerso all'inizio, essendo delle realtà
territorialmente organizzate in maniera diversa e in linea con la
decisione di lavorare sulle cose in generale con quel lavoro di
collaborazione, ma poi distinguere i percorsi a seconda degli
obiettivi e delle realtà che si avevano nelle quattro aree
interessate.
Ad AREA, in attesa di conoscere gli orientamenti politici
livello ministeriale, oltre al compito di predisporre la
documentazione per il riconoscimento dell'OPR, sono state anche
affidate le funzioni tecniche di autorizzazione, raccolta domande,
istruttoria, controlli. Il personale nel frattempo ha partecipato
ai corsi di formazione specifici, condizione necessaria ai fini
dell'ottenimento del riconoscimento, in quanto la pianta organica
deve essere dotata di specifiche professionalità. Questo fa
riferimento ai criteri che sono citati anche nelle premesse
dell'interpellanza.
Inoltre non è mai stato abbandonato il lavoro di predisposizione
dei manuali (altro requisito necessario) delle procedure di
gestione dell'OPR, per cui il periodo di incertezza non è trascorso
inutilmente. Sono stati avviati contatti con gli OPR appena
costituiti di Trento e Bolzano e sono in corso da alcuni mesi
contatti con AGEA coordinamento, per condividere i percorsi di
preparazione, e si stanno attivando gli incontri con i funzionari
del Ministero dell'agricoltura, per lo stesso motivo. Per ottenere
il riconoscimento dell'OPR è necessario che vi siano i presupposti,
pianta organica adeguata, formazione locali e sistema informativo
adeguato, e predisporre i manuali; sono in corso di predisposizione
tutti questi obiettivi e si presume di presentare la documentazione
entro giugno 2009, al fine di ottenere il riconoscimento.
In merito a una delle premesse vorrei dire che qui viene citato
come un obiettivo non raggiunto il fatto che all'inizio del 2007 il
sottoscritto su "L'informatore agricolo", citando a proposito
dell'istituenda agenzia, sottolineava che con ogni probabilità AREA
Valle d'Aosta diventerà operativa entro la fine del 2007. È stato
citato in senso di non aver concluso questo obiettivo, ma quando si
diceva "diventerà operativa", si intendeva l'operatività di AREA,
che ha reso possibile, essendo diventata operativa alla fine del
2007, gestire l'erogazione degli anticipi che alla fine del 2007 e
all'inizio del 2008 hanno permesso di anticipare con le percentuali
viste del 100% dell'indennità compensativa e del 50%
dell'agroambiente le anticipazioni per il 2007. Quindi un conto è
l'operatività, un conto è il riconoscimento ministeriale. Solo per
chiarimento.
Per il punto 2, il bilancio di previsione 2008 di AREA approvato
dalla Giunta regionale con deliberazione 495/2008, evidenzia spese
per 988.500 euro, di cui 774.000 circa per spese di personale,
166.000 spese di funzionamento, 300 euro per trasferimenti, 45.000
IRAP, 1.500 di un fondo di riserva. Le spese per il personale per
IRAP escluso il costo del direttore, equiparato al dirigente di II
livello, erano in precedenza sostenute dal dipartimento agricoltura
e sono passate ad AREA. Quindi non è una maggiore spesa: è una
spesa che prima sosteneva il dipartimento agricoltura e poi con il
trasferimento del personale sono diventati a carico AREA, pertanto
nell'ambito del bilancio regionale non costituiscono un aggravio di
spesa. Le maggiori spese di funzionamento rispetto a quelle
precedentemente sostenute dalla Regione, sono riferite alla
locazione di una parte degli uffici già individuati dalla Regione
prima dell'entrata in funzione di AREA, quindi si è insediata in
uffici che già erano alla disposizione della Regione, il cui costo
annuo IVA inclusa ammonta a 16.700 euro. Gli altri costi sono
semplicemente passati dalla Regione ad AREA: costo dei sistemi
informativi, assicurazioni, utenze, cancellerie e beni di consumo.
I trasferimenti all'ARS per ogni dipendente del comparto unico
regionale erano in precedenza sostenuti dalla Regione. Con legge di
assestamento sono stati successivamente attribuiti ad AREA
ulteriori 600.000 euro, 140.000 per portare lo stanziamento a
quanto previsto dalla legge istitutiva, 460.000 in relazione alla
presa in carico anticipata delle spese per la dotazione di beni e
per la copertura della pianta organica che la legge istitutiva
poneva a carico della Regione per due anni. Poiché alcune spese non
verranno effettuate nel 2008, le stesse verranno spostate
nell'esercizio successivo con un avanzo di amministrazione. È
necessario inoltre tenere conto che la Regione introita da AGEA un
contributo per ogni fascicolo detenuto da AREA. Il costo a regime
potrà variare in relazione alle richieste di AGEA e del Ministero
dell'agricoltura per il riconoscimento dell'OPR, quindi queste
fanno ancora oggetto di contrattazione in questa fase con il
Ministero e con la supervisione di AGEA, personale, formazione
dello stesso e strutture.
In merito al punto 3, l'apertura degli sportelli AREA ha
permesso il pagamento degli anticipi agli agricoltori - è questa
l'operatività che citavo in precedenza - deliberati dalla Giunta
regionale entro tempi di gran lunga inferiori rispetto a quelli
impiegati dalla Regione. Primo anticipo, periodo 21 novembre - 10
dicembre 2007: emessi 1.947 mandati per 5.820.000 euro; periodo fra
presentazione domanda e bonifico anticipo agricoltori: 1-3 giorni
lavorativi. Secondo anticipo, periodo 18 gennaio - 8 febbraio 2008:
emessi 551 mandati per 729.000 euro, sempre con le stesse
tempistiche. Terzo anticipo, periodo 16 maggio - 15 luglio 2008,
emessi 2.144 mandati per 4.518.000 euro, anche qui con le stesse
tempistiche, perché si era sviluppata l'anticipazione su fasi
diverse.
Punto 4, con deliberazione 2681/20007 sono stati assegnati ad
AREA 29 dipendenti, di cui 1 direttivo, 13 di concetto e 15
esecutivi. Con deliberazione 1803/2008, in relazione alle nuove
funzioni attribuite ad AREA, sono state assegnate altre due unità,
di cui 1 direttivo e 1 di concetto. Il totale del personale
assegnato è di 31 unità; attualmente prestano servizio presso AREA
26 dipendenti contro i 31 previsti dalla pianta organica. Il
personale è transitato dal contratto privatistico agricolo
forestale e dal comparto unico regionale. Le nuove eventuali
assunzioni saranno effettuate con le modalità previste dai
contratti collettivi regionali come prevede il comma 3
dell'articolo 1 della legge regionale 7/2007.
Président
- La parole au Vice-président Chatrian.
Chatrian (VdAV-R)
- Grazie, Presidente. Prendiamo atto,
Assessore, delle sue informazioni. Conosciamo le difficoltà del
settore, del mondo agricolo e le assicuro che siamo molto
preoccupati, perché lei ci ha fatto una analisi puntuale e
dettagliata.
Facciamo qualche passo indietro. Lei due mesi fa ci rispondeva
riguardo all'operatività di AREA per quanto riguardava le risorse
umane: il passaggio di 21 risorse, precedentemente in carico alla
Amministrazione regionale, di cui cinque a tempo parziale, che
hanno nel loro trasferimento trasferito anche le loro competenze e
poi ci diceva che dal 1° maggio 2008 sono transitati ulteriori due
dipendenti regionali nell'organico AREA. Ancora che prestano
servizio tre risorse provenienti dal comparto unico regionale, di
cui uno a tempo parziale. Mi sembrava, già allora che le risorse
non mancassero, quindi l'auspicio era quello: dobbiamo dare delle
risposte agli agricoltori, al settore agricolo.
Facendo un'ulteriore richiesta di documentazione, ci viene
fornita dal direttore Casagrande un'altra informazione: 26
dipendenti, al momento, che lavorano per AREA direttamente per dare
delle risposte, ma non solo, per erogare questi contributi. Oltre a
questo ci sono numerosi contratti di collaborazione, quindi vengono
rilanciate queste ingenti risorse coraggiose per indicare: dobbiamo
fornire tutte le informazioni e il settore agricolo deve avere
queste risposte e queste liquidità. Quindi un contratto di
collaborazione coordinata e continuativa a progetto; curioso il
progetto: "ricognizione sulle modalità operative regionali in
relazione ai contenuti dei manuali delle procedure, stesura della
bozza del manuale delle procedure dei controlli e delle sanzioni,
stesura della bozza del regolamento anagrafe aziendale, stesura
della bozza di regolamento di amministrazione e contabilità". Circa
18.000 euro oltre alle 26 risorse, altri due contratti di
consulenza esterna che, come da oggetto, hanno - curioso anche
questo, Assessore! - "accompagnamento dell'avvio operativo
dell'agenzia e predisposizione bozza convenzione con AGEA":
ulteriori 20.000 euro oltre alle 26 unità che già lavorano.
Un'altra consulenza, secondo oggetto, riorganizzazione del sistema
informativo: altri 13.500 euro.
Tutto bene, Assessore. Lei ci diceva in risposta alla scorsa
iniziativa: "questo è quanto succede in generale, ci tenevo a dirlo
perché molto spesso si assiste a delle interpretazioni particolari
che spontaneamente o 'spintaneamente' vengono amplificate, e questo
non va a beneficio di coloro che aspettano delle notizie precise su
questi argomenti, e naturalmente ogni notizia data può essere fonte
di danno". Condividiamo, Assessore, ma conti alla mano, secondo
quanto lei oggi ci ha dettagliato molto bene: al settore agricolo
mancano circa 5,5 milioni di euro del 2007 (mi sembra che siano
stati erogati 11,5 milioni di euro e l'ultima tranche del saldo del
2007), tutto il 2008, quindi i 16 milioni... lei citava lo scorso
primo ottobre 16,9 milioni di euro; al momento sono tutti da
erogare, saranno erogati solo...
(Interruzione dell'Assessore Isabellon, fuori
microfono)
...ho capito, sarà tutta Italia, ma per il mese di febbraio
saranno erogati al massimo 10 milioni, quello che è stato
stanziato, che giustamente lei mi ha detto è stato approvato dalla
Giunta regionale: trasferimenti all'organismo pagatore per le
erogazioni in agricoltura per la Regione autonoma Valle d'Aosta
degli aiuti diretti delle aziende. Quindi per metà del mese di
febbraio ci saranno i primi 10 milioni, a fronte di una spesa di
16,5 milioni. Detto questo, ci ha riferito il costo per le spese di
funzionamento per il domani: circa 1.350.000 euro il costo globale
per il funzionamento di AREA.
Ci sembra che le ingenti risorse umane siano state messe. Ci
sembra che altre regioni e altre province siano più avanti di noi e
possano permettersi di fare altri passi in avanti, anche a livello
finanziario e non solo. Da una parte auspichiamo di ridurre i
tempi, dall'altra siamo preoccupati, ma soprattutto siamo delusi
visto le ingenti risorse umane messe a disposizione, e dai conti
purtroppo il risultato non è quello atteso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK