Consiglio Regionale della Valle d'Aosta - Oggetto del Consiglio n. 213 del 13 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 213 del 13 gennaio 2021 - Resoconto
OGGETTO N. 213/XVI - Interpellanza: "Notizie sull'esistenza
di un'area ospedaliera dedicata ai pazienti in attesa di
accertamento definitivo di positività da Covid-19".
Bertin (Presidente) -
Consiglieri, vi invito a prendere
posto e riprendiamo i lavori dopo l'incontro con l'associazione "La
Valle d'Aosta non è una discarica". Eravamo al punto n. 26
dell'ordine del giorno. Per l'illustrazione, ha chiesto la parola
il vicepresidente del Consiglio Sammaritani, ne ha facoltà.
Sammaritani (LEGA VDA) -
Dopo questa lunga pausa
riprendiamo a parlare di sanità tanto per cambiare, si tratta di
una notizia che ha avuto molto risalto anche sui
media
a
proposito di quel problema che si è verificato a livello di esame
dei risultati dei tamponi quando appunto il 27 dicembre è stato
rilevato un numero di tamponi positivi, poi risultati falsi
positivi molto elevato e questo ha comportato che i pazienti
risultati positivi naturalmente venissero trasferiti all'interno
dei reparti Covid malgrado appunto di fatto poi non fossero, com'è
risultato poi successivamente, positivi. Allora, preso atto del
fatto che questi pazienti di fatto non affetti da Coronavirus, si
sono però immediatamente visti trasferire in reparti in cui molto
più alta diventa la possibilità di essere contagiati per essere i
predetti reparti cosiddetti "sporchi", con l'ulteriore conseguenza
di dover restare comunque in quarantena pur non essendo contagiati
dopo il ritrasferimento e preso atto del fatto che non risulterebbe
presente all'interno del nostro Ospedale un reparto "sospetti",
cioè una zona dedicata ai pazienti che si trovano in una condizione
di non assoluta certezza di positività o di negatività, visto anche
l'impegno di cui alla risoluzione approvata dal Consiglio regionale
del 5 novembre 2020, che impegna il Presidente e l'Assessore alla
sanità a riferire alla competente Commissione consiliare le
modalità e il contenuto dei dati trasmessi ai fini della
classificazione della nostra Regione, interpello il Presidente
della Regione o l'Assessore competente per sapere innanzitutto
quale sia stata nel caso di specie la procedura attraverso la
quale, in presenza di un evidente anomalo picco degli apparenti
positivi al Covid, si è giunti al ricovero immediato dei medesimi
nei reparti dedicati ai pazienti affetti da Covid; quali siano le
conseguenze per i predetti pazienti poi risultati non contagiati e
quali siano le conseguenze di tale dato errato sulla
classificazione della nostra Regione; se siano giunte all'Azienda
USL diffide o comunicazioni scritte, oppure lamentele verbali da
parte di familiari di detti pazienti e se esisteva nella prima
ondata del Covid e se esista oggi un'area ospedaliera dedicata a
pazienti la cui reale positività o negatività è nella fase di
accertamento definitivo prima dell'eventuale ricovero nei reparti
di competenza adeguati.
Presidente -
Per la risposta, ha chiesto la parola
l'assessore Barmasse, ne ha facoltà.
Barmasse (UV) -
Faccio una piccola premessa che ha già
fatto il consigliere Sammaritani: nella giornata di lunedì 28
dicembre, a seguito della segnalazione di un'anomalia sulla
refertazione di alcuni tamponi sottoposti a test molecolare nelle
sedute precedenti, sono stati effettuati gli opportuni ricontrolli
nei casi segnalati. Dall'immediata analisi della procedura non sono
stati rilevati allarmi di malfunzionamento della strumentazione. È
stata comunque contattata la ditta fornitrice dello strumento e del
software
per un supporto tecnico. Dall'analisi, eseguita in
collaborazione via telefonica con la
specialist
della ditta,
sono stati rilevati problemi di interruzione del segnale di rete.
Questo molto probabilmente ha causato un
batch
informatico e
la perdita dei settaggi preimpostati secondo il protocollo in uso,
un'alterazione che ha modificato i parametri di analisi facendo sì
che il sistema rilevasse anche basse fluorescenze inducendo il
riscontro di false positività. Tutti i dati delle sedute coinvolte
sono stati poi opportunamente rianalizzati.
Per quanto riguarda la domanda: "quale sia stata nel caso di
specie la procedura attraverso la quale, in presenza di un evidente
anomalo picco degli apparenti positivi al Covid, si è giunti al
ricovero immediato dei medesimi nei reparti dedicati ai pazienti
affetti da Covid", i pazienti con diagnosi di infezione da
Sars-Cov-2 vanno ricoverati in reparti designati, i cosiddetti
"reparti Covid" o anche definiti reparti "sporchi", come da
disposizione ministeriale. Ciò vale sia per i riscontri in Pronto
Soccorso, sia per i pazienti negativi all'ingresso e con un secondo
tampone positivo in corso di ricovero. Il recente
cluster
dei casi positivi ha riguardato pazienti assegnati a numerosi
reparti, per tale motivo l'unica struttura in grado di intercettare
l'anomalia in corso, in quanto in possesso dei dati diagnostici
aggregati, sia giornalieri che di periodo, era il laboratorio
analisi, cosa che è avvenuta il giorno successivo, ossia il 28
dicembre.
Per quanto riguarda la trasmissione dei dati, la Protezione
civile regionale è stata informata dell'errore il 28 dicembre al
momento dell'invio della
e-mail
riepilogativa.
Per quanto riguarda le conseguenze per i predetti pazienti poi
risultati non contagiati e quali siano le conseguenze di tale dato
errato sulla classificazione della nostra Regione, sono stati
riscontrati 61 casi falsi positivi, 45 pazienti esterni a domicilio
e 16 pazienti interni di cui 2 ricoverati presso l'ISAV. Dalla
segnalazione all'individuazione della causa e alla rettifica dei
dati sono intercorse circa 8 ore, dalla comunicazione dei primi
dati poi sottoposti a verifica sono passate circa 24 ore.
Per quanto riguarda la gestione dei pazienti spostati come da
protocollo nei reparti Covid ma risultati falsi positivi, dopo un
confronto tra Direzione Medica di Presidio e i medici internisti
del Dipartimento delle Medicine, valutati i pro e i contro delle
varie alternative, cioè mantenere i pazienti in precedenza
certificati come positivi e successivamente controllati e refertati
come negativi nei reparti Covid con probabile aumento però del
rischio infettivo, oppure restituirli ai reparti di provenienza che
conoscono la situazione clinica dei singoli pazienti e quindi sono
in grado di gestirli al meglio, si è concordato di restituire la
gestione della sorveglianza clinica nei pazienti falsi positivi ai
reparti titolari degli stessi trasferendoli dai reparti Covid ai
reparti di provenienza. In totale i pazienti ricoverati in un primo
tempo ritenuti positivi e successivamente e definitivamente
valutati come negativi in base ai referti di laboratorio sono stati
16, di cui 2 ricoverati presso la clinica ISAV di Saint-Pierre.
Tutti i pazienti ricoverati di cui sopra sono stati spostati in
seguito a referto dai reparti Covid ai reparti di competenza
cosiddetti "puliti" e sottoposti a sorveglianza clinica,
screening
con tampone molecolare e a isolamento funzionale
nei giorni successivi.
Per quanto riguarda i tamponi in oggetto effettuati sul
territorio, tutti gli utenti sono stati telefonicamente avvisati
dalla CUS e i contatti stretti sono stati oggetto di liberatoria da
parte del Dipartimento di Prevenzione. Tutti i pazienti falsi
positivi trasferiti invece temporaneamente nei reparti Covid sono
risultati negativi al tampone molecolare del 5 gennaio e sono
tutt'ora tutti negativi, mentre uno di questi pazienti, non
trasferito nei reparti Covid che era già ospedalizzato da tempo, si
è positivizzato, quindi indipendentemente da questa evenienza.
Nessuna conseguenza ha avuto tale dato errato sulla
classificazione della nostra Regione in quanto prontamente
comunicato all'Istituto Superiore di Sanità e rettificato nella
giornata successiva.
Per quanto riguarda la domanda: "se siano giunte all'Azienda USL
diffide o comunicazioni scritte oppure lamentele verbali da parte
di familiari di detti pazienti", comunico che risultano ad oggi
richieste di chiarimenti da parte del Ministero della Salute, della
Procura della Repubblica e dell'Assessorato della Sanità. Uno dei
pazienti ospedalieri falsi positivi ha inoltrato richiesta scritta
per la risoluzione di una sua problematica specifica relativa alla
falsa positività del tampone che è stata prontamente presa in
carico dall'azienda e risolta. Vi è stata inoltre una lamentela
scritta di un parente di un paziente domiciliare falso positivo
alla quale è stato dato riscontro scritto.
Riguardo alla richiesta: "se esisteva nella prima ondata del
Covid, se esista oggi o in caso contrario se si intende realizzare
un'area ospedaliera dedicata ai pazienti la cui reale positività o
negatività è nella fase di accertamento definitivo prima
dell'eventuale ricovero nei reparti di competenza adeguati", vi
posso dire che il cosiddetto "reparto astanteria", attivo da marzo
a giugno 2020, non è stato ripristinato nell'autunno 2020 poiché
nel frattempo sono stati resi disponibili i test rapidi che
forniscono esito della ricerca di Sars-Cov-2 in poco tempo con
buona sensibilità e specificità. Si ribadisce infine che l'Azienda
USL sta eseguendo tutte le necessarie verifiche interne a livello
tecnico sulle macchine e a livello gestionale sull'attività
analitica affinché simili episodi non debbano mai più ripetersi.
Nel frattempo sono state date immediate disposizioni scritte per il
personale sulle azioni preventive da adottare a ogni seduta di
analisi ed è stata redatta un'istruzione operativa che riporta le
azioni correttive da applicarsi nelle refertazioni.
Vorrei aggiungere solamente magari una specificazione e un dato
sull'astanteria, nel senso che l'astanteria era stata istituita
nella prima fase perché i tempi di refertazione dei tamponi
molecolari erano circa di 24-48 ore, quindi c'era la necessità di
avere un reparto dove queste persone aspettassero in realtà
solamente l'esito del tampone. Questo aveva creato nella prima fase
delle grosse problematiche perché l'astanteria voleva dire mettere
esclusivamente un paziente per ogni stanza, questo vuol dire che in
un reparto con 30 posti noi se ne utilizzava solamente 15.
Ovviamente soprattutto con un afflusso importante di pazienti al
Pronto Soccorso in fase acuta questo comportava l'occupazione
fisica da parte dell'astanteria di gran parte dei reparti e questo
aveva creato una grossa problematica, ma è una criticità alla quale
non si poteva far fronte diversamente perché appunto l'esito dei
tamponi era molto lento. A questo è stato ovviato nella seconda
fase, i tamponi molecolari rapidi pronti in due ore ci hanno
permesso di portare direttamente il paziente nel reparto Covid
positivo e quindi evitare questa dispersione di personale e di
posti letto su tutto l'Ospedale nel momento in cui ce n'è bisogno e
questa è un pochettino la problematica.
Paradossalmente il problema di una cosiddetta "astanteria"
potrebbe essere invece più importante nei cosiddetti "pazienti
negativi", con tampone negativo, perché in realtà un tampone
negativo allora a quel punto dovresti metterlo in quarantena e
tenerlo 15 giorni, perché potrebbe positivizzarsi e il tampone
negativo clinicamente fa più danni se si positivizza, perché poi
invece è proprio quel paziente che se metti in reparto, te lo
infetta tutto. Questa ovviamente è comunque una cosa grave ma
paradossalmente il paziente comunque falso positivo... il rischio
fondamentalmente è dell'unica persona, questo non per diminuire
l'importanza anche di questo dato ma solo per dire dal punto di
vista epidemiologico chi è in realtà quello che potrebbe creare più
danni. Non è possibile quindi creare un'astanteria in cui noi
teniamo il negativo o presunto tale in realtà due settimane in
attesa di vedere se si sviluppa la patologia o anche il positivo
perché dovrebbe rimanerci comunque più giorni e poi non è detto che
anche un secondo tampone ripetuto dopo un po' di giorni sia
veramente un falso positivo, perché abbiamo avuto più falsi
positivi in questi pazienti. Questo solamente per dare un quadro di
quanto un'astanteria di questo tipo potrebbe impattare sia sui
tempi di ricovero, sia sull'impegno dei reparti e del personale
dell'Ospedale, quindi le astanterie in questo momento non vengono
utilizzate neanche negli altri ospedali.
Presidente -
Per la replica, ha chiesto la parola il
consigliere Sammaritani, ne ha facoltà.
Sammaritani (LEGA VDA) -
Ringrazio l'Assessore perché era
una questione sulla quale era opportuno fare chiarezza anche
all'esterno nei confronti dei cittadini, che naturalmente si
sentono a volte e magari in pericolo nell'affrontare certe
situazioni perché si verificano eventi come questo, che
sicuramente, com'è stato spiegato, ma è stato ormai accertato visto
che il fatto è del 27 di dicembre, una serie di circostanze che,
come spesso accade quando si verificano degli errori, vanno a
concatenarsi, a incastrarsi una nell'altra e provocano appunto il
cosiddetto "errore", ci sono anche teorie varie su questo ma non è
questa la sede per affrontare questa tematica.
La nostra iniziativa non aveva sicuramente un intento polemico,
però, visto che la pandemia la affrontiamo ormai da molti mesi ma
anch'essa si sta modificando nei suoi aspetti, a volte anche la
reazione si deve adeguare alle modificazioni, è stato spiegato bene
dall'Assessore: una volta c'erano i tamponi che richiedevano un
processo lungo per essere esaminati, adesso sono molto più rapidi e
quindi anche le esigenze del trattamento dei pazienti che sono in
attesa dei risultati è diverso. È chiaro che in ogni caso la
capacità organizzativa dell'emergenza, così come quella della
direzione medica di presidio, deve essere orientata e attenta
proprio a far sì che si possa prevedere anche qualche volta
l'esistenza di possibili errori, come in effetti si è verificato,
ahimè, perché magari la concomitanza del 26... è una domenica, tra
l'altro. Credo quindi che tutti questi fattori in qualche modo
abbiano un pochino inciso e, messi assieme, abbiano provocato un
errore, perché sicuramente non è stato un errore immagino del
laboratorio al quale si potrebbe imputare in via immediata da parte
del profano una responsabilità. In realtà, non è così, credo,
perché il laboratorio esamina i tamponi e dà i risultati e, al di
là di quello che può essere magari un risultato anche un po'
anomalo in un certo momento, probabilmente non è in grado di
valutare appieno quale sia la portata, anche perché credo che il
laboratorio - non so poi se sia così - non sappia distinguere se il
tampone è riferito a un esterno o a un paziente interno, penso che
non venga segnalato questo, è deputato a esaminare il tampone e a
verificarne la positività o meno.
Il fatto quindi che anche chi poi ha letto questi dati non si
sia magari subito allarmato di questa presenza di incidenza
positiva così elevata può far venire da pensare al fatto che forse
la cosa su cui bisognerebbe prestare molta attenzione è il fatto
del contagio che avviene all'interno dell'Ospedale, questo è molto
importante credo, cioè organizzarsi per far sì che il percorso
"pulito" o "sporco"... che gli stessi operatori sanitari che
transitano da un reparto all'altro possano essere molto ben
monitorati. È sui protocolli di sicurezza, sui protocolli che vanno
impiegati in questi casi che, secondo me, i vertici, coloro che
hanno questo ruolo a livello ospedaliero e a livello dirigenziale
devono fare molta attenzione e occorre strutturarci perché adesso
la pandemia la stiamo affrontando, come dicevo all'inizio, da mesi,
ma, come abbiamo visto, non dobbiamo abbassare la guardia.
Credo quindi che anche dagli errori si debba assolutamente
imparare e credo che anche questa esperienza, seppur negativa,
grandi conseguenze negative non ne abbia portate, per fortuna,
quindi impariamo, facciamo ancora più attenzione e questo credo sia
lo spirito con cui si debba procedere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK