Consiglio Regionale della Valle d'Aosta - Oggetto del Consiglio n. 1014 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1014 del 4 novembre 2021 - Resoconto
OGGETTO N. 1014/XVI - Approvazione di mozione: "Impegno alla
sensibilizzazione di tutti gli enti e le associazioni che
organizzano manifestazioni sportive ad un conforme utilizzo della
segnaletica di tracciatura dei percorsi".
Bertin (Presidente) -
L'interpellanza n. 64 è già stata
affrontata nella giornata di mercoledì, pertanto passiamo al punto
n. 65.
Per l'illustrazione della mozione, il consigliere Brunod ne ha
facoltà.
Brunod (LEGA VDA) -
Preso atto che durante l'anno vengono
organizzate in Valle d'Aosta numerose competizioni sportive legate
in modo particolare alle diverse specialità del mondo outdoor e
constatato che in diverse località sedi di eventi gli organizzatori
hanno effettuato negli anni - e provvedono tutt'ora - alla
tracciatura dei percorsi di gara attraverso la realizzazione della
segnaletica con frecce o bollini di vernici di svariate colorazioni
che rimangono per lungo tempo sulle strade, sentieri, pietre,
alberi, pali eccetera.
Evidenziato che il perdurare della segnaletica a lungo termine
sul territorio crea confusione con la segnaletica di ulteriori
manifestazioni che transitano sui medesimi tracciati e rimarcato
che più segnaletiche contemporanee possono generare grande
confusione e dubbi per i partecipanti all'evento arrivando a creare
anche problematiche per quanto riguarda l'aspetto della sicurezza e
della manifestazione; inoltre aggiungerei anche da un punto di
vista turistico per i numerosi frequentatori dei nostri sentieri,
itinerari che sono molto rinomati sulla nostra Regione, trovare
tutte queste segnaletiche è un aspetto di grande confusione.
Ritenuto che sia per questioni di sicurezza che per la cura e
l'attenzione dell'ambiente sarebbe opportuno sensibilizzare gli
organizzatori delle manifestazioni che vengono organizzate sul
territorio della Regione Valle d'Aosta affinché si impegnino a
tracciare i percorsi di gara utilizzando materiali e accorgimenti
tipo bandierine, frecce direzionali, nastri brandizzati, segna
percorso che possono essere posizionati nel periodo precedente
l'evento e rimossi nei giorni successivi, in modo tale da non
lasciare tracce di segnaletica permanente sul territorio.
Preso atto, inoltre, che la legge regionale 01 aprile 2004 n. 3
al capo V "Manifestazioni sportive e spedizioni extraeuropee"
all'articolo 25 prevede che "La Regione riconosce
nell'organizzazione delle manifestazioni sportive di particolare
rilievo, sotto il profilo tecnico, con valenza turistico
promozionale e nelle spedizioni alpinistiche di alto livello
tecnico realizzate in continenti extraeuropei da guide alpine
valdostane sportive affermate uno strumento di promozione della
pratica sportiva e di diffusione dell'immagine della Valle d'Aosta
in ambito nazionale o internazionale, per le finalità di cui al
comma 1 la Regione concede contributi a favore di enti privati non
aventi finalità di lucro costituiti e operanti in Valle d'Aosta
finalizzati al sostegno dell'organizzazione di manifestazioni e di
eventi sportivi in ambito regionale e di spedizioni aventi le
caratteristiche di cui al comma 1".
Il Consiglio regionale, dopo queste premesse, impegna il Governo
regionale a sensibilizzare, attraverso gli Assessorati competenti,
i Comuni e tutti gli enti e associazioni che possono organizzare
manifestazioni sportive di vario genere sul territorio della
Regione Valle d'Aosta a prestare maggiore attenzione nelle
operazioni di segnaletica e tracciatura dei relativi percorsi, a
inserire - come spese ammissibili al contributo all'interno dei
commi 1 e 2 dell'articolo 26 relativo al capo V, "Manifestazioni
sportive e spedizioni extraeuropee ,", della legge regionale 01
aprile 2004 n. 3 - le spese necessarie all'acquisto del materiale
per la tracciatura dei percorsi per le diverse manifestazioni
sportive, anche nei casi in cui il suo uso e consumo non si
esaurisca totalmente con la conclusione della manifestazione,
soprattutto questa parte terminale dell'impegnativa l'abbiamo messa
in modo tale da incentivare gli organizzatori ad andare nella
direzione giusta. Questo è il senso.
Presidente -
La discussione generale è aperta. Si è
prenotato l'assessore Jean-Pierre Guichardaz.
Guichardaz J. (FP-PD)
- La sua mozione credo trovi
risposta puntuale nella legge regionale 3/2004 che, nel prevedere
il sostegno alle manifestazioni sportive di cui lei fa cenno,
individua le spese ammesse a contributo che, come lei spiega, sono
quelle finalizzate al singolo evento ammesso a sostegno.
Posso però confortarla sul fatto che già adesso l'acquisto di
materiali di consumo - o soggetti a rapida obsolescenza come si
dice, come potrebbero essere appunto nastri, bandierine o simili
per lo svolgimento della gara - è considerato spesa ammissibile.
Non lo è invece, come lei fa rilevare, la spesa d'investimento,
quindi acquisto di beni durevoli appunto come potrebbero essere
strutture mobili o fisse, per la delimitazione o segnalazione del
percorso.
Le posso però dire che se questo tipo di beni è noleggiato
anziché acquistato, la relativa spesa, così mi dicono gli uffici
che fanno l'istruttoria, viene proprio rubricata come ammissibile
ai contributi del capo 5 della legge regionale 3/2004, quindi
rientra nel contributo anche la spesa di questi allestimenti fissi,
sempre che siano ovviamente noleggiati, poi le spiego, anche a mio
parere, qual è la ratio della legge, pur non avendola scritta né io
né lei ma immagino che il legislatore all'epoca abbia fatto un
ragionamento.
In ogni caso credo che gli organizzatori possano chiedere di
utilizzare il materiale in possesso all'Amministrazione, tipo le
vele logate VDA, che sono presenti in magazzino, traguardi
gonfiabili brandizzati o altre materiale che è contrassegnato con i
nostri loghi, che so essere utilizzati per eventi e manifestazioni
sportive sostenute dalla Regione; bisogna chiedere se siano
presenti nei magazzini dell'Office e dell'Assessorato al turismo e
possono essere, nel caso di manifestazioni sostenute, concessi
ovviamente a fronte di un uso congruo. Questo materiale è
naturalmente anche questo soggetto a logoramento ma ha una
durabilità sicuramente superiore a quello soggetto a rapida
obsolescenza, come sono appunto le bandierine o i nastri.
Mi permetto di fare una considerazione circa le sue annotazioni
sull'uso di contrassegni permanenti, che lei dice sono collocati
qua e là dagli organizzatori e che rimangono lì e che creano
peraltro confusione, sia nel caso di manifestazioni sportive che si
incrociano ma anche confusione direi rispetto ai frequentatori, per
esempio dei sentieri, nel caso particolare.
Credo in questo caso che una maggiore sorveglianza e direi anche
forse una maggiore chiarezza nelle istruzioni operative sarebbe
auspicabile, ma credo che anche una maggiore responsabilizzazione
degli organizzatori sarebbe auspicabile, nel senso che sono loro i
primi che devono aver cura del territorio visto e considerato che
il territorio gli viene concesso da parte delle proprietà o della
proprietà pubblica e privata per poter, diciamo, praticare la
manifestazione.
Lo stesso discorso vale anche per i rifiuti, come lei
giustamente faceva notare; sarebbe superfluo dire queste cose, ma
delle volte bisogna dirle perché effettivamente come lei fa notare
vi sono delle situazioni in cui effettivamente vengono lasciati
rifiuti di vario genere: l'ultima gara del Mont Mary, per esempio,
prevedeva per ogni rifiuto lasciato lungo il percorso una
penalizzazione mi pare di uno o due minuti, quindi questa cosa era
stata addirittura annotata a livello di regolamento.
Io credo che le incurie e l'inciviltà non si risolvano
concedendo ulteriori contributi, anzi, credo che un patto con gli
organizzatori, o qualcosa del genere, circa il ripristino se non
addirittura la miglioria dei percorsi non sarebbe male e credo che
giustificherebbe anche l'erogazione di sostegno e contributi
pubblici che, come lei sa, non sono inconsistenti, anzi; esistono
realtà oltreconfine che, oltre a non imbrattare o a lasciare tracce
permanenti su alberi, rocce o sull'asfalto, s'impegnano anche a
ripristinare i sentieri e i luoghi, e credo che lei sappia bene a
chi mi riferisco.
Devo dirle che quest'estate ho partecipato da atleta, per quanto
nelle mie possibilità, naturalmente, nulla di raffrontabile con le
sue performance, questo lei lo sa bene, ad alcuni vertical e ho
proprio apprezzato l'uso consapevole della segnaletica e la
capacità degli organizzatori di non lasciare tracce. Non so se è un
caso, ma questa è la mia esperienza e devo dire che mi è capitato
di tornare sui luoghi delle gare e di aver appurato con
soddisfazione l'inesistenza di tracce visibili o "confondenti" con
altre segnaletiche. Lei mi insegna che in giro per la Valle si
vedono segni che, a mio parere, non sono contrassegni autorizzati,
diciamo così.
Per venire al dunque, io le proporrei di ritirare la mozione ma
non perché non sia interessante e importante ma in quanto proprio
non è accoglibile ai sensi di legge, anche per una questione logica
come le dicevo prima, soprattutto riguardo al punto 2.
Riguardo al punto 1 è assolutamente accoglibile, anzi, sarà
nostra premura di sensibilizzare ulteriormente quando sosterremo e
quando verrà inviata la lettera che attesta il sostegno pubblico di
chiedere ulteriormente un rispetto di queste regole di buona
conduzione e le dicevo, anche per una questione logica, visto che
le manifestazioni sono eventi a sé stanti e non vi è la garanzia
che questi si ripetano nel tempo.
Per capirsi: se la legge stabilisse un contributo per strutture
fisse, come lei richiede nel punto 2, le stesse potrebbero essere
utilizzate per tutt'altro e non solo per quell'evento specifico o
addirittura potrebbero essere destinate a smaltimento nel caso la
manifestazione fosse una tantum o non ripetibile o anche non
ripetuta, e quante gare a rilevanza nazionale e internazionale sono
organizzate per una sola edizione e poi spostate altrove o
addirittura non ripetute o addirittura abortite, come capita ogni
tanto.
Le ho spiegato prima, e ho cercato di rappresentarle, che vi è
comunque la possibilità, e qua concludo, di noleggiare per
l'occasione strutture fisse a costi sicuramente inferiori rispetto
all'acquisto e di far rientrare questi noleggi nelle spese
ammissibili.
Credo che diversamente anche una norma non potrebbe disporre,
perché vorrebbe dire contribuire all'acquisto di strutture fisse
che non sono finalizzate al singolo evento.
Presidente -
Consigliere Brunod ne ha facoltà.
Brunod (LEGA VDA) -
Sono un po' perplesso su diversi
passaggi che ha fatto su questo tema. Come ha detto, condivide
anche lei la stessa passione che ho io per questo sport, quindi
ripeto che sono perplesso del fatto che anche lei, facendo le gare,
non abbia notato che proprio è pieno di questi segni, a partire da
Courmayeur fino a Gressoney, dappertutto, sulle statali, sui
sentieri, senza andare in alta montagna, ovunque, di tutti i colori
e di tutti i simboli.
Credo che sia una cosa molto grave, quando parliamo di agenda
2030 sostenibile, green ed eco-sostenibilità, questo poteva essere
un piccolo ma già un bel segnale di fare attenzione, perché se
andiamo avanti di questo passo...  le confermo che ovviamente
io sono a favore degli eventi sportivi e ben vengano, quindi non
voglio essere contro, ma andare a sensibilizzare gli organizzatori,
come è citato nelle premesse, era un bel segnale per cercare di
evitare questo, perché se noi facciamo comunque degli eventi e,
finiti gli eventi, il territorio è pulito, credo che sia la più
bella immagine che possiamo dare della Valle d'Aosta, a livello
nazionale e internazionale, perché comunque un turista che viene,
partecipa a un bell'evento ma comunque si trova delle pennellate
ovunque... queste cose rimangono.
Ci sono dei segni che sono anni, adesso senza fare nomi di
competizioni perché tanto non è questo l'obiettivo, ma ce n'è
ovunque. Vediamo otto frecce nel Vallone di Cime Bianche e poi
vediamo centinaia e centinaia di segni su tutta la Valle
d'Aosta.
Questo credo che sia grave.
Riguardo al materiale logistico, questo è un altro discorso e
ben venga che la Regione, in base alle partnership e
sponsorizzazioni che vengono richieste, abbia questo materiale a
disposizione, ma non ha nulla a che vedere con il discorso
segnaletica.
Per quanto riguarda il passaggio che ha fatto sul materiale
riferito al punto 2 della mozione, diciamo che io sono ben
cosciente che le bandierine - piuttosto che delle frecce
segnaletiche fatte su pannelli - siano materiale duraturo che
rimane; io non è che compro delle bandierine, le uso per una
competizione e poi queste hanno finito la loro vita.
Lei mi ha detto prima che questo materiale ha finito di svolgere
la sua attività, quindi rientra nelle spese d'investimento. Una
bandierina che ha anche un certo costo dura negli anni, potrebbe
essere che alcuni appassionati ne portano una a casa, due a casa e
si perdano dieci-venti bandierine, ma tutto questo materiale è un
bene durevole.
Il mio obiettivo era: "magari incentiviamo gli organizzatori a
prendere questo materiale attraverso il contributo come abbiamo
detto prima", non è possibile questo? Io sono anche disposto, visto
che lei ha detto che sostiene la prima parte della mozione... non è
fattibile tecnicamente a livello normativo? Eliminiamo la seconda
parte della mozione ma diamo un bel gesto portando avanti
l'impegnativa della prima parte della mozione sulla quale ha detto
che è a favore.
Presidente -
Assessore Jean-Pierre
Guichardaz, ne
ha facoltà.
Guichardaz J. (FP-PD) -
Forse mi sono spiegato male, le
bandierine e i nastri sono soggetti a rapida obsolescenza, nel
senso che non sono ringhiere, strutture fisse o traguardi o gazebo
o altro genere ma sono ammessi, almeno così mi dicono, io poi non
sono un esperto, nel senso che sono gli uffici che fanno
l'istruttoria, sono considerati spese ammissibili - e addirittura è
considerata spesa ammissibile il noleggio delle strutture fisse che
poi, ovviamente, però non possono essere acquistate perché, come le
dicevo prima, non c'è la garanzia dell'esistenza nel tempo delle
competizioni - però sono ammessi ed è ammesso a spese, ammissibile,
il noleggio ai sensi della legge 3/2004 per le ovvie ragioni.
A questo punto se lei mi dice che è possibile eliminare il punto
2 e provvedere alla sensibilizzazione, su questo non c'è nessun
problema, peraltro la nota che noi inviamo poi sull'uso anche dei
loghi eccetera, è una nota che obbligatoriamente va inviata in
allegato rispetto alla concessione del contributo, quindi su quello
non vi è nessun problema.
Le volevo solo dire che alle gare a cui ho partecipato io, ho
osservato con piacere che rispetto a quelle gare poi vi è stata
comunque una bellissima opera di cancellazione. Per altre, sono il
primo a dirglielo, perché se ne vedono dappertutto, ovunque si va
in montagna si vedono frecce, indicazioni o acronimi e quello
purtroppo è confondente, come dice lei, e non è neanche una bella
immagine perché poi si va a incrociare con la segnaletica ufficiale
e credo che crei più problemi che benefici.
Presidente -
Consigliera Minelli ne ha facoltà.
Minelli (PCP) -
Noi condividiamo alcune delle premesse
che sono state illustrate dal consigliere Brunod, in particolare
quelle relative all'utilizzo di vernici e di bollini vari che per
molto tempo permangono e anche sul fatto che ci sia un'effettiva
confusione in alcune situazioni che potrebbe tranquillamente essere
evitata con degli accorgimenti.
Per quello che riguarda poi però l'impegnativa, anche per noi il
secondo punto è più che altro confuso e di difficile
interpretazione, ci sembra che non funzioni.
Se la sua intenzione è quella, appunto, di eliminare la seconda
e di mantenere soltanto il primo, noi voteremo la mozione; in caso
contrario - questa è una domanda che pongo però alla Presidenza -
se lei vuole mantenerli tutti e due, mi chiedevo se è possibile
votare separatamente i due punti, nel qual caso noi voteremo il
primo.
Presidente -
Consigliere Brunod, ne ha facoltà.
Brunod (LEGA VDA) -
Innanzitutto volevo premettere che
non volevo fare nessuna polemica su questo tema al quale sono molto
legato e ringrazio anche l'Assessore che ha capito dov'è che volevo
andare.
Non ci sono problemi per eliminare la seconda parte perché, da
come ho capito, ci possono essere problemi tecnici che io
probabilmente non sono all'altezza d'interpretare.
Sarà molto importante, comunque, chiarire bene con gli
organizzatori questo passaggio del contributo per un bene che dura
nel tempo, ben venga che sia ammissibile a contributo.
A oggi a me non risulta, tra gli organizzatori che conosco, e ne
conosco parecchi, che noleggino il materiale per la
segnaletica.
Comunque, chiusa questa parentesi, io credo, come ha detto anche
lei, che dando questo piccolo segnale con la prima parte della
mozione, quindi confermo anche alla collega Minelli che mi va più
che bene tener buona la prima parte dell'impegnativa.
Presidente -
Viene soppresso il punto 2 dell'impegnativa?
Vi sono altri interventi? Non vedo altri interventi, mettiamo in
votazione la mozione così come emendata. La votazione è aperta. La
votazione è chiusa.
Presenti, votanti e favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK