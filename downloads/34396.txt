Consiglio Regionale della Valle d'Aosta - Oggetto del Consiglio n. 2179 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2179 del 25 gennaio 2012 - Resoconto
OGGETTO N. 2179/XIII - Interpellanza: "Proroga di alcuni
contratti di lavoro individuali in modalità di telelavoro".
Interpellanza
Vista la l.r. 18 aprile 2008, n. 16 "Disposizioni in materia
di telelavoro";
Preso atto della deliberazione della Giunta regionale n. 750
del 19 marzo 2010 inerente all'approvazione di nove progetti di
telelavoro per un periodo sperimentale di un anno;
Viste le deliberazioni della Giunta regionale n. 1499 del 24
giugno 2011 e n. 2159 del 16 settembre 2011 concernenti la proroga
di sei dei nove contratti di telelavoro approvati con la DGR n.
750/2010, proroga necessaria "al fine di allineare la scadenza di
tutti i progetti al 31/12/2011, data di termine della
sperimentazione";
Evidenziato che, con deliberazione della Giunta regionale n.
3068 del 16 dicembre 2011, sono stati prorogati i sei contratti di
telelavoro fino al 31/12/2012 in considerazione del "buon andamento
generale dei suddetti progetti, con manifesta soddisfazione da
parte dei dirigenti e dei dipendenti coinvolti" non facendo cenno
alla fase sperimentale;
Considerato che il telelavoro si pone quali obiettivi
strategici: la razionalizzazione dell'organizzazione del lavoro e
la realizzazione di economie di gestione attraverso l'impiego
flessibile delle risorse umane, la conciliazione del lavoro con la
famiglia e la vita privata, la lotta allo spopolamento delle
località decentrate, il decongestionamento dei poli urbani, la
riduzione dei costi, pubblici e privati, di trasporto" (DGR n.
750/2010);
tutto ciò premesso i sottoscritti Consiglieri
regionali
Interpellano
il Presidente della Regione per conoscere:
1) i motivi che hanno portato alla proroga di soli sei dei
nove progetti approvati;
2) se è stata fatta una valutazione sul raggiungimento degli
obiettivi strategici posti e quindi se da una fase sperimentale si
sta procedendo alla disciplina vera e propria del
telelavoro.
F.to: Rigo - Carmela Fontana
Presidente
- La parola al Consigliere Segretario
Rigo.
Rigo (PD)
- Grazie Presidente.
Il telelavoro, come sapete, è una modalità da poco introdotta,
nell'organizzazione delle prestazioni lavorative dei dipendenti
regionali; modalità, peraltro, abbastanza diffusa presso altri
uffici, pubblici e privati. Una metodologia nata dallo sviluppo
della rete e dei sistemi informatici grazie a cui è possibile, con
strumentazioni telematiche, bypassare i consueti canoni di lavoro
d'ufficio ed operare dal proprio domicilio o da un altro luogo
appositamente attrezzato. La legge regionale che disciplina questa
materia è del 2008, ma l'avvio vero e proprio della progettazione e
della sperimentazione dell'istituto risale a marzo 2010. Gli
obiettivi strategici che, voglio ricordare, sono stati ben
delineati nella deliberazione della Giunta n. 750/2010 e sono:
"
la razionalizzazione dell'organizzazione del lavoro e la
realizzazione di economie di gestione attraverso l'impiego
flessibile delle risorse umane, la conciliazione del lavoro con la
famiglia e la vita privata, la lotta allo spopolamento delle
località decentrate, il decongestionamento dei poli urbani, la
riduzione dei costi, pubblici e privati, di trasporto
".
Obiettivi importanti che hanno alla base l'innovazione e il futuro
con lo scopo di razionalizzare l'organizzazione del lavoro e
realizzare anche economie di gestione, con l'impiego flessibile
delle risorse umane. La rete è ormai l'ambiente nel quale si creano
alternative non solo culturali, ma anche di produzione, di ricerca
e, non ultima, di amministrazione. Il telelavoro ha un impatto su
ambiente ed energia, su mobilità e sanità, sugli orari di vita
quotidiana delle persone, sulla qualità della vita, sul modo di
produrre beni e servizi. Tuttavia attorno a noi percepiamo ancora
segnali di una società che stenta ad accogliere questi modelli
innovativi anche fra le persone che lavorano a contatto tutti i
giorni nei servizi pubblici e che anche la politica al momento non
è in grado di governare.
Il Presidente Rollandin, rispondendo ad un'interpellanza, disse:
"il telelavoro è una scommessa non da poco, perché è un salto
culturale importante"
; proprio per questo abbiamo sentito la
necessità di richiamare in Consiglio regionale questa tematica
anche perché abbiamo trovato poco materiale sulle sperimentazioni
attualmente in corso e vogliamo invece conoscere il loro futuro
sviluppo.
Vengo quindi alle domande. Dalle deliberazioni della Giunta
regionale e dalle notizie giornalistiche che abbiamo letto non
abbiamo capito quali sono stati i motivi che hanno portato alla
proroga di soli sei dei nove progetti approvati a marzo 2010. Nel
convegno di novembre di quell'anno ne furono illustrati otto su
nove e nella deliberazione di Giunta n. 3068/2011, inerente alla
proroga dei contratti, vengono autorizzati solo sei progetti. Non
siamo riusciti a capire come e perché, o abbiamo non correttamente
interpretato noi, si è passati da nove a otto e poi a sei. Con la
deliberazione prima citata vengono prorogati i progetti anche se
inizialmente il periodo sperimentale era di un anno dall'effettiva
attuazione e doveva quindi terminare entro il 2011. Vorremmo
capirne le ragioni anche perché nel convegno di novembre 2010, fra
luci ed ombre, non sono stati presentati risultati
significativi.
Ciò detto, riassumendo, le domande riferite al futuro sono due:
se la sperimentazione di un altro anno dei sei progetti è stata
autorizzata perché non si è ancora definito in modo chiaro il
quadro di riferimento, non si sono ancora verificate le aree di
criticità e i punti di forza di questa nuova metodologia di lavoro?
ossia se non abbiamo ancora bene le idee chiare, oppure se gli
elementi utili alla definizione di una vera e propria disciplina
del telelavoro ci sono ormai tutti, abbiamo bene le idee chiare, ma
la proroga di un anno serve più che alla sperimentazione alla
necessità di precisare il quadro contrattuale per predisporre poi
la messa a regime dell'istituto stesso.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Ringrazio il collega
Rigo per aver voluto ricordare che lo strumento telelavoro è uno
strumento recente, diciamo che ha avuto un iter molto lungo per
arrivare a questa definizione e la partenza è stata anche
difficile, perché, come tutti gli strumenti nuovi, sono da
rodare.
Venendo alla risposta puntuale e poi ad un breve commento, primo
quesito:
"i motivi che hanno portato alla proroga di soli sei
dei nove progetti approvati"
, i motivi sono i seguenti: un
progetto è stato annullato il 31 dicembre 2010 per dimissioni della
dipendente; un progetto non è stato attivato per maternità della
dipendente; un progetto non è stato attivato, perché al mese di
gennaio 2011, data della presunta decorrenza, non sussistevano più
le motivazioni iniziali che avevano determinato la definizione del
progetto di telelavoro; queste sono le ragioni oggettive, mi spiace
che tale comunicazione non sia stata data.
Per quanto riguarda la seconda domanda:
"se è stata fatta una
valutazione sul raggiungimento degli obiettivi strategici posti e
quindi se da una fase sperimentale si sta procedendo alla
disciplina vera e propria del telelavoro"
, diciamo che questo è
stato uno degli argomenti principali, ossia affrontare le ragioni
di una parziale riuscita di tale strumento, perché ad oggi i numeri
sono ridotti. Ora questo è stato fatto e si sta muovendo da una
fase sperimentale verso la fase a regime del telelavoro, quindi con
una caratterizzazione specifica. Nel corso del mese di dicembre è
stato convocato il Comitato per il telelavoro, che è stato invitato
a produrre le proprie riflessioni sulla continuazione di tale
attività, in particolare per quanto riguarda le tipologie di
progetti attivabili, nonché la durata e i rinnovi dei contratti. In
particolare, l'Amministrazione intende procedere con l'attivazione
di progetti a bando per posti di categoria B e C. Tali posti
saranno istituiti presso il Dipartimento personale e
organizzazione, poiché, a seguito di rilevazione effettuata nel
corso del mese di agosto dello scorso anno, nessun altro
coordinatore ha manifestato l'intenzione di rendere telelavorabili
dei posti di lavoro, poi tornerò su questo. Inoltre potranno essere
strutturati dei progetti individuali su posti di categoria B, C e
D, su proposta dei coordinatori e con l'accordo dei dipendenti
interessati, nei casi in cui i dipendenti si trovino nelle
particolari condizioni previste dalla normativa sul telelavoro per
l'individuazione dei soggetti, quali situazioni di disabilità
psico-fisica, esigenze di cura dei figli e distanza dalla sede di
lavoro. Nell'ambito della fase di riorganizzazione delle strutture
dell'Amministrazione regionale -l'applicazione della legge n. 22 -
si definiranno anche il numero massimo di postazioni da rendere
telelavorabili e il numero massimo di progetti individuali.
Parallelamente a tale processo si proseguirà come previsto con gli
adeguamenti normativi, nonché la definizione degli aspetti
contrattuali, quindi stiamo passando - come lei ricordava - dalla
fase sperimentale alla fase a regime.
Ci sono sicuramente dei dati, quando ho detto: "nessuno dei
coordinatori ha individuato"...questa è una riflessione che porterà
a dire che un colloquio con gli stessi andrà fatto per
sensibilizzarli su una maggiore disponibilità nei confronti delle
esigenze del lavoratore rispetto all'organizzazione del lavoro
stesso, senza pregiudicarlo, ma nemmeno sottovalutando alcuni
aspetti che prima ho detto, in particolare la vicinanza con i
figli, eccetera, tenuto conto che la maggioranza è personale
femminile, questo dobbiamo sottolinearlo. A questo punto credo che
andrà poi fatta una riflessione con tali termini precisi per dire
quale può essere una programmazione più ampia, ossia dire in due o
tre anni cosa possiamo prevedere, su quali settori, al di là del
Dipartimento personale, possiamo vedere di insistere? La
caratterizzazione principale è quella del discorso individuale,
ossia che ognuno possa farsi promotore di questo e quindi avere una
risposta mediata fra la parte di indirizzo che cercheremo di dare e
una disponibilità di chi deve concedere tale sistema di lavoro.
Riteniamo che lo strumento sia valido, sicuramente in questo anno è
stato con "movimenti" piuttosto difficoltosi, ci auguriamo che
questo possa andare nella direzione da noi auspicata e che era
negli intenti dell'approvazione della legge.
Presidente
- La parola al Consigliere Segretario
Rigo.
Rigo (PD)
- Nel dichiararmi soddisfatto delle risposte
del Presidente della Regione, chiedo se è possibile avere il
documento, la relazione della riunione di questo comitato che ha il
compito di fare il punto della situazione e vorrei fare, per
concludere, una riflessione.
La manovra che abbiamo seguito, in questi giorni io
particolarmente, con tanta apprensione e attenzione, quella sulle
pensioni, obbligherà tutte le amministrazioni a dover fare i conti
con un rapporto di lavoro fra i dipendenti e la pubblica
amministrazione che cambierà: andare a lavorare fino a 66 anni
vorrà dire qualche cosa. Così come la ricaduta di questa manovra su
quello che poi sarà il rapporto fra il lavoro vero e proprio e il
lavoro di cura per una società che invecchia e la necessità di non
gravare sulle spalle solamente della sanità pubblica questo
problema. Credo che il telelavoro, in questa logica e in questo
momento, possa avere una funzione e un gradimento superiore, quindi
giusto mettere a bando ed opportuno l'incontro con i coordinatori
per vedere quello che sarà il futuro dell'Amministrazione
regionale...secondo me, questa sperimentazione viene proprio a
fagiolo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK