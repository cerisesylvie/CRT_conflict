Consiglio Regionale della Valle d'Aosta - Oggetto del Consiglio n. 2983 del 20 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2983 del 20 settembre 2007 - Resoconto
OGGETTO N. 2983/XII - Reiezione della proposta di legge:
"Modificazioni alla deliberazione legislativa n. 2658/XII, recante
"Disciplina delle cause di ineleggibilità e di incompatibilità con
la carica di Consigliere regionale, ai sensi dell'articolo 15,
comma secondo, dello Statuto speciale", approvata dal Consiglio
regionale nella seduta del 18 aprile 2007 e pubblicata, a fini
notiziali in quanto testo di legge di cui all'articolo 15, secondo
comma, dello Statuto speciale, sul Bollettino ufficiale n. 18 del 2
maggio 2007".
Articolo 1
(Abrogazioni)
1. Sono abrogate la lettera s) del comma 1 dell'articolo 2 e
la lettera e) del comma 2 dell'articolo 2 della deliberazione
legislativa n. 2658/XII, recante "Disciplina delle cause di
ineleggibilità e di incompatibilità con la carica di consigliere
regionale, ai sensi dell'articolo 15, comma secondo, dello Statuto
speciale", approvata dal Consiglio regionale nella seduta del 18
aprile 2007 e pubblicata, a fini notiziali in quanto testo di legge
di cui all'articolo 15, secondo comma, dello Statuto speciale, sul
Bollettino ufficiale n. 18 del 2 maggio 2007.
Président -
La parole à la Conseillère Squarzino
Secondina.
Squarzino (Arc-VA) -
La recente legge regionale che
disciplina le cause di ineleggibilità e di incompatibilità con la
carica di Consigliere regionale, votata dal Consiglio regionale il
18 aprile 2007, è stata impugnata dal Consiglio dei Ministri nella
riunione del 17 maggio solo per quanto riguarda la decisione di
considerare non eleggibili
"il Rettore dell'Università della
Valle d'Aosta"
(questa è una norma prevista dalla lettera s,
comma 1 dell'articolo 2) e
"i Professori, i Ricercatori in ruolo
ed i titolari di contratti di insegnamento in corsi universitari
realizzati in Valle d'Aosta"
(questa norma è prevista dalla
lettera e, comma 2 dell'articolo 2).
Si tratta - lo riconosciamo - di ineleggibilità diverse perché,
come prevede la legge votata dal Consiglio, possono essere rimosse
se l'interessato cessa dalla funzione 6 mesi prima della data di
scadenza naturale della legislatura, nel caso del Rettore
dell'Università libera della Valle d'Aosta, o non oltre il giorno
fissato per la presentazione delle candidature, nel caso volessero
esercitare l'elettorato passivo i Professori o Ricercatori
universitari. Tuttavia, considerare l'essere Rettore
dell'Università della Valle d'Aosta o essere Docente presso sedi
universitarie presenti in Valle, un elemento che impedisce
l'esercizio dell'elettorato passivo, è da ritenersi una violazione
di principi costituzionali, secondo lo stesso parere
dell'Avvocatura generale dello Stato.
Sarebbe la prima volta, in Italia almeno, che il diritto
elettorale passivo per una carica politica è radicalmente negato a
chi svolge attività di insegnamento, o anche di sola ricerca e
perfino a titolo occasionale, presso una università. La previsione
più restrittiva sancita dal nostro Ordinamento - quello che regola
lo "status" giuridico degli universitari - consiste infatti al
momento nella semplice aspettativa obbligatoria per situazioni di
incompatibilità per il caso di nomina a Presidente o a componente
della Giunta regionale e a Presidente del Consiglio regionale; così
recita l'articolo 13, n. 7 DPR 380/1980. Non pare consono che la
nostra legislazione regionale preveda disposizioni fortemente
limitative di un diritto politico fondamentale e gravemente
discriminatorie nei confronti dell'Università della Valle
d'Aosta.
In attesa del pronunciamento della Corte costituzionale, i
presentatori della proposta di legge n. 172 ritengono che sarebbe
utile intervenire fin da subito per rimuovere quanto è stato
contestato dal Governo, anche per dare un segnale di rispetto della
libertà di espressione e di ricerca del mondo universitario che
opera in Valle d'Aosta. La proposta di legge prevede un solo
articolo col quale si abrogano le norme che sono state impugnate
davanti alla Corte costituzionale.
Presidente -
Dichiaro aperta la discussione generale.
La parola al Consigliere Sandri.
Sandri (GV-DS-PSE) -
Bisogna dire, differentemente da
quello che ha detto prima la collega Squarzino, che l'ispiratore di
questa legge è stato il collega Ottoz che, in modo intelligente
come spesso capita a chi non interviene frequentemente, ma dosa i
suoi interventi in modo oculato, qualche mese fa - poco tempo prima
della presentazione di questa proposta di legge che è del 23
maggio, una decina di giorni prima - in un Consiglio regionale
disse: "per blindare la legge in modo da non aver problemi rispetto
alla sua attuazione, forse sarebbe bene togliere questi 2 articoli
che erano stati contestati dall'Avvocatura dello Stato".
Noi abbiamo preso al volo una giusta posizione espressa da un
membro della maggioranza - all'epoca faceva parte del gruppo
"Union" - e l'abbiamo attuata in questa proposta di legge. Non
aggiungo molto altro, perché già bene ha presentato la relazione la
collega Squarzino, però direi che su questo tema si deve anche
spendere qualcosa rispetto al contenuto della scelta. Mentre
passavo prima, sentivo il collega Lattanzi che diceva: "questo era
l'emendamento Louvin". Non so se fosse l'"emendamento Louvin"; di
certo pensare che un Professore universitario debba essere
incompatibile con una carica pubblica, significa dare uno schiaffo
a un terzo dei Parlamenti d'Europa e probabilmente ad un terzo dei
Governi d'Europa, perché una fetta significativa dei governanti
d'Europa, sia a livello di governo e di Giunta, sia a livello di
Parlamenti, sono insegnanti universitari. Anche un noto Segretario
di un partito dell'estrema Sinistra, i Comunisti italiani,
Diliberto, è Deputato, Professore universitario, Segretario di
partito... questo non ha suscitato in Italia alcun problema! Così
Tremonti, per andare nel Centro-Destra, Fisichella e i colleghi
contribuiscono con un sacco di nomi a questo elenco... allora è
veramente una roba che non sta in cielo... non so chi si è
inventato un percorso così tortuoso e tormentato delle leggi
elettorali... mah, forse c'è stata una frammistione fra proposte
che erano venute da un tavolo tecnico, che ricopiava il lavoro
fatto da altre Regioni e proposte mirate "ad personam". Qui,
purtroppo, il fatto che un noto esponente politico valdostano già
facente parte del gruppo "Union", già Presidente della Giunta e del
Consiglio, già candidato sconfitto alla segreteria di quel partito,
fosse Professore universitario, questo ha suscitato in noi il
maligno sospetto che quella proposta fosse legata alla figura
dell'attuale rappresentante dello Stato nella Commissione
paritetica Stato-Regione.
Credo che una riflessione su questo debba essere fatta nel
contenuto, non solo nella forma, fra l'altro ricordo che anche a
livello di Rettore è chiaro che nel momento in cui uno diventa
Rettore, diventa incompatibile perché non si può fare il Rettore e
il rappresentante istituzionale, ma fior di Rettori in Italia sono
poi diventati Ministri della pubblica istruzione o della cultura o
dell'università o della sanità e nessuno si è vergognato di nulla!
In fondo, l'università è il "non plus ultra" dell'evoluzione della
cultura, è la parte più alta, là dove si mescola la trasmissione di
ciò che si conosce e la ricerca di quello che si deve ancora
conoscere, quindi uno strumento altissimo, tant'è vero che se a
qualcuno di noi proponessero di tenere un insegnamento
universitario, nessuno sarebbe leso da questo, ma ci si renderebbe
conto che è una promozione valutativa di quello che si è fatto e
che si conosce. Che questo possa interferire con qualche tipo di
interesse, non saprei dove aggrapparmi per giustificare tutto
questo; per cui, al di là degli schieramenti politici e di ogni
altra considerazione di tipo tattico, c'è chi per esempio -
dimenticavo di dire - favoleggia che dietro questa legge
sull'ineleggibilità ci sarebbero interessi di qualcuno che vorrebbe
evitarne l'applicazione, ma l'applicazione c'è già, perché è stata
pubblicata sul Bollettino ed è valida, ad eccezione di quelle due
parti impegnate, quindi... tagliamo corto con la dietrologia!
Al di là di queste considerazioni, dobbiamo superare i
comportamenti da una parte e dall'altra e capire che sul contenuto
siamo arrivati ad esagerare rispetto al mondo dell'università e
della cultura, e tornare indietro sarebbe un segnale forte, di
credibilità, per la Regione.
Si dà atto che dalle ore 18,41 presiede il Vicepresidente
Tibaldi.
Presidente -
Dichiaro chiusa la discussione generale.
La parola al Presidente della Regione, Caveri.
Caveri (UV) -
Vorrei ricordare che la scelta della
Regione a tutela della propria autonomia è stata quella di
resistere alla Corte costituzionale, e credo che la causa risalga
all'inizio del mese di gennaio, ritenendo che tutto quello che è
stato detto dai colleghi è suggestivo, ma non esiste una
ghigliottina, non viene tagliata la testa ai Professori
universitari e al Rettore; il Rettore, un certo numero di mesi
prima, se decide di candidarsi, deve rinunciare al suo posto
mettendosi in aspettativa... la stessa cosa vale all'atto
dell'accettazione della candidatura per i Professori
universitari.
Vi immaginate che un Professore universitario della piccola
Università della Valle d'Aosta prosegue a fare le lezioni mentre è
candidato per le elezioni regionali? Non è che qui si metta in
discussione la libertà dei singoli, a parte che i Professori sono
pochissimi residenti in Val d'Aosta, purtroppo, e - come è noto -
abbiamo per l'elettorato attivo e passivo delle norme che prevedono
un certo periodo di residenza, quindi non è nulla che turbi, ma non
voglio entrare nel merito. Credo che la norma vada oggi bocciata,
perché spetta al giudice delle leggi capire se la Regione ha
ecceduto, quindi credo che ormai sarebbe interessante che ritiraste
la legge, aspettiamo la sentenza di gennaio e valutiamo se questa
modifica debba essere apportata. A dire la verità la sentenza della
Corte è a ghigliottina, quindi se c'è la sentenza della Corte è
inutile avere questa legge, e va detto anche che sarebbe ampiamente
in tempo utile, visto che il Rettore, se verrà riconfermato - prof.
Passerin d'Entrèves -, non ha intenzione di essere candidato alle
elezioni regionali, questo non turberebbe assolutamente la sua
libertà di espressione. Ricordo che la legge è in vigore perché la
prassi è che non viene ritenuta in vigore solo quella parte che ha
impugnato la Corte medesima.
Presidente -
La parola alla Consigliera Squarzino
Secondina, per dichiarazione di voto.
Squarzino (Arc-VA) -
Come firmataria della proposta di
legge posso fare ancora un intervento prima delle dichiarazioni di
voto. Comunque mi terrò nei limiti, in quanto le cose più
importanti sono già state dette.
Volevo solo replicare alle osservazioni fatte dal Presidente
Caveri. Innanzitutto, se questa legge viene approvata, l'iter
attivato presso la Corte costituzionale viene meno, quindi nel
momento in cui il Consiglio regionale con questa legge toglie il
motivo del contendere, la Corte costituzionale non ha più bisogno
di pronunciarsi. Siamo pertanto sicuri che questa è la scelta che
potrebbe essere fatta e il risultato che a noi interessa, siamo
sicuri almeno del risultato.
Mi stupisco che si usi la parola "autonomia" e il concetto di
autonomia per applicarlo a realtà che tendono a restringere le
possibilità, non ad allargarle. Abbiamo sempre giustamente parlato
di "autonomia" come uno strumento per fare meglio le cose e per
riconoscere più libertà, più responsabilità a tutti i cittadini che
vivono e operano in questa Valle. In questo caso l'autonomia ci
serve per restringere, per dare ai cittadini della Val d'Aosta un
minor diritto rispetto a quelli che vivono e operano fuori dalla
Regione. Spiegatemi voi perché lo "status" lavorativo di un
Professore universitario deve essere dimidiato se questo Professore
lavora nell'Università della Valle d'Aosta o nell'Università di
Torino, o in qualunque parte d'Italia... mi chiedo in base a quale
principio di rispetto dei diritti fondamentali dell'elettorato
passivo!
Come possiamo noi, come Regione autonoma, intervenire su un
diritto fondamentale riconosciuto dalla Costituzione? Mi sembra una
forzatura che non è giustificabile, perché non credo che il
giornalista, il notaio, il medico, tutta una serie di persone che,
per il loro tipo di attività...
Caveri (fuori microfono) -
... per il giornalista è
previsto dalla legge, il direttore di testata...
Squarzino (Arc-VA) -
... per il direttore di testata, non
per il giornalista; chi scrive è giornalista, non direttore...
parlavo di giornalista, un opinionista, una persona che fa opinione
in questa regione per il mestiere che fa, che faccia il medico o il
notaio o l'avvocato cioè che è a contatto con il pubblico e con
molto pubblico variegato, mi chiedo anche per questi dovremmo dire
che sono ineleggibili, nel senso che devono lasciare la loro
professione un mese o 6 mesi prima delle elezioni... questo è
veramente la follia pura! Non è giustificabile in nessun modo, dal
punto di vista del diritto e del rispetto della Costituzione!
Se poi mi dite che questa legge è stata "costruita a tavolino"
per tener conto di una serie di richieste, di prescrizioni, nel
senso che ogni appartenente al gruppo che ha lavorato a questa
legge, aveva delle richieste pressanti da fare e le ha messe sul
tavolo come richiesta pressante, senza la quale non avrebbe dato il
proprio voto positivo anche a tutte le altre norme, allora è una
questione di tipo politico vostro! Ma non potete venire qui e, di
fronte ai cittadini, dire che questa norma permette l'esercizio di
una maggiore autonomia e permette di mettere delle regole chiare,
che non inquinino la campagna elettorale! A me sembra che questo
non sia vero, e mi spiace che le motivazioni reali siano altre e
qui vengono dette solo quelle che fa comodo dire o che possono
sembrare convincenti, ma non lo sono! Per questo riteniamo
importante votare questa legge, proprio come espressione della
nostra autonomia e non come un'autonomia dimidiata.
Presidente -
La parola al Consigliere Ottoz.
Ottoz (GM) -
Sono stato chiamato in causa dal collega
Sandri, che oggi sostanzialmente è sempre dalla mia parte, poiché
ha detto che bisogna trasformare il trenino di Cogne in una
galleria automobilistica, cosa che sostenni fortemente nella
legislatura precedente e arrivai, non so grazie a quale svista
editoriale, persino a pubblicare su "Le Peuple". Oggi ho sentito
dire finalmente che bisogna fare un buco più grande e che si
raddoppierebbe così la strada per Cogne con i suoi attuali problemi
della messa in sicurezza, dall'altra parte si risolverebbe il
problema delle sole 150 persone trasportate ogni 2 ore, quando il
trenino andasse a regime.
Il collega Sandri, ricordando quanto dissi a proposito di questo
tema dell'impugnazione, non ha riportato esattamente il mio
ragionamento, che era il seguente: abbiamo fatto una legge,
all'epoca, severa, è stata impugnata... evitiamo per una volta di
fare appello all'autonomia, per essere sicuri che non ce la boccino
e non rischiamo di andare a votare con la vecchia legge. Quando
apparve chiaro che l'impugnativa riguardava specificamente solo
quel punto e che essa non sospendeva gli effetti della legge,
tornavano invece di attualità i motivi per i quali la legge è stata
fatta così. Non entro nel merito dell'opportunità o della
giustizia, ma vorrei ripercorrere il ragionamento, che fu il
seguente: siccome l'Università della Valle d'Aosta è l'unica ad
ovest di quella che una volta si chiamava la "cortina di ferro",
adesso è caduta da tanti anni, in cui il Rettore non è eletto
liberamente dall'Università, ma è nominato dall'autorità politica,
e siccome le lamentele della parte politica non solo, ma
sicuramente, della parte politica del collega Sandri sono che
questo sistema valdostano era un sistema chiuso, invischiato, in
cui essitono commistioni di tutti i tipi tra politica ed economia,
con la società civile..., per cui c'era una specie di piovra su
tutto ciò che discendeva dalla politica - in particolare del
movimento "Union", secondo il collega Sandri -, si è pensato di
equiparare la carica importante del Rettore a quella delle più alte
cariche dell'Amministrazione della Regione. Nessuno si pose il
problema - ero presente e lo posso testimoniare - del fatto che un
Professore dell'Università di Cosenza avesse un contratto anche con
l'Università della Valle d'Aosta, e che fra l'altro non richiede
l'ineleggibilità lunga dei 6 mesi, ma, credo, 30 giorni più 15, 45
giorni, nei quali può benissimo far a meno di insegnare. I suoi
studenti non lo dimenticheranno in 45 giorni, lo dimenticherebbero
qualora fosse eletto, per cui dovrebbe poi rinunciare, ma non lo
dimenticherebbero se non lo fosse. Quindi nessuno si è posto quel
problema, poiché non sembrava un problema importante come tuttora
non mi sembra importante.
Per quanto ha affermato la collega Squarzino, le sue pesanti
parole auliche ed alate sul diritto di elettorato passivo, di
questo "vulnus" del diritto del cittadino, in questa legge non si
dice che un certo tipo di cittadino non può essere eletto, bensì si
dice che deve semplicemente mettersi in aspettativa un "attimo"
prima. Finita la campagna elettorale, sceglierà cosa fare poiché
ricadrà nella normale situazione di incompatibilità. Non è che
debba dimettersi, deve solo chiedere un'aspettativa di 45 giorni o
6 mesi nel caso di... quindi non c'è alcun diritto negato, c'è una
regola, e siccome il nostro compito è quello di fare le regole, la
regola per esercitare la propria eleggibilità, un diritto
sacrosanto, nel caso che si ricoprano certi incarichi, è stato
deciso di stabilirla in questo modo. Non si è quindi negato a
nessuno il diritto di elettorato passivo, si è solo stabilita una
regola, una regola severa, ne convengo, poiché se un rimprovero o
un merito può essere mosso su questa legge è che si tratta una
legge severa. Su questo si può avere un'opinione in un senso - che
è troppo severa - o nell'altro - che è bene che sia così severa -
ma non è altro che una legge severa, che voleva dare una risposta,
nell'animo di chi ha partecipato a questo tavolo e alle 2 ali
politiche estreme, voleva dare una risposta sull'ineleggibilità che
permettesse la mediazione politica sul testo. Il risultato di una
mediazione in cui si è deciso di fare una legge seria, severa,
dura, ma non una legge che leda il diritto di nessuno; stabilisce
solo quali sono le regole a cui qualcuno, che è in una posizione in
cui potrebbe approfittare di questa posizione, deve sottostare per
esercitare il suo elettorato passivo, cioè che rinunci
temporaneamente a questa posizione privilegiata.
È inutile che vi stia a dire quale privilegio abbia un
insegnante sui futuri elettori rispetto ad altri mestieri, poiché è
proprio lì, per formare le loro anime e le loro menti. È un
mestiere di tipo particolare, l'insegnamento... "A fortiori", come
direbbe il collega Sandri, l'insegnamento universitario, che è il
padre di tutti gli insegnamenti. Concordo quindi con il Consigliere
Sandri sul fatto che dissi allora che era opportuno fare una legge
di un articolo per sgombrare il campo, ma dai rischi che la legge
non fosse applicabile... Siccome è applicabile, ora non ne vedo la
necessità!
Presidente -
La parola al Consigliere Sandri.
Sandri (GV-DS-PSE) -
Chiederò poi, come giornale "Le
Travail", di poter fare delle foto in Consiglio regionale, come gli
altri giornali possono fare.
Il collega Ottoz ha perso un'occasione di commentare le proprie
idee e si è messo a fare l'esegesi di quelle degli altri; io non mi
riconosco in nessuna delle cose che mi ha attribuito, ed è anche
buffo che ci si permetta di avere delle valutazioni di questo
genere. Ciò che ho scritto e detto in questa sede... ho scritto sul
giornale che dirigo... o comunque espresso in posizioni pubbliche
sul sistema Valle d'Aosta, è ben diverso da quello che lui ha
cercato di tratteggiare; per cui o si documenta o la prossima volta
evita questo tipo di interventi!
Il problema dell'incompatibilità ed ineleggibilità del Rettore e
del Professore universitario è un problema che, come "casta" della
politica, dovremmo prendere in modo diverso da quanto ha detto il
collega Ottoz adesso e credo che faremmo particolarmente bene a
farlo. Mi ricordo che quando un paio di anni fa ho cominciato a
fare qualche ragionamento sull'ineleggibilità e incompatibilità,
ero stato molto colpito da una legge del Friuli, in cui si
prevedeva fra le ineleggibilità e le incompatibilità l'essere
sacerdote o essere incaricato di funzioni religiose; questo mi è
sembrato molto giusto, perché una cosa è il pubblico e una cosa è
il privato e chi si occupa di dirigere le anime a livello privato,
deve essere separato dall'ambito pubblico. Soprattutto pensavo a
questo rispetto ad una serie di novità che in questi settori
emergono... pensiamo all'evoluzione delle fedi religiose che ci
sono nei nostri paesi in questi ultimi anni!
Approfondendo il tema e studiando approfonditamente le leggi del
Friuli e di altre Regioni italiane che erano in preparazione, sono
arrivato a mettere giù una bozza insieme con il Legislativo della
Presidenza del Consiglio; quando poi la bozza è stata predisposta
fisicamente dalle 2 efficientissime funzionarie - che meritano
insieme al loro dirigente un particolare apprezzamento per il
lavoro positivo che fanno -, sono scoppiato a ridere, perché mi
sono reso conto che, a parte i 35 uscenti del Consiglio regionale,
avevo messo ineleggibile e incompatibile tutto l'universo! Viene un
po' la tentazione di fare questa cosa, quindi non lo dico degli
altri, lo dico di me stesso. E lì mi è tornata la voglia di fare
dei ragionamenti diversi e sono andato a sfrondare tutta questa
parte, per capire veramente là dove c'è un conflitto di
interessi.
Credo che la legge che abbiamo approvato questa primavera, su
questo tema ha - infatti non l'ho approvata - un poco esagerato, ma
sul tema della cultura è andata al di là del lecito perché ha
dimostrato che in questa aula c'è letteralmente una paura
dell'impatto della cultura sulle persone. Questo è grave, non è
mica di dire: ma tanto poi si tirano fuori, fanno una lezione
dopo... Non è il problema dell'"emendamento Louvin", è la paura
della cultura, dell'effetto che questo può avere sulla politica,
mentre dovremmo essere tutti convinti che la cultura è lo strumento
della qualità della politica, non il contrario. Per questo la
posizione della maggioranza dell'aula di non votare questa legge mi
fa pena, perché è l'ammissione di una paura che, per altri versi
forse era inconfessabile e che, in questa occasione, avete
confessato.
Un'ultima osservazione su quanto detto dal Presidente Caveri,
che l'ha "buttata" sulle questioni dei rapporti Stato-Regione.
Credo che su un tema di questo genere aver resistito e non
cogliere, oggi, l'occasione di togliere questo impedimento, sia
fare una figura barbina a Roma alla Corte costituzionale, al
Parlamento, al Governo, di una Regione che dice "no" per partito
preso, che fa l'isterica dicendo: "siamo autonomi, facciamo quel
che vogliamo". Questo non è il modo di comportarsi con lo Stato e
le istituzioni, ma non per rispetto allo Stato e alle istituzioni o
per poco amore dell'autonomia; anzi, proprio perché per amore
dell'autonomia dobbiamo tutelare prima di tutto la credibilità
della nostra Regione... con questi atteggiamenti la credibilità
della nostra Regione va a farsi friggere!
Noi, oggi, perdiamo un'occasione di difendere la credibilità
della Val d'Aosta, rischiamo di andare avanti in un procedimento
giudiziario presso la Corte costituzionale, in cui facciamo la
figura di quelli che hanno paura della cultura. Forse sarà meglio
riflettere su queste cose e adottare questo provvedimento;
l'autonomia della Val d'Aosta non è in gioco, anzi, esattamente il
contrario: è proprio insistendo con questo atteggiamento
aprioristico che si rischia di mettere in gioco la credibilità
della Val d'Aosta e i risultati dei contenziosi, quelli veri, che
nei prossimi anni dovremo aprire con lo Stato.
Presidente -
La parola al Consigliere Ottoz, per
dichiarazione di voto sull'articolo unico.
Ottoz (GM) -
In realtà questo è un "escamotage", perché
non intervengo né sull'articolo 1, né come dichiarazione di voto,
ma se c'è bisogno lo dichiaro.
Volevo dire sommessamente e con affetto, senza la minima vis
polemica, neanche di confronto, di risposta; volevo rassicurare il
collega Sandri, che conosco da tantissimi anni: non sono
particolarmente coraggioso, ma se c'è una cosa nella vita di cui -
spero di non essere presuntuoso - non ho mai avuto paura, questa è
la cultura.
Una piccola osservazione sulla questione secondo cui con questa
legge saremmo eleggibili solo noi 35, non tutti fra l'altro, poiché
qualcuno non potrebbe fare teoricamente la quarta legislatura (una
regola dell'"Union"). È una battuta che feci io durante i lavori
della commissione, di cui il Consigliere Sandri si è appropriato.
Mi fa piacere quando gli altri apprezzano le mie battute, ma vorrei
far notare una cosa. Ci lamentiamo sempre, tutti si lamentano, ci
attaccano sui giornali e in tutte le sedi, dicendo che siamo
abbarbicati alle poltrone, che in politica non c'è ricambio. Sarà
pur vero. Mettiamo per assurdo che, al di sopra di un certo livello
di carica ricoperta altrove, questa legge permetta solo a questi 35
di candidarsi (sappiamo che non è vero); avete dimenticato tutti i
giovani. Quindi potrebbe essere finalmente la legge, per assurdo,
che permette ai giovani di candidarsi. Per i giovani non c'è alcun
motivo di incompatibilità o di ineleggibilità... magari potrebbe
essere una piccola spinta a far candidare qualche giovane in più e
ad accelerare il ricambio della classe politica!
Presidente -
Pongo in votazione l'articolo 1 e, ai sensi
del 4° comma dell'articolo 77 del Regolamento interno, trattandosi
di articolo unico, si vota anche l'intero testo:
Consiglieri presenti: 30
Votanti: 27
Favorevoli: 5
Contrari: 22
Astenuti: 3 (Ferraris, Fiou, Viérin Adriana)
Il Consiglio non approva.
Il Consiglio respinge pertanto la proposta di legge n.
172.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK