Consiglio Regionale della Valle d'Aosta - Oggetto del Consiglio n. 1836 del 22 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1836 del 22 settembre 2022 - Resoconto
OGGETTO N. 1836/XVI - Interpellanza: "Confronto con il
Dipartimento di Scienze economiche e politiche dell'UniVdA in
merito all'acquisto dell'abbonamento alla piattaforma
"Perlego"".
Bertin (Presidente) -
Punto n. 49. Per l'illustrazione
dell'interpellanza, consigliere Manfrin ne ha facoltà.
Manfrin (LEGA VDA) -
Quest'interpellanza nasce da un
acquisto che l'Ateneo valdostano ha fatto, nello specifico una
banca dati per Scienze politiche ed economiche.
Perché nasce quest'iniziativa? Principalmente per due motivi: il
primo è che questa banca dati viene acquistata in data 8 novembre
2021 quindi quasi in scadenza d'anno e l'abbonamento sarà fino al
31/12/2022; questa banca dati, quindi l'abbonamento, parte a
novembre e in una comunicazione di un verbale del Dipartimento-
verbale che si riferisce alla riunione del 6 aprile del 2022,
quindi quasi sei mesi dopo - il direttore ricorda come il
Dipartimento abbia recentemente acquisito la banca dati Perlego e
quindi invita i rappresentanti e gli studenti a segnalare ai propri
colleghi questa possibilità per la redazione della tesi.
Ora se in sei mesi una banca dati è talmente sconosciuta da
dover essere segnalata dai rappresentanti degli studenti e ai loro
colleghi, credo che qualche problema probabilmente ci sia stato, ma
veniamo alla parte secondo me più importante.
L'ho riportato nel testo, gli universitari valdostani sono molto
fortunati perché hanno possibilità di accedere a una serie di
abbonamenti e di banche dati che sono decisamente importanti.
Ho riportato quelle principali: le 15.500 monografie cartacee
comprese 2.650 tesi di laurea, gli eBook di testi di esame, gli
abbonamenti ai singoli periodici tramite l'OPAC, le banche dati
on-line in abbonamento, l'accesso alle numerose collezioni di
riproduzioni di documenti provenienti da archivi e biblioteche che
copre un ampio ventaglio di tematiche - e qui c'è tutto l'elenco di
quelle che sono le tematiche - ricoperte, e poi ho un'intera pagina
dove ho riportato tutte le fonti bibliografiche a cui possono avere
accesso gli studenti, tra cui le banche dati giuridiche, il
Psychology & Behavioral Sciences Collection, le riviste del
Mulino, i servizi interbibliotecari con i quali tu puoi chiedere in
prestito anche ad altre biblioteche di Ateneo dei testi.
Poi ci sono altri abbonamenti che mi sono stati consegnati
successivamente come le riviste web, ovvero le riviste pubblicate
dall'editore Mulino, quindi un altro abbonamento e le EBSCOHOST
Banche dati PBSC & Psychinfo.
Quindi c'è un'amplissima documentazione bibliografica a completa
disposizione degli studenti del nostro Ateneo.
A fronte di quest'amplissima documentazione, amplissimi testi di
riferimento, quello che salta un po' all'occhio è l'acquisto che
viene deliberato dal Dipartimento di un ulteriore abbonamento,
appunto la piattaforma cosiddetta Perlego, che costa la bellezza di
9.760 euro per abbonamento di un anno, un abbonamento di un anno
che obiettivamente è un po' incomprensibile, se raffrontato con i
testi già a disposizione.
Il combinato disposto di: da una parte le disponibilità di
consultazione degli studenti già a disposizione e dall'altra la
necessità del direttore d'invitare i rappresentanti degli studenti
del Dipartimento a invitare i propri colleghi a utilizzare questa
piattaforma, mi ha sollecitato queste brevi domande che appunto
chiedono con quest'interpellanza di sapere: "quale sia il numero
degli abbonamenti utilizzati a oggi, se a fronte di quanto esposto
- e quindi con la già copiosa documentazione e il copioso successo
bibliografico a disposizione degli studenti -s'intenda proseguire
con l'abbonamento alla piattaforma Perlego e, in caso negativo, se
s'intenda porre in essere un confronto con il Dipartimento per
comprendere le motivazioni di quest'acquisto.
Presidente -
Risponde l'assessore Caveri.
Caveri (AV-VdA Unie) -
È sempre interessante capire fin
dove la delega sull'Università o la Presidenza del consiglio
dell'Università, che è in capo al Presidente della Regione, si
possa spingere, perché noi dobbiamo contemperare un valore
costituzionale che è l'autonomia universitaria con l'evidente
possibilità, da parte anche di chi esercita - come lei, in questo
momento - il sindacato ispettivo, di poter chiedere anche le cose
più minute essendo ovviamente la nostra Università finanziata per
larghissima parte dall'Amministrazione regionale.
Noi siamo, da questo punto di vista, una specie di anomalia fra
le Università private da una parte e l'Università pubblica
dall'altra, per cui è chiaro che, nel risponderle, io le rispondo
con i dati forniti dall'Università stessa.
Il numero degli abbonamenti utilizzati è superiore a quaranta,
parte delle licenze rimanenti saranno destinate ai nuovi tesisti,
agli assegnisti, ai ricercatori e ai docenti a contratto che si
aggiudicheranno i bandi d'insegnamento e dovranno predisporre le
attività di didattica per il prossimo anno accademico.
A regime si stima che il numero di utenti sarà attorno alle
novanta unità, è necessario - dice l'Università - tenere un margine
di una decina di posti per permettere il ricambio di utenti.
Il numero di licenze - e questo credo che sia una delle prime
spiegazioni - pari a cento, ha permesso di ottenere uno sconto pari
a circa il 45% sull'importo complessivo dell'abbonamento, con un
numero inferiore di licenze non ci sarebbe stato alcuno sconto.
Oltre a questo, è utile ricordare che sottoscrivendo un
contratto con un minimo di cento licenze, si ha la possibilità di
gestire in maniera dinamica le licenze, cioè aggiungere e togliere
utenti in autonomia, ciò che è particolarmente importante, avendo
esteso l'utilizzo di questa base dati anche a studenti e
contrattisti.
Per quanto riguarda la seconda domanda, "Se s'intenda proseguire
anche a fronte delle risorse bibliografiche che già sono a
disposizione": è intenzione - dice l'Università - del Dipartimento
di Scienze economiche e politiche proseguire nell'abbonamento di
cui parliamo, in quanto le risorse della biblioteca, per quanto
riguarda le tematiche d'interesse di questo Dipartimento, sono del
tutto insufficienti.
Si ricorda che la banca dati Perlego è una raccolta di volumi e
non di articoli di rivista, quindi la risposta sull'utilità si
limita al materiale librario.
La dimensione della biblioteca del nostro Ateneo è piuttosto
limitata, quindicimila volumi contro, ad esempio, i
trecentoventimila volumi della nostra biblioteca regionale.
Per le materie relative alle tematiche di ricerca del
Dipartimento, si ricorda che la biblioteca di Ateneo spende circa 5
mila euro l'anno per l'acquisizione di nuovi volumi che
corrispondono a circa cento unità all'anno; di questi la maggior
parte sono libri di testo.
Per fare un confronto con altri Atenei, il polo bibliografico
della ricerca dell'Università degli studi di Torino - è chiaro che
vanno fatte le debite proporzioni - negli ultimi dodici mesi ha
acquisito 36.170 volumi, cioè ha acquistato in media in un giorno
più di tutti i volumi che l'UniVdA acquista in un anno. La sola
biblioteca Economia & Management dell'Università di Torino
possiede più di 360 volumi che sono stati pubblicati nel 2021.
Questo per dire che la ragione dell'abbonamento viene
giustificata dal fatto che la dotazione libraria di Ateneo è
insufficiente.
D'altra parte, l'accesso a una base dati molto ampia, come
quella di Perlego - sono circa 700 mila volumi - può permettere,
almeno per quanto riguarda il materiale librario, come ho
precisato, di fornire strumenti validi anche a chi studia e lavora
all'interno di una piccola Università qual è la nostra.
A fronte di questa situazione, il Dipartimento di Scienze
economiche e politiche ha impiegato le proprie risorse per
consentire che le attività di ricerca e di didattica fossero
portate avanti nel miglior modo possibile.
"In caso negativo, se s'intenda porre in essere un confronto con
il Dipartimento per comprendere le motivazioni": nonostante non
ricorra il caso negativo, il professor Alderighi, che è il
direttore del Dipartimento citato, ha comunque dato una sua
disponibilità e, per quanto mi riguarda, anche dal punto di vista
di un impegno personale che posso assumere, ho intenzione di
discutere con il professor Alderighi per avere degli elementi
suppletivi che possano portare la giustificazione di questa spesa
che, come ripeto, però, dalle considerazioni che sono state svolte
e che mi sono state proposte, mi sembra abbastanza convincente,
perché si tratta di uno strumento che può risultare utile per la
didattica e noi siamo sempre alla ricerca - questo è un tema che
discutiamo spesso nel Consiglio dell'Università - di come rendere
sempre più attrattiva l'Università della Valle d'Aosta e il fatto
che la nuova Università possa contare comunque su elementi
attrattivi, come possono essere strumenti informatici e digitali
come questi, può risultare un fatto interessante.
Presidente -
Per la replica il consigliere Manfrin.
Manfrin (LEGA VDA) -
Apprezzo sempre il fatto che non si
tiri mai indietro, anche nel dare un giudizio personale in merito
alle questioni, e questo è assolutamente un dato di merito.
Partiamo dall'inizio, le cose minute: potranno probabilmente
anche essere considerate cose minute ma credo che una spesa di 10
mila euro per un Ateneo probabilmente possa anche non considerarsi
così minuta, una spesa di questo tipo credo che vada fatta con
un'assoluta oculatezza.
Lei ci ha detto, e la ringrazio, che sono stati utilizzati
quaranta abbonamenti su cento, questo è il totale che ci ha dato,
quindi significa - siamo a settembre, quindi dopo nove mesi
dall'inizio dell'anno, e l'8 novembre è stata acquistata la banca
dati - che praticamente dopo tre quarti dell'anno, il 60% degli
abbonamenti acquistati non è stato utilizzato.
Io credo che si debba partire da questo dato e, ricordiamocelo,
non è stato utilizzato nonostante le sensibilizzazioni che il
direttore di Dipartimento ha posto in essere - e questo glielo dico
proprio così, a titolo puramente informativo - guarda caso,
esattamente la seduta successiva alla mia richiesta d'accesso agli
atti per capire quante erano le copie acquistate di questo
sistema.
Questa credo sia la cosa maggiormente interessante, cioè io
faccio una richiesta di accesso agli atti per capire quanti di
questi abbonamenti sono utilizzati e il direttore di Dipartimento
sensibilizza, sulla seduta successiva, i rappresentanti degli
studenti ad acquistarlo, quindi credo che sia un dato sicuramente
interessante.
Credo però che lei abbia centrato il punto, nel momento in cui
ha detto che la biblioteca ad esempio della sola Università degli
studi di Torino ha una quantità infinitamente superiore rispetto a
quella del nostro Ateneo, e io devo assolutamente darle
ragione.
La domanda che dobbiamo farci è: ma gli studenti universitari di
Torino, come faranno a comporre le proprie tesi, a studiare, ad
avere dei testi di riferimento? Probabilmente staranno
autosufficienti da questo punto di vista, questo evidentemente,
rispetto alle disponibilità ce lo dobbiamo dire.
Se lei va a guardare nell'elenco piuttosto copioso che ho
riportato, troverà in fondo che c'è una convenzione per la
reciprocità dei servizi bibliotecari con gli Atenei del Piemonte,
Università degli studi di Torino, Politecnico di Torino, Università
del Piemonte Orientale, Università di Scienze gastronomiche di
Pollenzo, in virtù della quale gli studenti UniVdA possono
iscriversi presso le biblioteche degli Atenei piemontesi e
usufruire delle rispettive risorse e servizi, comprese la
consultazione in loco delle banche dati on-line. E ancora:
attraverso i servizi interbibliotecari, è possibile richiedere
documenti, libri e copie di articoli non posseduti dalla biblioteca
di Ateneo.
Quindi direi che questo ci risponde pienamente, così come gli
studenti del Piemonte e delle facoltà universitarie del Piemonte
possono tranquillamente comporre le proprie tesi sia con il sistema
on-line, sia ovviamente con i volumi a disposizione, gli studenti
valdostani hanno la stessa identica possibilità.
A maggior ragione, di fronte a questo dato, ci chiediamo come
mai risulta così necessaria e impellente, e confermata anche dal
Direttore di Dipartimento, l'abbonamento e la spesa di 10 mila euro
per una banca dati che, peraltro - ma questo glielo dico come
valutazione personale che mi è stata fatta da altre persone, ho
consultato alcuni professori così come alcuni studenti - non è
particolarmente performante, questa banca dati, non dal punto di
vista del funzionamento, ma proprio dal punto di vista
dell'efficacia delle fonti, dei testi che sono ivi conservate.
Il pensare che uno studente valdostano può accedere a tutte le
fonti a cui può accedere uno studente del Piemonte, e pensare che
questo comunque non sia sufficiente, e non c'è solo questo, c'è
tutto il resto, quindicimila volumi della biblioteca di Ateneo, la
biblioteca regionale con trecentomila volumi a cui si può accedere
e tutto il resto, ma che si debba andare a comprare specificamente,
e si confermi con pervicacia la necessità di acquistare questa
piattaforma on-line - dopo che il Direttore di Dipartimento ha
sensibilizzato i rappresentanti degli studenti dopo aver ricevuto
una mia richiesta di accesso agli atti per capire quanti
abbonamenti aveva utilizzato, e che a fronte di questa richiesta di
questa sensibilizzazione non ne abbia "venduti" il 60% - qualche
sospetto obiettivamente lo solleva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK