Consiglio Regionale della Valle d'Aosta - Oggetto del Consiglio n. 1414 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1414 del 20 ottobre 2010 - Resoconto
OGGETTO N. 1414/XIII - Interpellanza: "Intervento per
risolvere il problema dell'occupazione dei dipendenti con contratti
a termine".
Interpellanza
Ricordato l'incontro promosso dal SAVT il 1º ottobre 2010 sul
tema "l.r. 22/2010 nuova organizzazione enti comparto unico - l.
122/2010 manovra finanziaria: quali i riflessi sul futuro della
pubblica amministrazione in Valle d'Aosta";
Rilevato che, in quella occasione, il Presidente Augusto
Rollandin ha evidenziato, tra le ricadute negative della manovra
finanziaria del governo Berlusconi, quella
sull'occupazione;
Preso atto che quello più penalizzato è il personale a tempo
determinato di Regione, Azienda USL, Comuni e Comunità
montane;
Considerato che il Presidente della Regione ha avanzato
l'ipotesi di creare una struttura in grado di assorbire i
dipendenti con contratti a termine non rinnovati dei suddetti enti
e, nello stesso tempo, di essere funzionale ai servizi, ormai
indispensabili nella nostra regione che, in assenza di personale,
potrebbero essere messi in discussione;
i sottoscritti Consiglieri regionali
Interpellano
il Presidente della Regione per sapere se non ritiene
opportuno informare la Commissione consiliare competente
sull'ipotesi avanzata nel corso della riunione del SAVT e
stabilire, in quella sede, tempi e modalità per l'apertura di un
confronto con le parti sociali.
F.to: Rigo - Carmela Fontana
Président
- La parole au Conseiller Rigo.
Rigo (PD)
- Grazie Presidente.
Abbiamo presentato, come avranno visto i colleghi, due
interpellanze che hanno preso spunto dalla riunione, promossa dal
SAVT, sulla legge regionale relativa alla nuova organizzazione
degli enti del comparto unico e sulle ricadute sul pubblico impiego
della manovra finanziaria recentemente approvata a livello
nazionale. Prima di entrare nel merito della prima interpellanza
permettetemi una considerazione, del tutto personale, di ordine
generale, chiamiamola una premessa alle due iniziative consiliari.
Credo di essere stato l'unico (non ne ho visti altri) consigliere
regionale che ha raccolto l'invito a partecipare formulato dal
sindacato. Ci sono andato, perché ho considerato la riunione utile
e in effetti lo è stata: un'occasione interessante e formativa
almeno per me. So che ci sono state al riguardo prese di posizione,
distinguo, nei confronti dei quali non voglio entrare. Penso che il
sindacato, fra i suoi compiti, ho quello di informare e formare non
solo gli iscritti, ma tutti i lavoratori, in questo senso tutte le
iniziative che vanno in quella direzione sono importanti, utili e
da me ben considerate. Credo che i sindacati, sulla nuova legge
regionale del comparto unico, dovrebbero continuare a promuovere
non una, ma più riunioni di settore con i dipendenti del pubblico
impiego per spiegare le finalità, gli obiettivi, le nuove regole
che sono state introdotte: un costante collegamento con le
lavoratrici e con i lavoratori per migliorare una riforma,
"una
riorganizzazione
- abbiamo tutti detto in quest'aula -
che
potrebbe e dovrebbe cambiare anche il loro stesso modo di
lavorare"
. Bene quindi che il SAVT abbia anticipato una
stagione di assemblee che spero saranno organizzate, unitariamente
in questo caso, in questi mesi. Così come non mi sono scandalizzato
della presenza del Presidente della Regione, accompagnato dai
dirigenti in quella sede, ricordo il CRAL Cogne, e su quei temi
all'ordine del giorno. Spiegare le direttive politiche e i
conseguenti risvolti amministrativi sono momenti necessari per fare
chiarezza sulle norme che andranno a regolare la vita lavorativa
dei dipendenti del comparto. Era opportuna la presenza alla
riunione del SAVT dei vertici politici e amministrativi
dell'Amministrazione regionale? Questa è una domanda che tanti si
sono posti anche sui giornali. Io sinceramente non ci ho visto
niente di irregolare o di stonato - ripeto - in quella sede e su
quelle tematiche, tant'è vero che, per amor di verità, quel giorno
- correttamente a mio avviso - il Presidente Rollandin, prima di
affrontare, nel merito, i temi all'ordine del giorno, ha precisato
che lui, il Governo regionale, i dirigenti direttamente interessati
erano disponibili ed autorizzati ad andare a tutte le riunioni
promosse da altri sindacati in cui siano dibattute queste
tematiche. Dico tutto ciò perché voglio sgombrare il campo da ogni
interpretazione non corretta sui motivi che ci hanno spinto a
presentare queste due interpellanze: la ragione è fare chiarezza su
alcune cose dette nel corso proprio di quella riunione e non sul
corollario che ne è seguito.
Personale precario a tempo determinato dunque... Come sapete, la
manovra finanziaria colpisce pesantemente i cosiddetti lavoratori
"flessibili": somministrati, Co.Co.Co, liberi professionisti,
lavoratori a tempo determinato. Una riduzione a partire dal 2011
del 50 percento fra gli addetti alla sanità, scuola, stagionali
agricoli e forestali, Regione, Comuni e Comunità montane. Nel corso
del suo intervento il Presidente della Regione ha avanzato
l'ipotesi, ripresa anche dai giornali, di creare una struttura che
possa assorbire questo personale e, nello stesso tempo, dare
risposta a servizi ormai indispensabili per la vita della nostra
comunità: nella sanità, per esempio, non si possono ridurre i
livelli di assistenza e la riduzione prevista dalla manovra
finanziaria, in assenza di correttivi, comporterà necessariamente
una riorganizzazione non solo delle risorse umane, professionali,
ma anche dei servizi erogati. La proposta avanzata durante la
riunione del SAVT potrebbe essere una risposta corretta e fattibile
ai vincoli imposti dalla manovra finanziaria? Vorremmo conoscerne
le caratteristiche, le ipotesi di gestione, le ricadute, i costi.
Insomma, crediamo necessario ed opportuno un confronto all'interno
degli organi consiliari e ovviamente con le forze sociali. Questa è
la richiesta contenuta nell'interpellanza, grazie.
Président
- La parole au Président de la Région,
Rollandin.
Rollandin (UV)
- Buongiorno a tutti, grazie, chiedo scusa
per il ritardo ma, come sapete, c'era l'inaugurazione della prima
sessione della Chaire Senghor, la prima volta in Valle d'Aosta, e
credevo che la mia presenza in questa occasione fosse un segno
importante.
Venendo all'interpellanza, ringrazio il collega Rigo non solo
per aver riproposto questo tema, ma per avere correttamente
riportato quanto è successo nella riunione che il SAVT ha
organizzato per individuare le problematiche e avere alcune
risposte rispetto all'insieme dei problemi poi affrontati in quella
occasione. Come è stato riferito, ho detto e ribadisco qui la
disponibilità dell'Amministrazione ad essere presente in qualsiasi
occasione venga richiesto per chiarimenti... che credo non possa
che essere confermata.
Detto questo, entrando nel merito, ritengo che sugli effetti e
sull'applicazione della legge n. 122... come ben sappiamo, da una
parte, stiamo aspettando una serie di decreti attuativi che
dovrebbero chiarire alcune situazioni ancora ingarbugliate, su cui
ci sono molti distinguo e tante prese di posizione... Come i
colleghi sanno, la Giunta regionale con la delibera n. 2519 del 22
settembre scorso ha stabilito di proporre ricorso alla Corte
costituzionale anche contro la disposizione relativa al tema della
riduzione del 50 percento del personale, ritenendo che la stessa
vada oltre i compiti del legislatore di formulare i principi
fondamentali di adeguamento e di coordinamento della finanza
pubblica, vincolando la Regione all'adozione di misure analitiche
di dettaglio riferite a specifiche e puntuali voci di spesa, cosa
che è stata ampiamente detta.
Ritengo corretta la richiesta:
"se non ritiene opportuno
informare la Commissione consiliare..."
, voglio precisare che
su questi temi sicuramente ci sarà un confronto, quindi do la
disponibilità anche con i responsabili dei vari servizi - perché
credo che molte questioni siano tecniche, poi ci sono le scelte
politiche conseguenti - ad andare in commissione per approfondire
una proposta che le forze di maggioranza stanno cercando di
elaborare e come tale ha ancora una serie di approfondimenti
necessari. Abbiamo detto che, rispetto al taglio del 50 percento,
riteniamo importante trovare un meccanismo, che può essere questa
agenzia che prende in carico le persone oggi in qualche modo
escluse dalla possibilità di lavorare, tenendo conto delle esigenze
e urgenze necessarie per attivare quei servizi essenziali: parliamo
degli assistenti educatori, parliamo degli assistenti alle mostre,
come pure tanti assistenti sociali che verrebbero penalizzati in
questo settore, tutti temi, oltre a quelli della sanità, che hanno
di per sé un trattamento un po' specifico. In tutto questo la
riflessione è che comunque ci dovrà essere un contenimento, non è
che non vogliamo... lo abbiamo detto ieri nel momento in cui
abbiamo incontrato con l'Assessore Pastoret e l'Assessore
Lavoyer... nell'incontro che è stato formalizzato con gli operatori
per il Patto per lo sviluppo abbiamo spiegato quali possono essere
le possibili manovre, dicendo chiaro che non si tratta di
trasferire in questo automaticamente tutti quelli che sono precari,
ma che si tratterà di fare una valutazione oggettiva, tenendo conto
che ci dovrà essere una riduzione del personale, una
razionalizzazione e un'organizzazione che tenga conto che un
sacrificio ci sarà anche per la Valle. Questo è quello che abbiamo
detto e che riconfermiamo. Naturalmente con gli uffici stiamo
lavorando per vedere quali sono le soluzioni tecniche ottimali, poi
c'è il collegamento con la commissione che sta seguendo il problema
della crisi, perché anche questo è strettamente connesso con i
problemi della crisi che stiamo vivendo e che vivremo ancora per il
2011, soprattutto sotto il profilo del lavoro e noi vogliamo
parlare di questo tema. Ne abbiamo già accennato durante l'incontro
con i Capigruppo per una soluzione per la questione della crisi, ne
parleremo ancora, perché in quella occasione abbiamo accennato ai
provvedimenti che rispetto all'anno scorso possono essere mantenuti
o sono all'attenzione; questo tema verrà comunque riproposto nel
momento in cui le soluzioni sono evidenziate nel merito, come ho
accennato. Vi è quindi la disponibilità ad andare in commissione ad
approfondire questi temi. Grazie.
Président
- La parole au Conseiller Rigo.
Rigo (PD)
- Ringraziamo il Presidente della Regione,
prendiamo atto delle informazioni date. Ha ricordato il ricorso
alla Corte, ha ricordato che stiamo ancora aspettando i decreti
attuativi e ha detto esplicitamente che, al di là della buona
volontà e di tutte quelle manovre che riusciremo a mettere in atto,
ci dovrà essere per forza di cose una riduzione, stante il numero a
cui fanno riferimento i giornali di questi lavoratori precari.
Prendiamo atto della disponibilità del Presidente ad un confronto
nella sede opportuna, che è quella della commissione consiliare,
vorremmo però chiedere al Presidente di non arrivare in commissione
con un prodotto bello e confezionato, a scatola chiusa. A noi
piacerebbe poter avere un incontro con il Presidente per discutere,
con lui e il Governo, le linee operative di questa proposta, di
questa struttura. Abbiamo saputo oggi che le forze di maggioranza
stanno ancora lavorando, stiamo mettendo assieme - ha detto il
Presidente - i vari elementi per costruire una proposta organica;
vorremmo sapere quali sono queste linee prima di arrivare ad una
definitiva conclusione dell'operazione. Discutere anche quali
saranno le ipotesi rispetto ad una riduzione, cosa vuol dire
riduzione, in quale indirizzo... ecco ci piacerebbe che il
confronto in commissione vertesse anche su queste cose e non sulla
struttura finale e quindi sulla proposta complessiva che emergerà
dalle riunioni delle forze di maggioranza. Vorremmo in questo caso
particolare dare anche noi un contributo positivo, affinché la
proposta sia condivisa e tale passaggio, non certo indolore per
tanti, possa significare una proposta condivisa dalle forze
politiche presenti in Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK