Consiglio Regionale della Valle d'Aosta - Oggetto del Consiglio n. 212 del 24 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 212 del 24 ottobre 2013 - Resoconto
OGGETTO N. 212/XIV - Approvazione di mozione: "Impegno a
disporre un'indagine per verificare le cause di un'eccessiva
dilatazione dei tempi di attesa per le prenotazioni sanitarie e per
le procedure di acquisto di macchinari ed attrezzature".
Presidente
- Per l'illustrazione, la parola al collega
Guichardaz.
Guichardaz (PD-SIN.VDA)
- Grazie Presidente.
Con questa mozione vogliamo sollevare il velo su una questione
di grande attualità: il problema dei tempi d'attesa per le visite e
gli esami strumentali. La paventata riduzione dei finanziamenti a
discapito del Servizio sanitario regionale, 20 milioni per la parte
corrente, più non si sa quanto per la parte investimenti, non
promette nulla di buono...
Presidente
- Colleghi vi chiedo un po' di silenzio per
rispetto di chi parla e di chi vuole ascoltare. Grazie.
Guichardaz (PD-SIN.VDA) -
...dicevo che la riduzione, la
paventata riduzione di 20 milioni sulla parte corrente, più non si
sa al momento quanto sulla parte investimenti...tra l'altro sarebbe
interessante poi un passaggio in commissione prima di sapere le
cose dai giornali, non sarebbe male, insomma...non promette nulla
di buono, anzi, preannuncia dolorosi interventi a carico di utenti
e operatori. E voi mi insegnate che quando i soldi diminuiscono
occorre ripensare le politiche aziendali con l'obiettivo
prioritario di razionalizzare i costi, magari attraverso percorsi
di razionalizzazione, di ottimizzazione delle risorse finanziarie e
anche umane. Vi sono una molteplicità di indicatori per capire se
un sistema sanitario funziona o meno. L'Assessore sa molto meglio
di me come leggere i dati sulla mobilità, la mobilità attiva e
passiva, sulla morbilità, sulla mortalità, sono dati che
generalmente vengono considerati per dare un voto al sistema
sanitario. Anche la gestione delle liste d'attesa o, meglio, il
governo delle liste d'attesa è un buon indice di efficienza del
sistema.
Ma ci chiediamo: come può un'organizzazione, un sistema,
garantire tempi d'attesa accettabili e un buon livello qualitativo
delle prestazioni? Sicuramente, come recita il piano nazionale di
governo delle liste d'attesa, attraverso strumenti e modi di
collaborazione di tutti gli attori del sistema, sia quelli operanti
sul versante prescrittivo, sia quelli di tutela del cittadino; in
buona sostanza, attraverso una continua interazione e concertazione
tra i medici di famiglia, gli specialisti, gli utenti,
rappresentati anche dalle associazioni dei consumatori e, perché
no? anche i sindacati. Le azioni in capo ai vari soggetti deputati
al governo delle liste d'attesa - qui da noi la Regione e l'Azienda
USL, principalmente - devono quindi puntare alla riduzione
dell'inappropriatezza e - recita il piano di governo delle liste
d'attesa -
"devono cercare di rendere compatibile la domanda con
la garanzia dei livelli essenziali assistenziali".
Detta così
sembra una banalità, ma è l'essenza stessa del buon governo di un
sistema sanitario: la capacità di far fronte alle esigenze della
popolazione con le risorse esistenti - intendo sia finanziarie che
umane - dice molto sulla capacità del management di perseguire gli
obiettivi di salute, ma anche sulla capacità della politica di
indicare le strade e i percorsi più adatti.
Ho fatto questa premessa per dire che le soluzioni ai problemi
di un sistema complesso come quello sanitario possono essere
diverse, a seconda della situazione in cui ci si trova e delle
condizioni date: se le risorse economiche umane, le strutture, le
attrezzature, il
know-how
sono ottimali, la gestione dei
tempi d'attesa risulta sicuramente più agevole. Più complicata
diventa invece quando le risorse si restringono, quando si rendono
cioè necessari processi di ristrutturazione, di razionalizzazione
del sistema. Noi oggi ci troviamo in questo secondo scenario:
risorse drasticamente ridotte rispetto agli standard ovviamente a
cui siamo abituati all'interno di un sistema parametrato, ancora
tarato su livelli e parametri di spesa piuttosto elevati. La famosa
"libera professione aziendale", quella per cui la Corte dei Conti
ha attivato un'indagine, archiviata giusto la settimana scorsa, a
seguito di un piano di rientro messo in atto dall'USL, venne
utilizzata per anni in alcuni settori ristretti allo scopo di tener
sotto controllo le liste d'attesa. Le prestazioni nelle p.a. nella
maggioranza dei casi venivano retribuite come da contratto
collettivo di lavoro, circa 32 euro per il personale del comparto
di categoria D, quindi gli infermieri e i tecnici, e 60 euro per la
dirigenza medica. In altri casi l'USL ha derogato in maniera
unilaterale alle disposizioni contrattuali, stabilendo di pagare a
singola prestazione e di forfettizzare un tempo standard.
Con riferimento alla Struttura complessa Radiologia, i dati 2011
sono i seguenti: 75 euro per una risonanza magnetica calcolata su
15 minuti; 50 euro per una TAC per un tempo forfettario di 10
minuti; per una prestazione mammografica 36,19 euro, calcolata su
un tempo standard di 10 minuti. Provate voi a moltiplicare questi
dati per 4 e per 6 e troverete la cifra corrisposta agli
specialisti! Raggiungiamo i 300 euro l'ora! La Corte dei Conti - da
ciò che si legge sui giornali - contestò proprio questa differenza
tra il costo contrattuale previsto per le cosiddette "prestazioni
aggiuntive", appunto i 32 e i 60 euro lordi, e quanto
effettivamente corrisposto dall'USL ad alcune categorie di
operatori.
Come si può facilmente capire...a me non dà fastidio se non mi
ascoltate, ci sono le registrazioni, quindi fate pure con
comodo...possiamo mettere al voto, così...vabbè, capisco che siamo
tutti stanchi, eh, siccome anche i presidenti di commissione sono
stanchi perché lavorano troppo, quindi evidentemente...come si può
facilmente capire, quel sistema, quello della LPA formulato così
come vi ho detto, fu un modo un po' singolare per tenere sotto
controllo le liste d'attesa.
Da sindacalista che sono stato, devo dire che su questo strano
modo di governare i tempi d'attesa ho sempre espresso il mio
disappunto, sia per il fatto che pagare così tanto prestazioni
ricomprese nei compiti istituzionali...ripeto, si superavano i 300
euro nei casi di alcune prestazioni, 300 euro l'ora...rischiava,
questo sistema, di indurre una dilatazione - magari non voluta -
delle liste d'attesa. Voi considerate tra il guadagnare 300 euro
l'ora per fare le prestazioni in LPA e 36 in attività
istituzionale, è evidente cos'è che conviene di più,
sostanzialmente, e sia per una questione di perequazione tra
colleghi della stessa categoria...perché? Perché solo pochi in USL
potevano accedere a questa forma...diciamo di "incentivo" a questa
libera professione a favore dell'azienda, e sia in prospettiva.
Quante volte dicemmo, da sindacalisti, agli Assessori e ai
rappresentanti dell'azienda in incontri
ad hoc
che se
fossero finiti i soldi, un sistema del genere sarebbe miseramente
crollato e sarebbero riesplose le liste d'attesa! Forse anche il
dottor Fosson ascoltò queste previsioni nefaste, che poi si
rivelarono, tutto sommato, delle facili profezie, perlomeno per
quanto riguarda certi ambiti. Ricordo di aver detto decine di
volte, nel corso di incontri sindacali anche accesi, che più
nessuno di quelli abituati a percepire cifre del genere avrebbe
accettato di continuare a fare attività aggiuntiva per cifre molto
più contenute. Era un modo, secondo noi, di "drogare" il mercato
delle prestazioni, un sistema che avrebbe ingenerato un circuito
perverso di difficile risoluzione.
Oggi è dovuta intervenire la Procura presso la Corte dei Conti a
dare uno stop allo scandalo delle prestazioni aggiuntive. L'USL,
anzi, il povero dottor Ardissone - qua bisogna rendergli merito di
essersi "sbattuto", diciamo, per riparare i pasticci di qualchedun
altro - ha dovuto fare i salti mortali per recuperare anni di
prestazioni pagate oltre il dovuto. In più, il ricorso alla libera
professione aziendale o a forme d'incentivazione analoga, ha creato
in alcuni casi dei meccanismi di compensazione tutti interni alle
strutture, scoraggiando l'amministrazione ad implementare gli
organici quando era possibile farlo. Il caso della guardia attiva
del Laboratorio di analisi è emblematico: l'USL, al posto di
assumere 3 tecnici, propose all'équipe presente di distribuirsi la
corrispondente cifra in denaro dei 3 tecnici. Ovviamente l'équipe
accettò, rinunciò a mettere in organico 3 tecnici; arrivò qualcuno
qualche anno dopo, - come vi avevamo preannunciato i sindacati si
erano opposti a questa operazione -, tagliò i soldi, bel
risultato...e rimasero a fare le stesse attività con 3 tecnici in
meno! Questo fu diciamo il "capolavoro" di qualcuno che oggi
continua a interpretare il ruolo dirigenziale ad alto livello.
Queste considerazioni servono a far capire come vi sia una
stretta relazione tra le scelte aziendali - ma anche politiche,
anzi, soprattutto politiche - in materia di prestazioni aggiuntive
e la capacità di governare le liste d'attesa. La nostra Regione è
sempre stata abituata a fare i conti senza l'oste, a disporre di
risorse quasi illimitate per tamponare certe inefficienze
programmatorie, a non tener conto dell'eventualità che le cose
presto o tardi potessero cambiare, anzi, peggiorare. Si è sempre
ragionato in termini brevi adottando strategie poco lungimiranti, e
oggi ci ritroviamo con risorse enormemente ridotte, tagli
impensabili fino a qualche tempo fa, ma senza quegli anticorpi che
un'accorta classe dirigente avrebbe dovuto far nascere, crescere e
sviluppare, magari sacrificando anche un po' di consenso.
La nostra sensazione è che l'aumento dei tempi d'attesa, oggi
limitato ad alcune prestazioni, - va detto, e guarda caso a quelle
prestazioni più foraggiate nei tempi passati -, sia destinato a
contaminare anche quegli ambiti fino ad oggi un po' trascurati da
politiche d'incentivazione, paradossalmente proprio perché in
regola con i tempi d'attesa. Mi si permetta di dire che la
riduzione dei finanziamenti - e i conseguenti tagli delle dotazioni
- a mio modesto parere produrrà effetti sui tempi d'attesa di tutte
le prestazioni, non solo di quelle di cui oggi parliamo.
Per tornare alla mozione, è necessario che la politica, la buona
politica, si sforzi di creare innanzitutto trasparenza,
un'operazione verità nel campo delle liste d'attesa, che mette in
chiaro quei legami che collegano l'attività istituzionale alla
libera professione. Si rende sempre più necessario questo tipo di
operazione. Quante volte abbiamo sentito dire da amici: "ho
prenotato, 100 giorni, ma se vado in libera professione con lo
stesso professionista in due giorni mi prendono"! Beh, io credo che
sia necessario fare chiarezza, sia necessario ripartire dai dati,
ma quelli veri, frutto di analisi indipendenti, non contaminati da
letture viziate dalle decisioni del passato, rivelatesi secondo me
fallimentari; è la condizione necessaria per far ripartire la
nostra sanità in un'ottica nuova, consapevoli che i tempi stanno
cambiando, anzi, sono cambiati.
Infine - e qua vengo alla seconda parte della nostra mozione -
crediamo che si debba affrontare senza infingimenti una questione
più volte proposta a questo Consiglio...
Presidente
- Colleghi, però davvero, non si riesce a
seguire una parola di quello che sta dicendo il collega, per
cortesia...
Guichardaz (PD-SIN.VDA)
- ...tanto poi voteranno a
favore, quindi...
Dicevo che infine crediamo che si debba affrontare una questione
più volte proposta in questo Consiglio e sulla quale sono sempre
state date delle risposte piuttosto vaghe: quella relativa al
rinnovo e all'acquisto di macchinari, da parte dell'USL...di
macchinari per la radiodiagnostica e di adeguamento di alcuni
locali destinati ad ospitarli; la delibera è questa: è la 1240 del
2010. Come già evidenziato nel corso della precedente legislatura
da parte dei colleghi Morelli e Donzel, l'USL, nel 2010, deliberò
l'aggiornamento di alcuni
software
, l'acquisto di alcuni
macchinari, degli ecografi, delle TAC, delle risonanze magnetiche,
dei macchinari radiologici, e alcune opere di riadeguamento
strutturale in un'unica deliberazione, questa deliberazione, la
1240 del 2010, per un impegno di spesa complessivo di circa 14
milioni di euro, in un'unica deliberazione! Di questi 14 milioni
una parte servì per il cosiddetto
"upgrade"
, cioè per
l'aggiornamento dei programmi di alcuni
software
operativi,
ma una buona fetta per il rinnovo del parco macchine e per lavori
di riadeguamento dei locali, in previsione appunto dei suddetti
macchinari. Oggi che i tempi d'attesa di molte prestazioni
effettuate proprio con quei macchinari di altissima precisione sono
esplose?
Presidente
- No, scusate, continuiamo a non
esserci...abbiate pazienza, ma davvero non si riesce a seguire!
Portate pazienza, un po' di silenzio!
Guichardaz (PD-SIN.VDA)
- ...vado avanti?...dicevo che
oggi che i tempi d'attesa sono esplosi, i tempi d'attesa di
prestazioni effettuate con quei macchinari sono esplosi, è
necessario capire se quella spesa francamente enorme - parliamo di
14 milioni di euro, non parliamo di noccioline - fu fatta con
accortezza, se cioè si seguirono nella procedura criteri di
efficacia, efficienza ed economicità e, soprattutto, se l'acquisto
fu fatto in totale ottemperanza alle norme vigenti.
La preghiamo, adesso, Assessore...magari se ci risparmia la
"beatificazione" di questi macchinari, l'abbiamo già sentita da
parte dell'Assessore Lanièce ben due volte, sono macchinari
splendidi, che portano...eh, leggo le interpellanze, leggo i testi,
ed è stato fatto un peana due volte dall'Assessore Lanièce su
questi macchinari, nessuno mette in discussione la qualità.
Piuttosto chiediamo, se proprio vuole anticipare ciò che dovrebbe
dirci questa cosiddetta "autorità indipendente" che abbiamo
indicato come autorità che dovrebbe fare delle verifiche, degli
accertamenti, di spiegarci il motivo per cui si decise di non fare
una gara d'appalto aperta per l'acquisto di un certo numero di
apparecchiature per le opere edili necessarie all'installazione
delle suddette...può anche dircelo in commissione, quindi.
Per chi non avesse letto la delibera 1240 del 2010, potrebbe
essere interessante un piccolo
excursus
. Allora, l'USL, nel
2010, decise di dare direttamente alla ditta Ge Medical Systems
l'incarico di fornire i
software
di aggiornamento di alcuni
macchinari, TAC e risonanze magnetiche per lo più, di marca "Ge
Medical"; ma in più, con quella delibera, l'USL decide di
acquistare diverse apparecchiature nuove, alcune in sostituzione di
quelle di marca Ge Medical acquistate solo qualche anno prima, ma
evidentemente già vecchie da rottamare. In più, siccome la Ge
Medical ha nella sua ragione sociale anche la possibilità di
intervenire nella parte edile, l'USL ritenne di non dover fare una
gara d'appalto sopra soglia, e infilò anche le opere di
riadeguamento strutturale nella delibera 1240. Si noti che il costo
delle sole opere è di 3 milioni di euro...anzi, mi correggo, non si
trattò dell'acquisto di macchinari, ma del noleggio...sì, perché in
quella delibera l'USL noleggiò le attrezzature con un pacchetto
full risk
- manutenzione compresa, tanto per intendersi -
con l'opzione, pensate, di poterle riscattare al termine del
triennio, cioè il 31 luglio del 2013, al "modico" costo di 500 mila
euro! Quindi 14 milioni di euro investiti, di cui circa 10 di
macchinari...l'opzione è: io te la noleggio, ma se tu la vuoi al
termine del triennio me la riscatti al modico costo di 500 mila
euro! Ma non è finito qua! E nel qual caso, cioè nel caso in cui
l'USL decidesse per il riscatto, con un impegno senza scadenza -
voi immaginate come fanno le delibere in USL! - di oltre 1 milione
di euro l'anno per la manutenzione e l'assistenza tecnica!
Capisco che non è facile da capire questa cosa, ma di fatto
siamo davanti a un noleggio per quasi 11 milioni di euro, con
un'opzione di acquisto, dopo 3 anni, a fronte di un riscatto di
mezzo milione di euro e di un impegno - non saprei se definirlo per
cosa futura o per il futuro - di corrispondere un canone annuale,
finché vita non separi la Radiologia dai suoi macchinari, per la
manutenzione dell'intero parco apparecchiature, ma quello oggetto
del contratto, non gli altri macchinari. Notare che la delibera
impegna l'USL, ovvio, solo nel caso del riscatto, ma è più che
evidente che l'USL non può far nient'altro che riscattare dalla Ge
Medical, visto che tra l'altro la Ge Medical ha il quasi monopolio
all'interno della Radiologia delle apparecchiature sia di
radiologia, e adesso anche di medicina nucleare...è stata
acquistata anche una PET dalla Ge Medical. Dicevo che la delibera
1240 obbliga l'USL a un vincolo pressoché infinito con la Ge
Medical; su quella delibera non c'è scritto un termine: vuol dire
che al 31 luglio 2013, nel caso di riscatto, l'USL si impegna - fin
non si sa quando - a pagare più di 1 milione di euro all'anno di
canone di manutenzione; una sorta di "matrimonio di interesse",
direi! E, se non bastasse, oltre al noleggio l'USL dà in
affidamento diretto a Ge Medical anche 3 milioni di opere di
adeguamento dei locali propedeutiche all'installazione delle
apparecchiature.
Devo dire che il suo predecessore, Assessore, il dottor Lanièce,
su questo aspetto ha un po' nicchiato quando gli è stata posta la
domanda dal collega Donzel, se non fosse stato il caso di fare
almeno una gara pubblica per questi interventi edilizi, e parlo di
un pacchetto completo, in questo caso... Immagino che anche lei,
come il suo predecessore, vorrà confermare che la disciplina degli
appalti permette i conferimenti diretti sopra soglia quando, dice
la legge:
"il cambiamento di fornitore obbligherebbe la stazione
appaltante ad acquisire materiale con caratteristiche tecniche
differenti, il cui impiego, la cui manutenzione comporterebbe
incompatibilità o difficoltà tecniche sproporzionate"
. Cioè la
legge sugli appalti dice: se l'onere di cambiare fornitore è
eccessivo, non è possibile cambiare fornitore perché i macchinari,
la manutenzione, i
software
sono di quella marca - adesso
abbiamo creato una monomarca all'interno della Radiologia -, per un
triennio puoi rinnovare il contratto sopra soglia in via diretta.
Le faccio notare e vi faccio notare che qui non parliamo solo di
software
o di qualche piccola attrezzatura, ma praticamente
del rinnovo del parco macchine della Radiologia.
Peraltro io non so se vincolarsi a un'unica marca all'interno di
un sistema come quello radiologico sia così conveniente, questo
vuol dire che la Ge Medical, così come la Siemens per altre
situazioni, potranno, a un certo momento, in virtù di questo
monopolio, magari dettare delle condizioni anche diverse, forse la
differenziazione sarebbe anche opportuna. E soprattutto la cosa che
lascia un po' basiti sono questi 3 milioni di opere edili affidati
direttamente, 3 milioni di opere edili che magari qualche impresa
locale avrebbe potuto attribuirsi con degli appalti, magari a
prezzo inferiore, e magari avrebbe potuto fare quelle operazioni
che ha fatto la Ge Medical o i suoi muratori avrebbero potuto farle
altrettanto bene, magari sotto la guida della direzione della Ge
Medical.
Colga quindi l'occasione, Assessore, per fare chiarezza una
volta per tutte, approfitti di questa mozione per farsi un'idea di
come sono andate veramente le cose, attraverso l'ausilio di
soggetti che non hanno collegamenti con i fatti di casa nostra, e
vedrà che sarà contento anche lei. Io so che esiste un articolo,
l'articolo 45 della legge 5 del 2000 che prevede che la vigilanza
sia in capo alla Regione...possiamo ragionarci. Certo, che se a
vigilare sono gli stessi che fino a ieri hanno giustificato i
risultati e hanno giustificato questa deliberazione e questo
sistema diffuso della libera professione, credo che i risultati
finali non potrebbero e non potranno che essere gli stessi che ci
sono stati raccontati negli anni passati. Grazie.
Presidente
- Grazie collega. Possiamo aprire la
discussione generale. Ha chiesto la parola la collega Morelli.
Morelli (ALPE)
- Grazie Presidente.
Immagino che al Senatore Lanièce stiano fischiando le orecchie,
perché su queste problematiche, così ben illustrate nel dettaglio e
con cognizione di causa da parte del collega Guichardaz, già nella
scorsa legislatura ci eravamo soffermati.
Questa mozione va proprio nel senso duplice di riprendere alcune
tematiche importanti: di contribuire, da una parte, con il nostro
modesto contributo, a porre soluzioni al problema delle liste
d'attesa, problema che penalizza i pazienti valdostani,
condizionato in modo particolare, in questo periodo, da una
riduzione delle risorse; ma ha anche la funzione, questa mozione,
di fare chiarezza su alcune problematiche, già più volte sollevate
in quest'aula, che alle liste d'attesa sono connesse, e mi
riferisco alla LPA, la Libera Professione Aziendale, quella
modalità di servizio reso dai medici a favore dell'azienda USL,
istituita con una delibera del 2006; una delibera in cui, in modo
molto chiaro, la LPA veniva presentata come un'opportunità per
arginare una momentanea situazione di stringente necessità, tant'è
che nel deliberato si dice chiaramente che il ricorso alla LPA non
deve diventare un modo per sopperire a mancate riorganizzazioni, né
deve svuotare altri istituti contrattuali. E si aggiunge,
opportunamente, che deve venire prestata la massima attenzione nel
legittimare la remunerazione di attività aggiuntive e che gli
eventuali trattamenti economici aggiuntivi e a favore del
personale, rispetto a quelli contrattuali, devono essere utilizzati
solo per le prestazioni indispensabili all'espletamento delle
attività previste. È scritto nero su bianco in questa delibera e si
capisce bene che la libera professione a favore dell'azienda era
stata istituita e andava intesa come una misura eccezionale: questo
era lo spirito di quella delibera; misura eccezionale che poi è
stata regolarmente applicata per tutta la scorsa legislatura, fino
a che - come ha ricordato bene il collega Guichardaz - la Corte dei
Conti ha determinato, insomma, lo stop di questa modalità.
Con questa mozione, che tutti i gruppi di minoranza hanno
sottoscritto, noi chiediamo anche che si faccia chiarezza su quelle
dinamiche umane, ahimè, che possono essere indotte da una modalità
di servizio che poteva in qualche modo indurre i medici a...come
dire? a privilegiare il servizio reso nelle condizioni più
redditizie. Noi crediamo che sia opportuno fare chiarezza su questi
temi e siamo certi che l'Assessore Fosson, che ci sembra aver già
voluto prendere di petto alcuni argomenti, alcune problematiche
importanti, siamo certi che capisca perfettamente il senso di
queste nostre richieste. E, infine, si chiede anche di fare
chiarezza sull'ultimo punto della mozione, quello relativo alla
modalità di fornitura di tutta l'attrezzatura del reparto della
Radiologia, che già nelle scorsa legislatura era stato oggetto di
interpellanze proposte da parte nostra, e che non aveva avuto
risposte soddisfacenti; perché, se da una parte ci era stato detto
che la delibera rispondeva pienamente ai canoni della normativa
sugli appalti pubblici, non ci sembrava che, comunque, quello fosse
il metodo corretto per acquisire, da parte dell'USL, tali
forniture.
Riteniamo quindi che questa mozione sia una mozione importante,
che serve a fare chiarezza, che serve a rendere le decisioni
dell'amministrazione pubblica, che vanno ad incidere direttamente
sulla salute dei cittadini, più trasparenti. E, quindi,
naturalmente, come gruppo di ALPE, abbiamo dato convintamente il
nostro sostegno a questa mozione. Grazie.
Président
- Merci. Il y a quelqu'un d'autre qui souhaite
intervenir sur cela? A demandé la parole le collègue Fabbri.
Fabbri (UVP)
- Merci Madame.
Siamo innanzitutto lieti che sia stata archiviata l'inchiesta
citata nella mozione, che era stata aperta, a suo tempo, da parte
della Corte dei Conti. Questo però non significa che non
manifestiamo un grande interesse, da parte nostra, su tutta una
serie di questioni poste nella mozione che riguardano il dilatarsi
dei tempi d'attesa, soprattutto in Radiologia, già così ben
descritti dal collega Guichardaz e il tema delicato dell'acquisto
delle attrezzature tecniche e del loro utilizzo. Anche qui, è già
stata abbondantemente descritta la famigerata delibera 1240 in cui
erano state acquistate queste apparecchiature estremamente
delicate, estremamente tecniche ed estremamente costose. Risulta
infatti che questi macchinari così costosi divengano rapidamente
obsoleti, e sarebbe quindi molto grave se non venissero utilizzati
al massimo della loro potenzialità, ragione per cui urge riprendere
il discorso dell'ampliamento degli orari di utilizzo da parte del
personale convenzionato, restando fermo che questo deve essere
fatto nell'ottica esclusiva del miglioramento del servizio al
cittadino e per abbattere le liste d'attesa. Inoltre bisogna
prestare la massima attenzione alla corretta gestione contrattuale
degli incarichi affidati e del personale utilizzato a tale scopo,
come, anche qui, il collega Guichardaz ha evidenziato nel suo
discorso.
Grave è infatti, su questo come su altre questioni, il rapporto
fra sanità pubblica e il settore privato, così come è grave anche
il doppio incarico previsto per alcune categorie mediche. So,
comunque, che su questo settore ci si sta attivando. Certamente
questa mozione impatta su un settore, quello sanitario, che resta
il più grande capitolo di spesa nei bilanci pubblici. Non per
nulla, già nella scorsa legislatura, la II Commissione predispose
un approfondimento proprio sul cospicuo capitolo della spesa
sanitaria. Esiste la necessità di riflettere, sempre di più, sui
costi standard e sulle zone dove operare risparmi importanti,
poiché l'autofinanziamento, da cui dipende la nostra sanità, impone
degli atteggiamenti virtuosi. Ed è proprio su questo principio
dell'autogoverno di un settore così importante, come quello della
sanità, che dobbiamo giocarci la salvaguardia della nostra
autonomia, così spesso osteggiata ed incompresa.
Solo con politiche sanitarie efficaci e sostenibili potremo
dimostrare che l'autonomia non è un privilegio, ma che è il miglior
modo per rispondere alle esigenze dei cittadini. Da questo punto di
vista, mi pare di intravedere un atteggiamento in cui bisognerebbe
confrontarsi fin da subito: mi riferisco al rapporto con il
territorio, che poi è l'interrogativo di fondo dell'indirizzo
politico e amministrativo della sanità. Mi spiego: con la chiusura
delle microcomunità per anziani in alcuni comuni, e poi già si
parla della revisione degli asili nido e dei costi standard degli
asili nido, si nota una filosofia del risparmio fatta di
accentramenti, nell'ottica dell'economia di scala e, in certi casi,
della volontà di riportare al centro una serie di prestazioni. Da
questo punto di vista, dovremo anche vigilare, riparlare e
riconsiderare le dimensioni della nuova struttura ospedaliera di
viale Ginevra.
Noi chiediamo cautela, convinti come siamo che il decentramento
intelligente, efficace e sostenibile, sia in linea con il presidio
del territorio montano, che è poi la ragione che giustifica quei
sovracosti che noi rivendichiamo per discostarci dalla logica
nazionale dei costi standard. Per questo chiediamo coerenza
sull'argomento e una discussione vera sul tema per evitare che il
sistema sanitario sia impoverito, non solo dai tagli, ma anche dal
venir meno di quella logica di distribuzione territoriale dei
servizi che è stata a lungo un nostro vanto. Certamente tutto
questo deve tener conto dei bilanci, della ristrettezza dei
bilanci. Non si chiede certo l'impossibile, non si chiedono
promesse che non possono essere mantenute; si chiede però un
costante, vero e condiviso confronto su quello che sarà
l'inevitabile nuovo assetto della politica sanitaria e sociale
della Valle.
Un primo ed importante passo in questa direzione lo recepiremo
nell'accoglimento da parte del Consiglio di questa nostra mozione,
la cui ragione di essere è quella di dissolvere in modo totalmente
limpido i dubbi - come diceva prima, sempre il collega Guichardaz -
e le lamentele che troppe volte i nostri cittadini esprimono nel
constatare i tempi d'attesa di alcune prestazioni. Grazie.
Président
- Il y a quelqu'un d'autre? On est en
discussion générale. Pas d'autres? On peut fermer la discussion? La
discussion est fermée. Pour la réplique, la parole à l'Assesseur
Fosson.
Fosson (UV)
- Merci Présidente.
Vorrei fare una premessa che mi sembra giusta, volendo
instaurare un rapporto corretto, comprendo anche un certo
scetticismo su questo tema. Quello che volevo dire è che tutto
quanto aiuta, serve ad una maggior trasparenza ed efficienza, è ben
accolto da noi e ne discutiamo ben volentieri. Non c'è nulla da
nascondere, per cui tutto quello che è trasparente, preciso e
portato avanti con correttezza ci trova disponibili, certo nel
rispetto della legalità. Dai banchi del Consiglio è pervenuta una
richiesta di rispettare tutto quanto è nella legalità. Già
nell'interpellanza di ieri, ho detto questo: noi siamo d'accordo a
intraprendere questa strada, però con i paletti della legalità e
con quello che le leggi prevedono.
Le liste d'attesa sono un problema, e l'ho già detto in una
precedente interpellanza; sicuramente sono un indicatore importante
dell'efficienza di un sistema. Devo dire che, in questo periodo,
per i fatti che ho già esposto rispondendo alla collega Morelli,
era proprio questo: è saltato un sistema e le liste si sono
dilatate. Noi non ci laviamo sicuramente le mani su questo, sono
mesi che ci lavoriamo, senza pause estive, e abbiamo detto proprio
nell'interpellanza, sia di risposta al Consigliere Ferrero che alla
dottoressa Morelli, che bisogna impostare un nuovo sistema con un
nuovo percorso. Le liste, per fortuna, in certi settori - e l'ha
riconosciuto correttamente Guichardaz - stanno diminuendo. Il mio
impegno con Morelli è stato che, il 31 dicembre di quest'anno,
tutto quanto è senologia rientrerà nella normalità come ho detto,
anche con lo screening, perché se certi appuntamenti vengono dati a
due anni dallo screening, bisognerà che si mantengano in questo
modo.
Ringrazio il collega Fabbri quando dice che la Corte dei Conti
ha archiviato. È stato un procedimento che ci ha scosso, perché noi
pensiamo che ci fosse un presupposto corretto, poi forse...non è
stato compreso in un modo ma viceversa in un altro, la delibera
prevedeva anche una sorveglianza, in un percorso, comunque, che in
altre parti è stato fatto. Se voi andate a vedere la delibera del
Veneto, tra l'altro elogiata dal Presidente Napolitano, fissa una
libera professione a cento euro all'ora per tutti. Io mi propongo
sempre di venire in commissione a parlare di queste cose, di questa
archiviazione, che è stata, permettetemi, un'archiviazione che è
stata una transazione. Il merito del dottor Ardissone è grande, ma
soprattutto di tutti, anche del Procuratore della Corte dei Conti,
che ha ridotto notevolmente queste supposte pretese di danni.
Adesso però dobbiamo aprire una strada nuova che, come ho detto
nei commenti, sarà una strada di trasparenza, condivisa, e in cui
si prevedrà una quota di LPA uguale per tutti: si dovrà fare anche
una legge perché non sarà più sufficiente una delibera, iniziando
un percorso nuovo, chiaro e trasparente. Poi di questa sentenza che
sancisce un percorso nuovo, vengo volentieri a parlarne in
commissione, anche perché dobbiamo condividere un percorso
successivo. È stato anche detto correttamente: le liste d'attesa si
sono dilatate, il problema è di tutti gli ospedali d'Italia. Il
direttore della Società Italiana di Radiologia, professor Faretti,
ha recentemente detto che il 40 percento delle prestazioni
radiologiche sono inappropriate, 40 percento, e questo si porta
dietro tutti dei costi legati alla medicina difensiva, ma
soprattutto anche di danno al paziente, perché il paziente,
ripetendo una mammografia ogni sei mesi, si sottopone a radiazioni,
e quindi è a rischio maggiore di insorgenza...addirittura di
tumore.
La Radiologia di Aosta, solo con l'orario istituzionale, svolge
il 40 percento di più dell'attività di altre radiologie, questo è
accertato. Certo che noi dobbiamo lavorare molto
sull'inappropriatezza. Il discorso di chi ha citato i medici di
famiglia è molto corretto, perché bisogna con loro impostare le
linee guida, perché certe cose sono corrette e certe cose non sono
corrette. Rimane sempre l'aspetto nella classificazione "urgente".
Il medico di famiglia, qualora scriva sulla sua ricetta "urgente",
in 7 giorni la prestazione deve essere fatta, e se non è fatta ce
lo segnalate.
Sulle altre segnalazioni io vorrei dire subito una cosa: lei ha
parlato della delibera del 2010, una delibera che, come ha detto
giustamente, è stata sottoposta all'organo di vigilanza, che è la
Regione, che si è espressa in un certo modo. Su questa delibera è
la prima segnalazione che ho, però su questo mi permetto di dire
che noi vigiliamo soprattutto da adesso, e imporremo sicuramente
una libera professione corretta, regolamentata con una legge per la
quale tutti quelli che fanno l'LPA timbreranno, e senza
autocertificazioni.
Su una delibera del 2010, su cui l'organo di controllo,
permettetemi, si è già espresso, io non voglio dire molto. Se ci
sono delle affermazioni di irregolarità non sono certo io, in
questo momento, permettetemi, che posso esprimermi in questo senso.
Quello che posso dire è che il nostro sistema prevedrà sicuramente
degli appalti, là dove possibile, dove non c'è solo una ditta che
fabbrica un prodotto. In questo senso sono d'accordo che una
riduzione di risorse produrrà delle sofferenze, ma ci permetterà
anche di ristrutturare il settore e renderlo ancora più efficiente,
soprattutto per rispondere alla domanda di trasparenza dei
cittadini.
Mi permetto di dire che la mozione era formulata, soprattutto
negli impegni, in modo non chiaro, non si capiva cosa vuol dire
"gli esperti"...io che non faccio l'avvocato e non ho mai voluto
fare l'avvocato, mi sono fatto fare un parere dal nostro legale:
"Ai sensi dell'articolo 2 del decreto, spetta
- della 502 -
alle Regioni individuare con propria normativa le modalità di
vigilanza e controllo. Per quanto riguarda la Valle d'Aosta, le
modalità di controllo sull'organizzazione e sulle attività, sulla
gestione dell'USL sono disciplinate dagli articoli 44 e 45 della
legge 5 del 2000, ai sensi dei quali il controllo
sull'organizzazione e sull'attività e sulla gestione dell'azienda è
esercitato dalla struttura regionale competente in materia sanità,
salute e politiche sociali, che provvede al controllo preventivo
sui soli atti fondamentali, stante l'autonomia organizzativa in cui
l'azienda è titolare, che in determinate circostanze può procedere
mediante ispezioni su fatti oggettivi e circostanziali, nonché
mediante richiesta di informazioni ed esibizione di documenti"
.
Appunto per questo, il legale diceva che la mozione, così
formulata, rispetto ai due esperti esterni, si configurava quasi
come una commissione d'inchiesta esterna, e questo non può essere
accoglibile, essendo volta ad introdurre una modalità di controllo
non prevista e priva, pertanto, di fondamento normativo.
Come dico, di queste affermazioni e di questo "matrimonio di
interesse", eccetera, l'organo di vigilanza si è già espresso e, se
qualche cosa non convince, non saremo certo noi ad eludere tutto
ciò. Proprio per trasparenza, voglio ricordare alcune cose: che
proprio per rendere il sistema delle liste d'attesa il più
obiettivo e vigilato possibile, abbiamo presentato e costruito un
osservatorio, in cui per la prima volta sono stati inserite due
associazioni di volontariato. Adesso, stiamo mandando le lettere
alle varie associazioni di volontariato perché ci diano la loro
disponibilità, e queste associazioni saranno disponibili a
verificare con oggettività quanto è successo.
La risposta agli impegni sulle liste d'attesa è stata qui molto
chiara, nel senso che ho detto che entro il 31 dicembre ci sarà una
regolarizzazione di tutto quanto è stato la senologia e che, nel
mese di giugno del 2014, presenteremo una nuova modalità di
screening. Ecco quindi che...mi permetto ancora di sottolineare un
passaggio che forse ieri non è stato percepito...che dal primo
gennaio di quest'anno, interpretando in modo molto stretto il
decreto Balduzzi, l'intramoenia verrà effettuata soltanto nelle
strutture pubbliche, soltanto in strutture dell'USL.
Io rispondo quindi a questa interpellanza che mi trova
perfettamente d'accordo nell'esigenza di maggiore trasparenza, di
verifica, e sulle modalità applicate che sono basate su presupposti
di legalità, chiedendovi di introdurre un emendamento con cui
l'Assessore si impegna a riferire in V Commissione, e con
l'osservatorio - quando sarà pronto -, e coi tecnici, su tutto
quanto accade in merito alle liste d'attesa, sugli acquisti e sul
sistema di controlli che verranno fatti dall'assessorato. Per tutto
il resto, capite, ci sono delle altre autorità, comunque io non
nego che venendo in V Commissione, quando e come volete voi, con
gli esperti potremo in quella sede discutere e approfondire. La
trasparenza delle liste di attesami è molto chiara e, soprattutto
il discorso di vedere e di progettare insieme questa nuova modalità
dell'LPA, sarà sicuramente un discorso che darà ancor maggior
trasparenza ed efficienza.
Quindi, la maggioranza propone un emendamento sostitutivo alle
indicazioni in cui l'Assessore si impegna a venire in commissione e
a decidere con la commissione che percorsi intraprendere.
Grazie.
Presidente
- Grazie. Altri? La parola al collega
Guichardaz.
Guichardaz (PD-SIN.VDA)
- Questa, credo, sia una di
quelle mozioni sulle quali la contrapposizione politica può non
essere utile. Lo dico in premessa e spiego anche, se vogliamo, un
po' il contenuto della nostra mozione. Quando io parlo, quando noi
parliamo, di "indagine indipendente"...la modalità, la tipologia,
le indicazioni relative a questa indagine indipendente ce le potete
proporre anche voi. Indagine indipendente significa - l'ho detto
prima - che se le stesse persone, le stesse autorità che hanno fino
ad ora giustificato situazioni come queste, cioè hanno giustificato
una LPA che è stata...beh, dirigenti...alcuni ci sono, altre
persone all'interno dell'Assessorato che hanno in qualche maniera
avallato questo tipo di sistema...perché io ho assistito a
parecchie riunioni, riunioni in cui si parlava di libera
professione, e devo dire che questa LPA sembrava fosse la cosa più
normale del mondo, anche se estremamente sopravvalutata. Quindi
quando si dice "indagine indipendente" significa trovare un sistema
affinché ci siano le garanzie e le certezze che chi valuta valuta
senza essere condizionato da giudizi già espressi, perché
altrimenti sarebbe come smentire sé stessi; si possono trovare in
varie maniere, lo sappiamo, anch'io lo so, l'ho citato l'articolo
45 che lei mi ha descritto molto bene, sappiamo che esiste
un'attività di vigilanza, la possibilità da parte dell'Assessorato
di mandare degli ispettori, si parla di ispettori in termini
generici, quindi vuol dire che su questo tema, secondo me, è giusto
che ci sia quanto meno un approfondimento.
Quindi, rispetto a questa cosa, personalmente devo dire che,
secondo me l'audizione in commissione, se non è supportata da un
opportuno approfondimento, può anche non servire, cioè si può fare
un'audizione in commissione - questo lo lancio lì - dove si
stabilisce anche un programma relativo alla definizione appunto dei
nessi causali tra la libera professione e l'aumento, la diminuzione
delle liste d'attesa, cioè quegli studi che sostanzialmente ci sono
stati negati nella legislatura passata, e sono stati negati anche
ai sindacati che, negli anni passati, chiedevano degli
approfondimenti.
Riguardo poi alla delibera...la 1240 del 2010, è vero che è
storia passata, però è una storia passata che lascia degli
strascichi non indifferenti, nel senso che quell'impegno che io vi
ho raccontato, ha ancora degli effetti oggi.
La questione dei 3 milioni di euro per le opere edili, scusate,
ma io credo che sia doveroso da parte di chi vigila, da parte
nostra, cercare di capire se quei 3 milioni che si spesero allora e
continuano ad essere pagati attraverso dei canoni semestrali, sono
soldi che vengono...diciamo contabilizzati non nel 2010, ma sono
contabilizzati nel tempo, quindi fanno parte ancora di un capitolo
di bilancio e di un bilancio che è il bilancio attuale. Io so che
su quest'aspetto è stata fatta anche da parte, mi sembra della
direzione amministrativa USL, una rinegoziazione del canone con la
Ge Medical Systems... (tra l'altro, rinegoziazione...io non sono
riuscito a estrapolare la delibera dal sito dell'USL, è una di
quelle delibere che non compare, cioè non viene fuori, magari è un
difetto, è un problema di
software
...) Per cui, su questa
cosa, secondo me, potrebbe essere arrivato il momento di fare
chiarezza, cioè cercare di capire, senza necessariamente voler fare
o voler emettere delle sentenze, se quella procedura fu fatta
correttamente, anche solo per mettere un blocco, per cercare di
dare uno stop alla consuetudine o alla proroga magari di certe
modalità che non sono, a mio parere, del tutto opportune.
Quando io ho parlato di "matrimonio di interessi", non è che ho
detto che ci sono degli interessi di chissà che genere tra la Ge
Medical e la Radiologia...dico che, nel momento in cui si crea una
situazione di monogamia all'interno di un reparto, quando le
parlavo della "monomarca", crea per forza un matrimonio
indissolubile tra chi ha la manutenzione, tra chi ha fornisce gli
aggiornamenti e il reparto...secondo me bisogna differenziare! Vi
faccio un esempio: ho provato a tirar fuori, non so, magari non è
la stessa marca, ma la procedura d'acquisto, l'offerta che fece Ge
Medical per una mammografia sistema fisso e sistema mobile fu
un'offerta di 1 milione e 36 mila euro per un macchinario, con una
scontistica del 66 percento! Questo mammografo fu pagato
all'incirca 280 mila euro. Io sono andato sul sito di CONSIP, ho
digitato "mammografo", e mi è venuto fuori "mammografo digitale
diretto, configurazione minima"...poi possiamo aggiungerci
work-station
di refertazione e sistemi l costo di 70 mila
euro! Cioè noi, con una scontistica del 70 percento, abbiamo
comprato 3 anni fa un mammografo, o comunque lo abbiamo noleggiato,
al prezzo di 286 mila euro! Allora, quando io dico che certe
procedure vanno approfondite...perché non parliamo di noccioline,
parliamo di soldi che sono stati utilizzati per acquistare dei
macchinari, senza nulla togliere all'altissimo livello della nostra
Radiologia, ma io penso che sull'acquisto degli apparecchi
biomedicali, delle forniture, vada fatto un ragionamento molto
accorto, vada fatto un ragionamento accorto che tocca, per esempio,
anche argomenti come quelli del mercato elettronico, la possibilità
di accedere ai siti di acquisto nazionali, e via dicendo.
Ora, questo è un tema che può servire come riflessione, come
punto di partenza, per cercare di capire dove è possibile
risparmiare, dove è possibile razionalizzare senza creare disagio,
senza aumentare ulteriormente i disagi a carico degli utenti,
perché adesso metteremo il ticket di 10 euro sulle
prestazioni...perché 20 milioni non sono pochi, bisognerà trovare
un sistema! Io spero che essere, più parchi, magari più attenti
negli acquisti, possa limitare il ricorrere a degli strumenti a
carico di utenti e, ricordo, generalmente utenti malati...poi
abbiamo parlato dell'appropriatezza...io sono d'accordo, bisogna
fare un ragionamento anche sull'inappropriatezza delle prestazioni,
ma qui non è colpa degli utenti! L'utente magari ti propone, ti
dice: "io avrei bisogno di farmi una TAC"...quanti di noi sono
andati dal medico e si son fatti le autodiagnosi e i medici hanno
obbedito perché non è sempre facile dire di "no" ai propri
pazienti...però bisogna fare anche un ragionamento
sull'appropriatezza.
Secondo me, questa è una mozione che dà l'occasione a tutti noi
di poter aprire dei ragionamenti seri, un'analisi seria,
un'indagine seria, che ci servirà poi nel futuro per cercare di
tamponare al massimo i disagi a carico dell'utenza. Grazie.
Presidente
- Prego, collega Guichardaz.
Guichardaz (PD-SIN.VDA) -
...se è possibile una
sospensione, giusto per ragionare. Voi avete già il testo
dell'emendamento emendato?
Presidente
- Ha la parola l'Assessore Fosson.
Fosson (UV)
- L'emendamento prevede che l'Assessore si
impegna a coinvolgere la V commissione per discutere e monitorare
le liste d'attesa. Il decreto Balduzzi, per esempio, adesso fissa
dei termini ben precisi tra quello che è il privato e il pubblico -
e potremmo discutere di tutte le cose, e nella maggior trasparenza,
da adesso in poi in qualità di esponente di una Giunta che prevede
certi percorsi di riforme sanitarie. Questo è l'impegno che
sostituisce le cose precedenti, e questo è quello che noi
proponiamo a voi.
Presidente
- Ha chiesto la parola la collega Morelli.
Morelli (ALPE)
- Grazie Presidente.
Sì, giusto per chiedere che l'emendamento venga formalizzato con
un passaggio proprio formale e che ci sia il tempo di una
sospensione per concertare la posizione della minoranza.
Grazie.
Presidente
- Il Consiglio è sospeso per 10 minuti.
Si dà atto che i lavori sono sospesi dalle ore 19,44 alle ore
19,59.
Rini (Presidente)
- Bene, possiamo riprendere i nostri
lavori, colleghi. Credo che sia stato raggiunto l'accordo
sull'emendamento...sul testo emendato che ci è stato presentato, e
che cita (ve lo leggo):
"impegna l'Assessore alla Sanità a
riferire nella Commissione consiliare competente in merito a tutte
le problematiche relative alla LPA in ospedale".
Ha chiesto la parola il collega Guichardaz.
Guichardaz (PD-SIN.VDA)
- Chiedo scusa, ci siamo solo
dimenticati di segnalare "entro 15 giorni"...l'Assessore era
d'accordo, aggiungerei "entro 15 giorni"; quindi le diamo un
carattere di urgenza. Grazie.
Presidente
- Se tutti sono d'accordo...va bene? Va bene.
Possiamo mettere in votazione? La votazione è aperta. Votate
colleghi. Tutti hanno votato? Chiudiamo la votazione.
Presenti: 35
Votanti: 35
Favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK