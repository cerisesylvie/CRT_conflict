Consiglio Regionale della Valle d'Aosta - Oggetto del Consiglio n. 682 del 9 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 682 del 9 giugno 1999 - Resoconto
SÉANCE DU 9 JUIN 1999 (APRÈS-MIDI)
OGGETTO N. 682/XI Risultati della ricerca su prospettive,
sviluppo e promozione del turismo alpino commissionato al CISET.
(Interpellanza)
Interpellanza Preso atto della deliberazione 2704/97 avente come
oggetto l'incarico al CISET per l'effettuazione di una ricerca su
prospettive, sviluppo e promozione del turismo Alpino;
Rilevato che nell'allegato disciplinare, all'articolo 2 viene
stabilito in un anno la durata dell'incarico;
Richiamate le dichiarazioni del 24 settembre 1997 fatte
dall'allora Assessore al Turismo in occasione di un dibattito su
un'interpellanza legata a problemi turistici;
i sottoscritti Consiglieri regionali
Interpellano
l'Assessore al Turismo per sapere:
1) quali sono le principali indicazioni della ricerca
commissionata;
2) a otto mesi dalla presentazione dello studio, sulla base
delle indicazioni dallo stesso fornite, quali concrete iniziative
sono state intraprese dall'Assessorato;
3) se la Giunta regionale ha ritenuto o ritiene di commissionare
ulteriori fasi di ricerca alla stessa CISET, così come evidenziato
al primo capoverso dell'art. 2 della convenzione.
F.to: Collé - Comé - Marguerettaz - Lanièce
Président La parole au Conseiller Collé.
Collé (Aut) Intanto partirò con il dire che abbiamo fatto
quest'interpellanza anche perché alcuni mesi fa avevo fatto una
richiesta al dirigente dell'Assessorato per avere alcuni dati e
questi dati non sono pervenuti, non è pervenuta nessuna risposta
per cui in qualche modo sono stato costretto a portare per
l'ennesima volta un problema legato al turismo in quest'aula.
Nel 1997 la Giunta regionale con delibera n. 2704 ha dato
incarico al CISET per andare ad effettuare una ricerca sulle
prospettive del turismo in Valle d'Aosta, una delibera molto
complessa che vede analizzare tutte quelle che dovranno essere le
prospettive che il CISET doveva dare alla Regione per andare a
trovare soluzione ai problemi che più volte in quest'aula, ma non
solo, sono stati evidenziati, quindi c'era, nel momento in cui è
stato dato quest'incarico, anche da parte del Governo regionale la
sensazione che non tutto in campo turistico andava bene in Valle
d'Aosta.
Lo studio doveva effettuarsi in più fasi, l'incarico di cui la
delibera n. 2704 è oggetto, è per la prima fase; un incarico che
doveva terminare in tutte le sue parti nel settembre del 1988,
incarico, non va sottovalutato, che è costato alle casse regionali
297 milioni di lire.
Ho richiamato anche nell'interpellanza alcune dichiarazioni che
sono state fatte all'epoca dall'Assessore al turismo e le ho volute
ricordare perché noi già in quell'occasione, quindi il 24 settembre
1997, ci eravamo dimostrati un po' preoccupati perché non si
trattava del primo incarico in campo turistico dato ad una società;
avevamo visto in modo particolare nella scorsa legislatura le
analisi portate avanti dallo studio commissionato alla Rubierre e
non voglio tornarci sopra, quindi chiedevamo delucidazioni in
merito. L'Assessore ci tranquillizzava dicendo che questa sarebbe
stata sicuramente una consulenza seria, che ci si era rivolti a
quest'istituzione per dare risposta a quale tipo di promozione
fare, dove andare, quali saloni scegliere, che tipo di azione
portare avanti, quale messaggio proiettare all'esterno e tutta
un'altra serie di considerazioni. L'Assessore ci diceva anche: "Non
ci siamo rivolti ad un'agenzia qualunque perché un'agenzia
qualunque che magari attacca l'asino dove vuole il padrone non ci
serve; a noi serve avere un'istituzione seria che ci possa dare
garanzia, obiettività…" eccetera.
Credo che a distanza di due anni sia giusto fare un consuntivo e
capire cosa questi Signori hanno detto, cosa propongono alla Valle
d'Aosta per trovare delle soluzioni ai problemi che attanagliano il
turismo, quindi con quest'interpellanza chiediamo quali sono le
indicazioni dalla ricerca commissionata.
È vero che ieri c'è stato un convegno a Saint-Vincent al quale
abbiamo partecipato e dove abbiamo sentito a grandi linee alcune
delle segnalazioni che in questo risultato non abbiamo ancora, ci
auguriamo che al più presto arrivino, però per quello che abbiamo
sentito ieri non ci sono stati dei grossi segnali e soprattutto non
abbiamo sentito grosse indicazioni.
Chiediamo all'Assessore se gentilmente vuole farci presente in
linea di massima quali possono essere queste indicazioni e se - i
tempi citati in delibera dovevano essere quelli di settembre 1998,
siamo a giugno 1999 - questo studio è stato presentato a settembre,
se da settembre ad oggi già alcune di queste indicazioni sono state
prese in considerazione dall'Amministrazione regionale, quindi se
un qualcosa in questo senso si è già mosso.
Vorremmo anche sapere, così come al punto c) dell'interpellanza,
se da parte della Giunta si intende proseguire con la
collaborazione del CISET. Chiediamo questo perché nell'allegato
alla delibera n. 2704, all'articolo 2 si dice che le ulteriori fasi
di ricerca che si riterrà opportuno effettuare successivamente
dovranno formare oggetto di ulteriori specifici accordi, quindi
chiediamo se è intenzione dell'Amministrazione regionale proseguire
questo tipo di collaborazione se quanto fino ad oggi è stato il
lavoro di questa società è soddisfacente per l'Amministrazione e
quindi se ci sarà un prosieguo nei lavori.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Mi sembra doveroso fare subito una premessa per
evitare eventuali polemiche; diciamo che è casuale il fatto che il
convegno si sia svolto il giorno prima del dibattito in Consiglio
di quest'argomento.
Visto che il Consigliere Comé ieri ha partecipato ai lavori del
convegno, penso che il punto n. 1 dell'interpellanza sia già stato
esaudito dall'esposizione che ieri la ricercatrice del CISET ha
fatto durante la giornata di lavoro.
Per quanto attiene invece il secondo punto, si può dire che
sulla base di quanto emerso dalle indagini svolte, sono state
definite alcune possibili azioni e linee di intervento che possiamo
così sintetizzare: la riorganizzazione del sistema locale di
offerta turistica, sia a livello di località che di comprensorio di
Regione; la differenziazione dell'offerta turistica regionale per
segmento obiettivo attraverso una chiara definizione delle aree di
"business" e linee di prodotto da sviluppare a livello locale e
regionale; la ridefinizione delle politiche d'immagine della
Regione, dei comprensori, delle località per segmento obiettivo; la
gestione dell'accessibilità del prodotto valdostano attraverso la
riorganizzazione del processo di diffusione dell'informazione sui
prodotti turistici regionali prima, durante e dopo il soggiorno e
riorganizzazione dei momenti di contatto fra cliente e operatore
turistico prima, durante e dopo l'esperienza Valle d'Aosta.
Nell'ambito delle azioni di cui sopra, al fine di dare maggiore
concretezza all'indagine, sono state individuate una serie di
priorità d'intervento che spaziano dall'attività di promozione e
comunicazione ai trasporti, dalla formazione degli operatori
turistici al traffico, dalla qualificazione del ricettivo
all'organizzazione di servizi turistici e dalle politiche di prezzo
all'organizzazione di eventi e manifestazioni.
Di particolare rilevanza appaiono le indicazioni relative alla
necessità di pervenire ad una differenziazione dell'offerta
turistica regionale per segmento obiettivo con lo scopo di rendere
l'offerta stessa meglio in grado di reagire alle effettive esigenze
della domanda e alle sempre più rapide mutazioni del mercato
nazionale ed internazionale. Oltre ad individuare i segmenti
obiettivo ritenuti maggiormente idonei alla specifica situazione
della Regione, lo studio sottolinea come il conseguimento di un
elevato consenso e di uno stretto coordinamento operativo fra il
pubblico e il privato, tanto a livello regionale che locale, vadano
considerati presupposti imprescindibili per il successo dei
relativi interventi.
Per quanto riguarda il concreto utilizzo delle indicazioni sopra
esposte scaturite dalle indagini, di esse l'assessorato già sta
tenendo ampiamente conto nell'ambito della propria attività che non
a caso tende sempre più a caratterizzarsi da un lato per il
sistematico coinvolgimento degli operatori turistici pubblici e
privati della Regione nell'elaborazione delle strategie
promozionali, d'incentivo e di organizzazione del settore e
dall'altro per il perseguimento di una sempre maggiore integrazione
tra i comparti del turismo, del commercio, dei trasporti, uno degli
elementi di criticità evidenziati anche ieri.
In merito, infine, alle ipotesi di commissionare ulteriori fasi
di ricerca al CISET, va considerato che sulla base della proposta a
suo tempo formulata dal CISET stesso, tali fasi riguardano in larga
misura aspetti legati all'elaborazione e commercializzazione di
nuovi prodotti turistici.
Il che postula che vengano nel frattempo sciolti alcuni nodi
relativi alla nuova organizzazione turistica della Regione con una
più precisa ripartizione dei ruoli fra le varie componenti
dell'offerta e l'eventuale individuazione di nuove strutture di
promozione e vendita, quindi allo stato attuale la Giunta non
prevede di commissionare ulteriori fasi di ricerca alla stessa
CISET.
Ancora un'annotazione: in merito al fatto della documentazione
richiesta a breve ci sarà una sintesi che verrà distribuita ai
consiglieri. Si riteneva opportuna prima ufficializzare la
richiesta stessa, presentarla, il convegno di ieri è stata -
secondo noi - l'occasione idonea da parte dei ricercatori.
Président La parole au Conseiller Collé.
Collé (Aut) Ancora una volta mi trovo in grossa difficoltà,
grossa grossa, ma davvero. Non so ieri chi era presente a
Saint-Vincent se ha fatto attenzione a quanto ci è stato detto da
questi eminenti professori, così come sono stati decantati alcuni
anni fa, queste persone serie, allora non voglio fare polemica,
però adesso mi andrò a fare una ricerca sugli studi che sono stati
fatti in Valle d'Aosta sul problema turistico; sono curioso di
andare a verificare quante di quelle soluzioni perché poi non sono
soluzioni, ma questi Signori cosa hanno fatto?
Hanno intervistato alcuni dei nostri albergatori, hanno
intervistato telefonicamente 4.200 italiani, hanno intervistato 3 o
5 "tour operators" italiani e da tutto questo sono nate alcune,
chiamiamole così, indicazioni su quello che può essere visto come
visione generale il futuro del turismo.
Cosa ci dicono? Intanto hanno fatto una premessa. La prima cosa
che ha detto la professoressa - non so il suo nome - ieri è stata:
"Io non vi darò risposte ai vostri mali e questo è il primo punto
su cui dobbiamo chiarirci".
Nel 1997 facciamo una delibera, affidiamo una consulenza a
questa società che collabora con l'Università Ca' Foscari di
Venezia affinché questi Signori andassero io credo - ma questo è
emerso anche nel dibattito che c'è stato e dalle parole che
l'Assessore Agnesod aveva detto due anni fa - ad analizzare la
situazione turistica in Valle d'Aosta e ci segnalassero dove
avevamo sbagliato, dove stiamo sbagliando e quale strada dobbiamo
intraprendere. Non è così. Loro come premessa ci dicono che non
possono darci risposta ai nostri mali, ma vanno a fare tutta
un'indagine per telefono a 4.200 italiani sui turisti pentiti, su
quelli potenziali, su quelli non potenziali, vanno a sentire i
nostri albergatori e da qui nascono tutta una serie di
considerazioni alcune delle quali cozzano fra di loro, purtroppo
non abbiamo ancora sottomano questo studio, ma quando lo avremo
potrete verificare quanto vi sto dicendo.
Obiettivamente ritorno a dire quanto avevo già detto alcuni anni
fa sullo studio commissionato alla
Rubierre…
(interruzione dell'Assessore Agnesod, fuori microfono)
… non direttamente
dall'Amministrazione regionale, ma dalla Fondazione per il turismo
che va ricordato, Assessore Agnesod, non è un ente con sede legale
in Calabria, ma con sede a Châtillon; adesso abbiamo letto sui
giornali che dovrà essere commissariata dalla Regione, quindi credo
che una qualche attinenza con l'Amministrazione regionale della
Valle d'Aosta ce l'abbia.
Siamo ancora una volta un po' preoccupati; è vero che ormai con
un bilancio di 2.000 miliardi i 300 milioni dati alla CISET fanno
sorridere molti, probabilmente ormai anche la nostra testa viaggia
su questi sistemi per cui iniziative solo per 300 milioni non ci
interessano.
Il problema è che qui due anni fa erano 120, oggi sono 300,
andremo a verificare quanti erano per gli altri studi fatti e
soprattutto credo che se andiamo a verificare cosa dicevano i vari
studi nei vari anni, un 70-80 percento di cose vengono dette da
tutti questi studi. Questo è il dramma: che andiamo a pagare della
gente per dirci le cose che ci sentiamo dire da anni! E questo ci
lascia molto, molto perplessi.
Per il momento non voglio aggiungere altro in attesa di avere
tutte quelle indicazioni per scritto che il CISET ci doveva dare;
per certi versi prendiamo atto con soddisfazione che la Giunta dice
stop, nel senso che se non altro ci si è accorti che forse si è
fatta una cosa sbagliata, che ancora una volta si è dato in mano a
della gente che forse non aveva le capacità o non so per quali
altri motivi, ma il problema è che oggi la Giunta regionale dice
stop, che forse noi due anni fa non avevamo tutti i torti nel dire
che questa non era la strada più giusta e aspettiamo che in campo
turistico ci si muova in altre direzioni.
Andremo ad analizzare quanto è stato detto ieri nel convegno di
Saint-Vincent su tutti i progetti prospettati, sui 7-8 progetti che
ieri sono stati illustrati e naturalmente ritorneremo su
quest'aspetto che riteniamo fondamentale per la nostra Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK