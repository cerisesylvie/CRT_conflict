Consiglio Regionale della Valle d'Aosta - Oggetto del Consiglio n. 2414 del 26 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2414 del 26 ottobre 2016 - Resoconto
OGGETTO N. 2414/XIV - Interpellanza: "Adozione di nuove
misure per incentivare interventi di miglioramento delle
prestazioni energetiche del patrimonio edilizio privato".
Rosset (Presidente) -
Punto n. 20 dell'ordine del giorno.
Per l'illustrazione, ha chiesto la parola il Consigliere Roscio, ne
ha facoltà.
Roscio (ALPE) -
Questo tema della riqualificazione dal
punto di vista energetico degli edifici è già stato discusso
diverse volte, soprattutto su iniziativa del nostro gruppo, già
quando abbiamo discusso la legge regionale del 2015, ma anche in
occasione del PEAR, e oggi ci sembrava opportuno ritornare sulla
questione per due motivi: da un lato, è passato oltre un anno
dall'entrata in vigore della legge regionale, per cui forse
cominciano ad esserci i primi dati e le prime valutazioni sono
possibili per capire qual è l'andamento, quali risultati sono stati
ottenuti; dall'altro lato, vi sono gli annunci che sono stati fatti
dal Governo a livello nazionale sulla proroga degli incentivi
rivolti alla riqualificazione energetica, ma anche all'introduzione
di alcune novità che potrebbero essere interessanti anche per la
nostra regione. È vero che la manovra finanziaria deve essere
ancora approvata dal Parlamento, ma alcune indiscrezioni sono
uscite sulla stampa, vi sono già alcune indicazioni che, oltre a
vedere la proroga degli incentivi, si introducono delle novità
come, per esempio, le norme sui condomini. Una cosa che c'era nella
prima scrittura era molto interessante era addirittura introdurre
dei sistemi proporzionali di incentivi alla classe energetica
raggiunta, quindi maggiori sono gli obiettivi di prestazione
raggiunti maggiori sono gli incentivi, questo poi in una seconda
lettura è stato eliminato, ma l'idea sembrava molto valida. Credo
che lo scopo della legge regionale, che proprio nel titolo va a
riprendere la direttiva europea sulla prestazione energetica
nell'edilizia, sia condiviso, cioè vi sia coerenza tra lo spirito
della direttiva europea e la nostra legge. Giusto proprio per
ricordare alcuni dati, nella direttiva si ricorda che gli edifici
sono responsabili del 40 percento del consumo globale di energia
dell'Unione europea, quindi una fetta significativa e lo scopo
principale è quello di introdurre misure per ridurre il consumo di
energia, questo è quanto mai diventato un impegno sempre più forte,
soprattutto dopo la sigla dell'impegno a Parigi nell'ultima
Conferenza sui cambiamenti climatici.
Una cosa interessante è che addirittura la direttiva europea non
considera gli incentivi che vengono finalizzati per la
riqualificazione energetica come aiuti di Stato, per cui questo dà
un certo margine di possibilità in più rispetto ad altre forme di
aiuti.
Nella nostra interpellanza chiediamo: da un lato, una
valutazione sull'applicazione della legge per capire se vi è
rispondenza, noi siamo andati a cercare alcune delibere che sono
arrivate successivamente alla legge dove si rifinanziano alcune
parti dei fondi di rotazione che erano stati messi a disposizione,
dove vi è l'approvazione di alcune graduatorie per degli
interventi; in secondo luogo se, a fronte delle novità che vengono
introdotte a livello nazionale, sono allo studio o si intendono
portare avanti altre e ulteriori misure per incentivare a
risparmiare energia con conseguenti impatti non solo economici ma
anche ambientali di altro tipo.
Dalle ore 17:05 assume la presidenza il Vicepresidente Marco
Viérin.
Viérin M. (Presidente) -
Ha chiesto la parola l'Assessore
Donzel, ne ha facoltà.
Donzel (PD-SIN.VDA) -
Grazie collega che ci permette di
tornare su questo argomento, che in qualche modo ci accomuna per
interesse. Nella sua interpellanza ha ben richiamato alcune delle
delibere; se mi consente, vorrei richiamare anche la delibera n.
1880 del dicembre 2015, che istituisce il fondo, perché la legge
prevede il fondo ma poi si doveva fare una delibera di istituzione,
poi un'altra delibera: la n. 272/2016 di 70 pagine che ha riportato
i requisiti minimi per riuscire ad arrivare lì e poi la delibera n.
489/2016, non meno importante, che è quella che è stata concertata
anche con i soggetti che dovranno operare: per esempio, i
professionisti, per capire come applicare o meno la norma. In
particolare, in quella fase sono stati anche convocati alcuni
rappresentanti degli amministratori di condominio e con Finaosta è
stato fatto un grosso lavoro per cercare in qualche modo di
scrivere un bando che potesse rispondere alle esigenze di chi poi
la doveva usare. Infine, ricordo una delibera di pochi giorni fa
del 7 ottobre 2016, diciamo che sono le prime delibere di
erogazione vera e propria dei mutui.
Innanzitutto vorrei ricordare che il grosso lavoro che
naturalmente è conseguente alla legge - devo riconoscere che il suo
gruppo ha dato anche un contributo fattivo per la stesura della
stessa - ci è stato riconosciuto anche a livello nazionale: in un
convegno che c'è stato poco tempo fa al Politecnico di Torino
alcune delle maggiori realtà che operano nella certificazione
energetica, come Active House, Zephir, ci hanno addirittura
invitati ad un convegno nazionale perché ritengono la legge della
Valle d'Aosta tra le più performanti in questo momento in vigore
per questo tipo di intervento.
In termini di grossi numeri cosa sta succedendo? Le domande al
momento pervenute sono 35; la somma di mutuo che è stato richiesto
per realizzare le opere è di oltre 3 milioni di euro, questa cosa
ha reso necessario, se lei ha notato, una seconda delibera di
rifinanziamento, per fortuna che avevamo scaglionato bene i fondi
della legge e siamo già arrivati lì. Ad oggi abbiamo sentore,
perché sono venuti a chiedere informazioni ai nostri uffici, che
dovranno arrivare le grandi domande dei condomini, che arrivano
solo adesso perché sostanzialmente, per poter approvare questo tipo
di interventi, ovviamente devono riunire tutti i condomini, devono
avere l'approvazione, spiegare la norma in che cosa consiste. C'è
voluto quindi un po' più di tempo, ma sicuramente il
trend
è
in crescita. In questo senso noi prevediamo già probabilmente nei
primi mesi del 2017 di implementare ulteriormente il fondo, che ad
oggi è di 5,5 milioni di euro, quindi una dotazione molto
importante. Se quindi dobbiamo fare una valutazione di come stanno
andando le cose, visto anche l'esame delle domande, quasi tutte
hanno i requisiti corrispondenti: c'è stata per il momento una sola
domanda non ammessa perché non rispondente ai requisiti.
L'altra domanda che lei poneva è se si può fare ancora di più.
Nonostante ci sia una soddisfazione dell'andamento della norma,
anche nel mondo dell'edilizia si comincia a capire che importanza
può avere questo tipo di norma che parla di un'edilizia
ecosostenibile, ecocompatibile, ci sono già le prime imprese
valdostane che stanno un po' interessandosi a questo settore, fino
a qualche tempo fa, per esempio, i cappotti delle case erano
affidati soprattutto a lavoratori stranieri, adesso anche le nostre
imprese, vedendo come si sta muovendo questo tipo di azione,
cominciano a dare delle risposte.
Cosa si sta facendo per migliorare ancora? Come previsto nella
legge regionale, sono allo studio valutazioni finalizzate alla
predisposizione nel corso del 2017 di un nuovo avviso pubblico per
interventi di efficientamento energetico nel settore dell'edilizia
residenziale, che individui quali soggetti beneficiari le ESCo, e
per questo è già previsto un finanziamento. Il motivo per cui non è
ancora stato fatto questo bando è perché è estremamente complesso
il tipo di normativa e quindi si stanno facendo degli
approfondimenti tecnici, perché anche su questo settore delle ESCo
ci siano le stesse ricadute che si stanno avendo per l'altra parte.
Oltre a questo tipo di iniziativa, sono stati previsti,
dall'articolo 31, comma 2, della legge n. 13 del 2014, 6 milioni di
euro, che hanno l'obiettivo di dare anche in Valle d'Aosta la
possibilità di fare l'operazione Trento-Bolzano: di anticipare
attraverso il mutuo le detrazioni fiscali. Mentre la legge n. 13 di
cui abbiamo parlato adesso è una legge che consente il mutuo prima
di aver effettuato i lavori, quest'altro tipo di intervento avviene
a fine lavori, anticipando le detrazioni fiscali. La delibera è
praticamente pronta, siamo semplicemente in attesa di risolvere le
modalità di affidare la convenzione a Finaosta alla luce del nuovo
decreto legislativo del 18 aprile 2016 n. 50, in questo senso
un'implementazione ulteriore delle norme in essere.
Lei poi ha ben richiamato l'attenzione di questo Governo attuale
che sembra muoversi, come credo tutte le Regioni d'Italia stanno
mostrando attenzione a questo settore perché in questa parte di
economia anche nel settore edilizio quello che si occupa della
riqualificazione energetica è quello che, nonostante la crisi, ha
registrato in tutti questi anni un forte incremento. Se ne sono
accorti anche a livello nazionale, quindi è probabile che, rispetto
a questo tema, ci saranno delle ulteriori indicazioni nazionali e,
come ha visto, le nostre delibere tendono immediatamente a recepire
le indicazioni nazionali. Fra l'altro, da questo punto di vista, la
necessità di consumare di meno, di fare minori emissioni
nell'ambiente è davvero indispensabile, anche alla luce dei dati
macroambientali che arrivano e che sono molto preoccupanti e quindi
ci impegnano da questo punto di vista. Il fatto che le famiglie
valdostane, unico caso in Italia, abbiano un sostegno di questo
tipo in qualche modo va nell'indicazione di cui in altre occasioni
ci siamo confrontati: stiamo dando una grossa opportunità in
termini promozionali alle famiglie che vogliono migliorare e anche
avere un grosso risparmio dal punto di vista dei costi del
riscaldamento.
Presidente -
Ha chiesto la parola il Consigliere Roscio,
ne ha facoltà.
Roscio (ALPE) -
Grazie Assessore per la sua risposta.
Nell'interpellanza non avevo citato tutte le delibere, ma le
avevamo ben presenti perché avevamo seguito la questione. Solo un
paio di suggestioni, di cose ma non per richiamare vecchie
discussioni, ma, dal nostro punto di vista, se è vero che
l'obiettivo dell'Unione europea è recepito nella nostra legge, a
noi sembra che vi sia un certo sbilanciamento per quanto riguarda
il fine a cui si tende. Cerco di spiegarmi meglio. Quando abbiamo
fatto la discussione allora, mi ricordo anche sul PEAR quello che
il nostro gruppo aveva inteso portare avanti era: ben venga il
fatto di risparmiare, di fare in modo che gli edifici consumino
sempre di meno, ma attenzione perché vi è un'enorme differenza tra
un edificio medio che viene portato in classe alta e un edificio
invece piuttosto scarso che viene portato in classe media. Dovendo
scegliere politicamente quale delle due privilegiare, forse
conviene sia dal punto di vista economico per i risparmi che dal
punto di vista ambientale, tendere a portare avanti ad un livello
medio edifici che sono ad un livello molto basso. Questo perché,
facendo dei conti molto grossolani, sostanzialmente un edificio in
classe energetica più bassa ha un bisogno di energia che è una
decina di volte rispetto ad un edificio in classe alta, quindi
cercare di spingere tutti quelli che si trovano in una condizione
di prestazione molto bassa conviene di più che far passare un
edificio che è già ad un buon livello ad un livello di eccellenza.
Questo a noi sembra che ad oggi non venga perseguito, perché ben
venga che ci siano gli incentivi, che si vada nella direzione di
dare degli aiuti, ma, a nostro avviso, bisognerebbe fare un
ragionamento anche in quella direzione.
Seconda questione. Ci chiedevamo se vi era l'intenzione di
studiare qualche altra misura, perché è vero che, da un lato, le
misure nazionali vanno ad innalzare al 75 percento le detrazioni
per gli interventi sui condomini - e questo però è ancora da
verificare -, però il modello Trento e Bolzano è già da un po' che
si è spinto in quella direzione. Una cosa interessante è il fatto
che ci sono gli oneri dei mutui che vengono assunti direttamente a
carico del pubblico, noi gli oneri ad oggi non ce li assumiamo,
quindi questa poteva essere una cosa su cui andava fatta una
riflessione, questo non per tornare su vecchie questioni.
Per quanto riguarda le compagnie che forniscono servizi
energetici, accogliamo con soddisfazione il fatto che ci sarà una
delibera che va in quella direzione e speriamo che a quel punto
forse anche edifici grandi, importanti...io penso soprattutto agli
agglomerati urbani più importanti come Aosta, ma anche al di fuori
dove ci sono i condomini, dove diventa difficile mettere d'accordo
perché ci sono molti proprietari, forse passando per il meccanismo
delle ESCo diventa più facile andare in quella direzione. Credo che
l'obiettivo sia condiviso. Noi sollecitiamo per fare sempre di più
e, se è possibile, sempre meglio, questo siccome è un tema che non
dico sia un nostro cavallo di battaglia, ma su cui abbiamo lavorato
e su cui riteniamo che ci siano delle opportunità in tutti i
sensi...anche l'Assessore ha ricordato che il settore della
riqualificazione non ha risentito della crisi e questo noi lo
sostenevamo già alcuni anni fa dicendo che bisognava andare in
quella direzione anche per cercare di ridare un rilancio alle
imprese, soprattutto edilizie, che in questo momento sono quelle
più penalizzate dalla crisi. Credo che, quando discuteremo il DEFR,
ci sarà modo anche di ampliare il discorso secondo quanto abbiamo
presentato stamattina come emendamenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK