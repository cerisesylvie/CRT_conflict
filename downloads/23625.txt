Consiglio Regionale della Valle d'Aosta - Oggetto del Consiglio n. 2697 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2697 del 9 maggio 2007 - Resoconto
OGGETTO N. 2697/XII - Ratifica di deliberazioni adottate
dalla Giunta regionale in via d'urgenza.
Il Consiglio
- visto il parere della II Commissione consiliare permanente
per quanto riguarda le deliberazioni n. 518 e n. 519 in data 2
marzo 2007;
- visto il parere della III Commissione consiliare permanente
per quanto riguarda la deliberazione n. 675 in data 15 marzo
2007;
Delibera
di ratificare, ad ogni effetto, le seguenti deliberazioni
adottate dalla Giunta regionale in via d'urgenza e salvo ratifica
da parte del Consiglio:
Oggetto n. 518 in data 2 marzo 2007
: Strategia
unitaria regionale per le politiche di sviluppo cofinanziabili dai
fondi strutturali comunitari e dal Fondo europeo agricolo per lo
sviluppo rurale nel periodo 2007/2013. Approvazione del documento
di programmazione strategico-operativa della Valle d'Aosta
(DOPSO).
Oggetto n. 519 in data 2 marzo 2007
:
Approvazione della proposta di programma operativo "Competitività
regionale 2007/2013" cofinanziamento dal fondo europeo di sviluppo
regionale e dal fondo di rotazione statale.
Oggetto n. 675 in data 15 marzo 2007
:
Approvazione del programma di sviluppo rurale 2007/2013, di cui al
Reg. (CE) 1698/2005 e adozione di misure per conformare gli aiuti
di Stato al settore agricolo esistenti ai nuovi orientamenti
comunitari (2006/C 319/01).
Presidente
- La parola al Consigliere Bortot.
Bortot (Arc-VA)
- Capisco, domani parliamo tutto il
giorno dell'Europa e non parliamo di questi documenti, ne parliamo
domani? Ma allora le mettiamo domani tutte assieme e andiamo avanti
con l'altro punto...
Presidente
- ... prego, Consigliere, continui...
Bortot (Arc-VA)
- ... credo che su questi documenti nel
merito non vi sia nulla da obiettare, nel senso che persone come me
vorrebbero che vi fosse meno sviluppo, un po' più di crescita
felice, un crescita felice, un po' meno di consumismo, di
concorrenza e di mercato, ma mi rendo conto che sono in minoranza
con me stesso, figuriamoci se pretendo che vengano modificati
questi documenti! Sono minoritario, ma sono tendenze che vanno
avanti nella società, vi è una filosofia economica precisa che
chiederemo venga ripresa all'interno del nuovo Trattato
costituzionale, Sarkozy permettendo, dove si parli di economia
alternativa e di decrescita, ma fino a quando continueremo ad
acquistare e consumare prodotti?
Per quanto riguarda il Piano di sviluppo rurale, un primo esame
dovremo farlo sulle risorse che sono state impegnate e i risultati
che abbiamo portato a casa, questo bilancio va fatto perché vi è
una sproporzione fra le risorse impegnate e il livello economico e
sociale, che ha il comparto dell'agricoltura nella nostra Regione.
Le sproporzioni - mi rifaccio a quello che ho detto stamattina -
sono fra il numero reale degli addetti in agricoltura e il numero
delle risorse umane e finanziarie che abbiamo agli addetti
all'agricoltura. Bisogna "metterci le mani", stamani non volevo
offendere nessuno, ma penso che una riflessione da parte di tutti
sul numero di addetti all'agricoltura, che non sono agricoltori,
vada fatta. L'altro elemento che voglio introdurre è un maggior
legame, ossia abbiamo seguito in tutti questi anni, anche obbligati
dalle direttive dell'UE, determinati parametri economici
dell'agricoltura intensiva soprattutto della pianura. Lo abbiamo
sempre detto: non possiamo nemmeno sfiorare quel tipo di parametri
e non possiamo accettare che ci venga detto che non siamo
produttivi dal punto di vista del comparto agricolo, perché abbiamo
un problema di svantaggio dell'agricoltura di montagna, abbiamo un
problema di integrazione di tutela e salvaguardia del territorio e
ambiente e quello non viene conteggiato nel valore aggiunto, nel
reddito di produzione del settore agricolo e questi parametri si
tengono poco a riferimento, soprattutto le direttive che dà
l'Europa non fanno riferimento a questo tipo di parametri, quindi
vanno cambiati i riferimenti - ne parleremo domani - con i quali
l'UE stabilisce i parametri per i vari comparti. È vero, vi sono
gli aiuti alla montagna, ma alla fine i riferimenti sono sempre la
produttività pro capite, la produttività del comparto, il PIL, che
non tiene conto degli svantaggi, dei punti di partenza di
determinati settori produttivi come quello agricolo rispetto ai
parametri che si adottano generalmente per altre aziende a colture
intensive e in montagna. Detto questo, abbiamo problemi tipicamente
nostri che non sono più riconducibili alle politiche agricole
dell'UE e neanche dello Stato italiano, sono scelte politiche sul
comparto che deve fare questo Consiglio e la Regione. Uno è
un'integrazione con l'ambiente, ho detto già che va accentuato e
per un verso - forse la parola è sbagliata - disincentivare gli
accorpamenti di aziende per farle diventare di grandi dimensioni o,
detto in altro modo, fino a che punto abbiamo bisogno di stalle con
un numero grosso per dire superiore a 100, 150, 200 di bovini
parlando del comparto bovino, oppure tornare a riflettere sulle
dimensioni più piccole con maggiore integrazione con il territorio
dando la possibilità con aiuti concreti e non caritatevoli a questo
comparto... e pretendere parametri di integrazione dell'attività
agricola con la gestione del territorio, perché non sono le grandi
aziende... e togliamo gli alpeggi, non parlo degli alpeggi: sto
parlando della media montagna o della bassa valle... dobbiamo
andare ad integrare maggiormente l'attività produttiva con la
manutenzione del territorio, anche intervenendo dal punto di vista
economico, ma con dei parametri molto rigidi.
Abbiamo un problema di rendere appetibile culturalmente ed
economicamente il ricambio generazionale, non abbiamo sufficiente
ricambio generazionale. Secondo il mio parere, forse nel comparto
dei bovini vi è meno il problema, ma negli altri comparti
produttivi i ricambio generazionale lo abbiamo se rendiamo
appetibile il comparto dal punto di vista culturale ed economico,
introducendo il concetto di filiera corta. Dobbiamo spingere il
consumo, e questo è un problema culturale, dei prodotti della
nostra agricoltura in tutte le attività economiche della Regione;
bisogna fare uno sforzo fra agricoltura e turismo, uno sforzo fra
agricoltura e scuole, bisogna abbreviare la filiera e diversificare
di più l'attività. L'attività deve essere monoculturale, sto
parlando di riordini fondiari, di integrazione sui riordini di
agriturismo, di spacci di vendita dei prodotti, di produzioni
diversificate, anche se non intensive, in breve, o noi andiamo ad
interscambio fra le varie aziende agricole, o il turista o chi
passa in Valle d'Aosta non va a comprare il chilo di patate in un
luogo, il chilo di carne da un'altra parte e i formaggi da un'altra
parte. Occorre ridefinire e guardate che sono idee che non è che
devono essere scontate, si tratta di aprire una discussione, perché
una cosa è certa: l'utilizzo delle immense risorse che abbiamo non
ci dà risultati sufficienti, ma non è la solita critica che si
buttano via i soldi, si danno a tutti meno che agli agricoltori:
sto parlando di permettere a coloro che si occupano del territorio
dal punto di vista della produzione agricola di avere redditi
dignitosi come qualsiasi altro comparto economico. A questo punto
potremmo avere qualcuno che si ricicla della "Tecdis" non solo
nella sanità e nella forestazione, ma anche in un comparto
agricolo. La riconversione e ristrutturazione delle imprese
agricole, la riqualificazione e il miglioramento della qualità
offerta sull'agroalimentare quindi... qui certe volte facciamo
confusione fra qualità e tipicità, ossia la qualità è da ricondurre
ai formaggi francesi super confezionati pubblicizzati, resi
appetibili dall'involucro, o parliamo di un'altra cosa? Anche
questo dovrebbe essere rivisto, nel senso che la qualità e la
tipicità, salvaguardando le produzioni del territorio, dovrebbero
essere scontate nella misura in cui introduciamo aiuti e contributi
economici congrui, per cui, sulla base di quello, chi svolge
attività agricola non può sfuggire al concetto di tipicità e
qualità, proprio perché non ci può accusare di dire: "ma per quel
che traggo dal fare l'agricoltore o l'allevatore, venite voi a
farlo, non rompete le scatole!" Una piccola rivoluzione quindi
partendo dal reddito che dovrebbe avere garantito quanto un
lavoratore chi lavora la terra.. e, mentre all'operaio si chiede
una certa qualità della produzione, altrettanto si può fare nel
comparto agricolo mettendo gli strumenti assieme di
commercializzazione o perlomeno di sbocco di mercato che con la
filiera corta deve essere interno alla Valle d'Aosta. Tranne la
fontina o il vino, non parliamo di grandi produzioni da mettere in
rete come aziende agricole valdostane, una buona quota di queste
produzioni possiamo assorbirle con il mercato interno, soprattutto
turistico.
Della tutela del territorio in rapporto alle dimensioni
dell'azienda agricola ho già accennato, voglio finire con la
conservazione delle zone agricole e silvicole ad elevata valenza
naturale, dobbiamo stare attenti agli investimenti che facciamo
sulle arginature con le sistemazioni idrauliche perché, per un
verso, ci mettono in sicurezza il territorio; dall'altro, lo
naturalizziamo con conseguente perdita di flora e fauna, che
diventa una ricchezza anche dal punto di vista economico e
turistico per le sue particolarità. Qui vi è la nota dolente:
dobbiamo assolutamente... e diventerà sempre più difficile il
miglioramento della qualità delle acque, bisognerebbe riuscire a
poter pescare in tutti i torrenti della Valle come una volta. Il
problema è che abbiamo cambiamento climatico, meno precipitazioni,
meno acqua...
(interruzione del Presidente della Regione, fuori
microfono)
... sì c'è anche chi le ributta dentro, oppure facciamole "OGN",
geneticamente modificate, resistenti ai livelli di colibatteri
presenti nei nostri torrenti, perché i depuratori non funzionano e
a quel punto diamo una maschera antigas ai pescatori e vissero
tutti felici e contenti, se vuole che le risponda così, Presidente!
L'Assessore Cerise in questo caso era chiamato in causa per il
discorso della tutela delle acque.
In questo sistema di difesa del territorio e dell'ambiente più
unico che raro, che è un comparto produttivo dal punto di vista
turistico e di chi deve mantenere il territorio io dico con
un'azienda agricola integrata, il discorso del miglioramento delle
qualità dell'acqua è fondamentale, occorre rivedere la portata dei
depuratori che abbiamo, costruirli dove non ci sono, soprattutto
capire se vi sono depuratori di nuova generazione: questo perché
abbiamo un incremento della popolazione, i turisti, quindi, dal
punto di vista dei liquami, vi sono sempre le stesse quantità ma,
dal punto di vista delle acque che depurano i liquami nei
depuratori, ne abbiamo sempre meno ed è un problema non da poco.
Qui diventa un comparto produttivo nel quale inserire
professionalità, intelligenze e riconvertire lavoratori... Tutto
questo, se si riuscisse perlomeno a dare un indirizzo e "gambe",
porterebbe a una riduzione delle emissioni in atmosfera e quindi un
contributo anche a ridurre la velocità del cambiamento climatico.
Stamani avete visto tutti "La Stampa", vi erano 3 foto di quel
ghiacciaio e quello che fa spavento è che fra una foto e un'altra
non ci sono 30 anni, ma 3 foto prese a 2 anni di distanza e vedete
che livelli di riduzione hanno avuto questi ghiacciai; di
conseguenza, ridurre o utilizzare le acque per produrre neve
artificiale solo in certe stazioni e quando nevica poco. Non è
possibile produrre neve per fare le piste senza precipitazioni, è
un lusso che non possiamo permetterci e, risparmiando su questo
lusso, potremo andare a piani di riconversione di alcune stazioni.
Non è che, se non facciamo la funivia a Champorcher, quel paese
chiude e noi lo abbandoniamo. Si tratta di dire che non si fa la
funivia perché non c'è l'acqua e non si può fare neve artificiale,
in compenso vi sono queste risorse economiche che si possono
utilizzare in tali direzioni. Basta fare un giro in Europa e vedere
come stanno rinaturalizzando certe stazioni invernali e come in
questo modo riescono a lavorare più mesi delle stazioni
precedenti.
Continuo con l'altro documento, dove si parla di finanziamenti,
strategia unitaria per le politiche di sviluppo cofinanziate dai
fondi strutturali comunitari. Se leggiamo questo documento, è
assolutamente condivisibile, ma occorre fare un bilancio di come
abbiamo utilizzato i fondi 2000-2006 e capire dove non siamo
riusciti ad intervenire, dove non abbiamo voluto intervenire,
perché vi è l'informatica e la telematica, vi sono le nuove
tecnologie, vi sono le fonti rinnovabili, vi è la razionalizzazione
dell'amministrazione pubblica, vi è l'aiuto alle imprese, vi è la
tutela della salvaguardia dell'ambiente, del territorio, della
flora e della fauna, vi è tutto lo scibile umano, però questo
scibile umano contrasta con le leggi principali che dettano le
regole dall'UE fino alla nostra Regione, che sono le regole del
mercato e della concorrenza, che nessuno ha chiesto e, se le
"Tavole di Mosè" sono il mercato, la concorrenza e la
competitività, non mi si venga a scrivere questi bei documenti
dove, se riuscissimo a fare 1/3 di quello che qui è scritto,
dovremmo quanto meno tornare a far passare 1.000 TIR, dovremo
bloccare tutte le entrate ad Aosta delle auto. Mi dispiace che
l'Assessore La Torre non lo ha accennato prima nel bel discorso
dell'"area Cogne" e non ha "aperto bocca" sulla ferrovia: come
facciamo a rifare quell'"area Cogne" senza parlare di ferrovia, di
svincoli per servire quell'area? Quell'area andrà in porto non si
sa fra quanti anni, nel frattempo dovremo pensare alla ferrovia,
perché ci rendiamo conto che le merci non possiamo più trasportarle
su gomma. Nel frattempo cominciamo a pensare, e qui la libera
concorrenza, a quali merci dobbiamo trasportare; è veramente
necessario trasportare tutte le merci di questo mondo? E se le
trasportiamo senza le ferrovie, vanno su ruote e, se vanno su
ruote, quello che è scritto qui "va a farsi friggere"! Ecco perché
la discrepanza fra come usiamo i soldi per foraggiare una pletora
di addetti ai lavori sull'Europa e sui finanziamenti europei e il
fatto che non vi sia mai un bilancio sui risultati di come abbiamo
investito questi soldi. Mi riferisco alla formazione, su tutti
questi soldi dati alla formazione, l'Assessore ci dice che alla
"Dora S.p.a." mancano ingegneri e informatici, allora non capisco
più niente. E con i soldi che tipo di formazione abbiamo fatto, a
chi, quali risultati abbiamo portato? Abbiamo settori avanzati,
abbiamo immesso in questo comparto professionalità nuove? Non
voglio fare polemica, sto dicendo che se il 2007... e il 2014...
avendo portato a casa gli stessi soldi, la gestione è la stessa,
non va bene: andiamo a gravare una situazione con disastri non da
poco, perché gli effetti negativi fanno da moltiplicatore e poi
arrivederci. Quando si parla di un'amministrazione, un milione di
firme per servizi pubblici di alta qualità in Europa, è la centrale
sindacale unitaria, perché chiede un milione di firme per servizi
pubblici efficienti? Perché è uscita una pubblicazione: "Quindici
anni di pubblico è meglio"; allora noi abbiamo un problema di
sottrarre alla concorrenza alcuni tipi di servizi essenziali,
faccio un esempio: "low cost", è di moda tale termine, si gira
tutto il mondo con "quattro soldi", ma chi di noi che va a spasso
con "quattro soldi" in aereo si è mai preoccupato di quanto vengono
pagati gli addetti di questa multinazionale? Abbiamo privatizzato
la sicurezza nel tunnel spendendo di più e, se qualcuno mi
garantisse che, avendola privatizzata, se succede qualcosa, avremo
migliori interventi, lo sfido proprio a dire una cosa del genere.
Abbiamo parlato stamani dei servizi postali, alla fine vediamo
quanto sono aperti i servizi, ma non la faccio lunga, queste cose
le ho già ripetute moltissime volte.
Abbiamo una società civile che è esclusa dal processo
decisionale dell'UE, abbiamo una mortificazione delle autonomie
locali e torniamo alla polemica con il Presidente: ci sono dei
nemici che stanno a Roma, è vero, ci sono a Roma... che stanno
nella nostra Regione... e molti nemici che stanno in Europa e ci
stanno le "lobby", che dettano le direttive ai Commissari europei
poco eletti dal popolo, che emanano direttive liberticide tipo la
"Bolkenstein", alle quali dobbiamo adeguarci. E i nemici dei buoni
benzina che siamo per superare, non sono quelli di Roma, intanto
siamo noi che avremmo già dovuto pensarci prima, ma soprattutto
l'UE, perché, quando abbiamo fatto lo Statuto speciale e la zona
franca dalla quale conseguono i buoni benzina, forse che in tutti
questi anni prima che venisse il mercato non c'era la libera
concorrenza? Qualcuno si è mai lamentato che in Valle avevamo i
buoni benzina... con tutte le imprese che andavano e venivano forse
non c'era concorrenza? Adesso improvvisamente decidono di togliere
un diritto acquisito, condizioni di miglior favore; il problema non
è quello di togliere a noi, ma quello di dare agli altri, se poi
vediamo i contratti di lavoro che ne conseguono a ricaduta dal
punto di vista della qualità dei cittadini e della vita dei
cittadini europei, certo, viva l'Europa, ma non può essere solo
l'Europa di alcuni a scapito di altri! Ho abbreviato un po' troppo,
volevo fare maggiori connessioni, ossia Valle d'Aosta "Carrefour
d'Europe", ho l'impressione che abbiamo un complesso di inferiorità
dove siamo noi che per primi ci chiudiamo e rifiutiamo questo
concetto, perché abbiamo approvato una legge un anno fa, le
Euro-Regioni... ma riusciamo a mettere in rete queste Euro-Regioni
nei confronti di un'Europa che nega le Regioni?
Chiudo. Se deve esserci Europa, deve essere l'Europa dei
cittadini, dei popoli e delle Regioni; non dico "no" al mercato o
alla concorrenza, ma dico meno concorrenza, meno mercato, più
cittadinanza e diritti da parte di tutti i cittadini. Siamo per
estendere i diritti acquisiti con 2 secoli di lotte, tipo quelli
sindacali alla Bulgaria e non che i lavoratori bulgari vengano da
noi a fare concorrenza sleale, perché il diritto alla
concorrenza... ma il tempo è scaduto e riprendo domani, perché è
calata la tensione.
Presidente
- La parola al Consigliere Tibaldi.
Tibaldi (CdL)
- La tensione ideale in questo momento non
c'è, questo Presidente ci fa capire che le sedute notturne non sono
sempre consigliabili, ne prenda nota...
Presidente
- ... non le delibero io...
Tibaldi (CdL)
- ... anche perché l'intervento articolato
del collega Bortot che ha toccato tutti i settori
dell'enciclopedia, non solo della deliberazione in oggetto, ha un
suo filo conduttore. Leggendomi questo documento, è vero che si
toccano tanti argomenti molto importanti e sono argomenti che hanno
richiesto l'impegno di professionalità non indifferenti. Se leggete
la pagina dopo il frontespizio, vi sono fior di dirigenti regionali
che hanno collaborato alla redazione di questo documento e poi
anche un nutrito gruppo di supporto tecnico, che ha visto la
partecipazione di docenti universitari delle varie facoltà italiane
e di altre società di massimo rispetto. Si evince anche dal titolo
di questa deliberazione che si sta parlando di qualcosa di
importante: "strategia unitaria regionale" per fare qualcosa;
d'altronde la Giunta ha avuto il vantaggio di poterlo far preparare
da questo fior di professionisti, la II Commissione ha potuto
analizzarlo ed esprimere un parere e oggi alle 11,00 di sera siamo
qui chiamati ad esprimere un voto. È un documento importante,
dicevo, e il suo peso lo si comprende guardando a pagina 78 il
quadro finanziario. È un documento che pesa 353 milioni di euro, è
una sorta di mini bilancio per quanto riguarda le cifre regionali,
sul quale oggi dobbiamo esprimerci. Sono 353 milioni di euro, per
la massima parte coperti da risorse nazionali (42,5%), da fondi
comunitari (30%) e da risorse regionali (28%); questo quasi 28%
significa che in 7 anni vi sono 99 milioni di euro mal contati che
verranno messi da parte regionale. Si potrebbe parlare di tutto e
del contrario di tutto, come si fa in sede di discussione di
bilancio, perché la prima parte è descrittiva e anche
enciclopedica, poi si entra nel vivo del documento dove ci sono
obiettivi, assi e misure.
Naturalmente sono tutte situazioni che lasciano alla Giunta una
massima operatività, perché se qui si leggono dei passaggi
specifici... prendiamo l'occupazione: il lavoro è un problema
fondamentale non solo per la Valle d'Aosta, ma per qualsiasi
Regione europea, in merito all'occupazione si legge a pagina 30:
"l'attenzione è stata rivolta soprattutto ai problemi legati
alla flessibilizzazione del mercato del lavoro e agli effetti
negativi prodotti dalla globalizzazione, da fronteggiare con
importanti investimenti in formazione, con una maggiore attenzione
all'inclusione, con il sostegno all'innovazione di prodotto e alla
creazione di reti..."
. Sono discorsi molto ampi, indiscutibili
da qualunque punto di vista e che naturalmente lasciano un ampio
margine di intervento da parte di chi ha la possibilità di
utilizzare questi denari, ma nella sostanza cosa si dice? Si
mettono dei titoli, che sono gli obiettivi specifici o quelli
operativi e dei sommari, con delle percentuali che assegnano delle
risorse all'uno o all'altro indirizzo e questo vale per qualsiasi
argomento, anche perché, a parte gli obiettivi che sono condivisi
con lo Stato o con l'Europa, vi è la cosiddetta "intesa
istituzionale di programma", dove vi sono una serie di interventi
indicativi (8) a pagina 71, dove si inseriscono una serie di
materie molto ampie, ne cito una sulla quale ci siamo soffermati in
IV Commissione: l'adeguamento e miglioramento del sistema di
trasporto ferroviario. Sulla ferrovia valdostana avremo dedicato
7-8 sedute per redigere un documento che prossimamente sarà
all'esame dell'aula. Qui vengono sintetizzate delle linee guida,
che sono queste 4 della ferrovia Chivasso-Aosta, della ferrovia
Aosta/Pré-Saint-Didier, dell'area ferroviaria della stazione di
Aosta e poi le iniziative per promuovere il collegamento
ferroviario internazionale con i grandi assi di trasporto, sono
tutte linee condivisibili, ma che sono state il frutto di
un'elaborazione diversa rispetto a quella che ha sviluppato la IV
Commissione. Prima il collega Bortot faceva cenno alle "Tavole di
Mosè", ha presentato anche la pubblicazione di un libro, ha condito
il suo intervento in maniera simpatica con tante notizie, ma qui vi
è lo spazio per inserire diversi spunti di intervento, ma vi sono
anche degli assi di intervento come quello della ferrovia, che
sembrano scavalcare le competenze che la Commissione ha sviluppato
in questi mesi.
Ci piacerebbe capire dalla Giunta quali sono gli intenti, dove
sono stati sintetizzati? Qui vi è un grosso lavoro burocratico,
d'altronde tutte le strutture che ha l'Amministrazione regionale a
sua disposizione hanno permesso di redigere 100 pagine della
deliberazione n. 518 e altrettante della n. 519, che ci descrivono
tutti questi aspetti dell'economia e della società valdostana in
questo contesto globale nel quale dobbiamo essere competitivi, ma
come? Dobbiamo essere competitivi intervenendo a favore di queste
iniziative distinte che vengono portate avanti, ma vorremmo capire
se la Regione va in tale direzione, perché qui si parla di
implementazione dell'iniziativa privata, ma la realtà dei fatti
vede una Valle d'Aosta che avanza verso un'espansione del suo ruolo
Regione nell'ambito dell'economia valdostana: questa è una
contraddizione in termini rispetto a quello che è scritto qui
sopra, perché qui si dicono delle cose che nel merito sono
accettabili, ma poi, di fatto, sono carta che si fa scrivere, che
serve per attingere ai fondi comunitari, alla fine è carta che
rimane scritta come palestra per i burocrati che si sono cimentati
in questo ruolo. È un documento che ha una forte valenza politica
per il peso finanziario di cui dicevo prima, 353 milioni modulati
su questi 7 anni comportano delle scelte politiche non
indifferenti. Sono scelte che hanno un filo conduttore che è quello
della montagna, montagna zona svantaggiata, forse ne parleremo
anche domani, è vero che la montagna comporta degli svantaggi anche
in termini di difficoltà di competere con altre zone dell'Europa
che sono avvantaggiate per condizioni orografiche, logistiche... ma
la montagna non deve diventare un alibi, deve invece essere quello
stimolo che, grazie alle risorse provenienti dall'Europa, ci deve
permettere di recuperare quel deficit di competitività che oggi
viviamo rispetto alle altre Regioni di cui dicevo. Non vorremmo che
la montagna diventasse un alibi per incamerare risorse e poi non
traguardare questi obiettivi che sono condivisibili, ma che anzi
permettono un'ulteriore espansione del blocco pubblico regionale
che in questa Regione è mastodontico. Il Presidente Caveri ripeterà
che in Valle d'Aosta non c'è l'imprenditoria privata, ma è un
ritornello che sentiamo da molti anni e anche questo è quell'alibi
che viene utilizzato dalla Regione per poter dire: "dove non c'è il
privato, la saturazione spetta al pubblico e il mercato viene
saturato dal pubblico". Gli esempi che si possono enunciare sono
innumerevoli, ultimo in ordine di tempo è quello della Regione che
si è cimentata nel settore alberghiero con l'estate 2006, visto che
ha acquistato un grande albergo fatiscente a Saint-Vincent e questi
sono spazi che vengono tolti a quelle iniziative che qui invece
dovrebbero essere promossi e che i redattori di questo documento si
sono proposti di promuovere.
Chiediamo alla Giunta, perché oggi siamo chiamati a ratificare,
ma credo che anche la Giunta abbia ratificato un documento che
arrivato dai burocrati... ho tale impressione, ci piacerebbe sapere
quanto c'è di vostro, Presidente, come apporto politico nel dire:
"no, non recepisco acriticamente un documento che è frutto di
studio",
perché questo è un accurato studio che ci serve per
incamerare risorse, ma vi è una partecipazione politica condivisa
da parte della Giunta. Confermiamo l'astensione che il collega
Lattanzi ha espresso in II Commissione, anche perché vi sono delle
valutazioni politiche di cui siamo stati fatti partecipi in misura
marginale, tutti i componenti della II Commissione e oggi i
Consiglieri qui non so quante occasioni in termini di tempo abbiano
avuto per approfondire gli argomenti qui trattati. Penso che il
Presidente, o chi per esso, ci darà delle motivazioni politiche
ulteriori a suffragio di questo documento, che, come la
deliberazione n. 519, ha una sua valenza tutt'altro che marginale;
purtroppo se ne discute in tarda serata, verrà licenziato con una
discussione breve, ma riteniamo sia tutt'altro che marginale la
portata di questo atto, che reca come primo termine la parola
"strategia" e questo ha un significato che tutti conosciamo.
Presidente
- La parola al Consigliere Sandri.
Sandri (GV-DS-PSE)
- Mi permetta anzitutto di associarmi
a quanto detto da altri colleghi sulla validità delle riunioni
notturne, non credo che servano a niente o a nessuno, se non a
tenere il bar aperto da parte del collega Salzone. Se vogliamo fare
qualcosa di serio, sarebbe opportuno organizzarci diversamente e
ribadisco qui la posizione espressa in Conferenza dei Capigruppo
che su questi temi sarebbe opportuno aumentare il numero delle
sedute diurne - fare martedì pomeriggio o venerdì mattina -,
piuttosto che ridursi in tali condizioni, soprattutto perché si
affrontano alcuni temi come questo: "ratifica di deliberazioni
adottate dalla Giunta regionale in via d'urgenza", che non sono
cose urgenti, ma sono cose strategiche. Già c'è una contraddizione
nella stessa presentazione.
Prima di passare a una valutazione sulle strategie, come ha
fatto il collega Bortot, volevo ricordare la figura, visto che
qualcuno ha citato Sarkozy, di Balladur, che è stato un primo
Ministro di un certo spessore qualche anno fa, il quale, prima di
fare la carriera del politico, aveva fatto la carriera del "Grand
Commis di Stato" ed era conosciuto perché nell'azienda in cui
lavorava riuniva appena arrivava i dirigenti e chiedeva ad ognuno
una relazione sulla situazione del suo reparto e sulle prospettive.
La prima volta arrivavano i dirigenti, chi aveva portato 3 pagine,
chi 4, chi 15... venivano cacciati da Balladur che gli diceva di
stringere, perché, se sapevano di cosa stavano parlando, potevano
farlo in maniera sintetica. Alla fine scoprirono i dirigenti che
Balladur sopportava 12 righe, ossia se uno sapeva qual era la
situazione del suo reparto e quali erano le problematiche e le
soluzioni alle problematiche, in 12 righe doveva farlo stare.
Questo perché, secondo me, tali documenti peccano non di essere
grossi, perché una serie di valutazioni... vi è perfino la
ripetizione in inglese, vi è una nota che dice:
"questo
programma..."
- quello sull'Europa centrale... -
"... non lo
traduciamo perché ancora in fase di..."
, quindi è in inglese;
per i Consiglieri regionali poteva anche essere fatto uno sforzo di
presentarlo in lingua francese o italiana, ma tant'è... perché c'è
tutta una parte di documentazione, di richiami ai vari programmi
europei, che è importante, ma dovevano essere sintetizzati questi
documenti non dico nelle 12 righe di Balladur, ma in uno schema che
consentisse la lettura del documento per capire la strategia del
documento, non essendoci, siamo obbligati ad "andare a
braccio".
Riprendo un intervento che avevo già fatto sullo stesso
argomento, perché non è la prima volta che affrontiamo questo tema,
rispetto al fatto che tali documenti sembrano costruiti al
contrario, ossia prima si decide a quali fondi e in che modo per
prendere i soldi, dopodiché si fa la ricostruzione per poter dire
che arriviamo lì. Questo in modo anche pregiudicato: se per
arrivare lì dobbiamo dire che la Valle d'Aosta ha delle grosse
difficoltà, lo diciamo, se diciamo che va tutto bene, diciamo che
va tutto bene. Faccio un esempio: l'Università, oggetto n. 518,
l'approvazione del documento di programmazione strategico-operativa
della Valle d'Aosta "Dopso", siamo a pagina 21, non sto a
disquisire sulla parte della scuola dell'obbligo e della scuola
superiore, che dà le difficoltà e alcune criticità per quanto
riguarda le scuole medie superiori, ma arriviamo al numero di
laureati in materie tecniche e scientifiche per 1.000 abitanti fra
i 29 anni. In Valle d'Aosta questo numero è inferiore a 1,2, mentre
il dato del nord ovest è 16,4; siamo a 1/15 dei laureati in materie
tecnico-scientifiche rispetto al resto del nord ovest, ossia ai
competitori con cui ci troviamo a che fare, perché l'azienda
industriale di Arnad ha a che fare con quelli di Cavaglià, forse
anche di quelli di altre parti, ma ha più facilità ad avere questa
cosa. Andiamo poi a vedere frammisto in tutto questo bailamme di
interventi con tante belle sigle, risposta a questa necessità:
creazione di poli multifunzionali dell'Università della Valle
d'Aosta e Politecnico di Torino, per attività di formazione ricerca
e servizi al territorio, ossia di fare una facoltà scientifica, che
sarebbe la soluzione naturale, "non è passata neppure per
l'anticamera del cervello". Ci sono queste definizioni come: polo
multifunzionale, come dire: "non sappiamo cosa fare a Verrès
dell'ex "Brambilla", cerchiamo di fare qualcosa per riempirlo"... e
non una risposta al problema che è stato evidenziato
all'inizio.
Ve ne sono anche altri, basta andare alla riga seguente,
"interventi indicativi: sostenere ed attrarre imprese
industriali e dei servizi ad elevato contenuto di conoscenza, anche
mediante la definizione di specifiche politiche attive del lavoro e
la promozione di "cluster" di imprese eventualmente
transfrontaliere"
, si poteva qui usare una parola italiana: di
insiemi, non so cosa vuol dire "cluster"... di grappolo di imprese,
perché questo inglesismo? Noi siamo francofoni, comunque
raggruppamento. Cosa si scrive come progetto? Da definirsi, ossia
oggi diamo il via libera a una roba che va all'Europa per cercare i
finanziamenti del piano settennale e abbiamo un progetto da
definirsi, non sappiamo neanche cosa fare per imprese industriali,
di servizi ad alto contenuto di conoscenza. Queste sono le
contraddizioni di questo documento, che, a fronte di tutta una
serie di impaginazioni molto carine, vi sono anche questi
simpaticissimi schemi in cui vi sono gli obiettivi con la
consistenza territoriale localizzata, i sistemi di dotazione
territoriale e gli obiettivi di consistenza territoriale diffusa,
in cui vi è una sommatoria di lineette che vi sfido a riuscire a
capire cosa significano e credo che neanche chi lo ha fatto, se non
che ha un aspetto grafico simpatico che dimostra che c'è una certa
connessione... ma questo... non c'era bisogno di perdere del tempo
a fare un ragionamento di questo genere. L'impressione che si ha è
che quando si scrive tanto e si fanno questi grandi progetti... si
cerca di coprire il pochissimo di quello che si vuole fare. Alla
fine vuol dire cercare di scrivere qualcosa per portare a casa dei
soldi e su questo siamo d'accordo e voteremo questo provvedimento
come pure tutti gli interventi per quanto riguarda l'evidenza
europea, perché siamo convinti che siano delle battaglie da
giocare, ma con delle carte migliori di queste.
Per passare a dati positivi, vi è un dato interessante ed è
forse l'unico passo in avanti sostanziale che abbiamo evidenziato.
Nella parte iniziale si fa riferimento alla debolezza del tessuto
industriale e dello sviluppo economico in Valle rispetto a una
serie di infrastrutture; non parlerò di quelle "wireless" e di
altre informatiche, perché ne abbiamo parlato in altra sede e oggi
ho dato sufficientemente nei confronti dell'Assessore alle finanze,
per cui faccio sconto di questa parte, invece credo sia da
evidenziare la parte
"migliorare i collegamenti da e verso
l'esterno anche assicurando l'aggancio alle grandi reti e
l'accessibilità alle aree marginali della Regione, obiettivo n. 12,
per quanto riguarda gli interventi indicativi DSR"
.
Per la prima volta vedo una riproposizione corretta precisa
anche rispetto al lavoro fatto in Commissione, che è stato fatto
sullo stimolo dei programmi di legislatura più volte evidenziati e
anche dell'attività del Senatore e Deputato della Valle d'Aosta,
che hanno portato a casa significativi interventi a livello
dell'ultima finanziaria, per cui il primo punto su questo obiettivo
è l'adeguamento e miglioramento del sistema di trasporto
ferroviario. Questo l'ho molto apprezzato, perché sono convinto
che, per far ripartire la ferrovia e aggiornarla a livello europeo,
la cosa principale da fare... è che qui dentro siamo convinti che è
la prima cosa da fare, allora non solo c'è questo, ma credo che
sulla ferrovia Chivasso-Aosta... ma preferisco dire linea
Torino-Aosta...
(interruzione del Consigliere Venturella, fuori
microfono)
... c'è opposizione e opposizione, ci sono anche differenze...
su Aosta/Pré-Saint-Didier faremo delle discussioni... "by-pass"
della stazione di Chivasso, variante di tracciato Verrès-Châtillon,
aumento raggio di curvatura e ottimizzazione geometria del binario
in alcuni tratti, elettrificazione tratta Aosta-Ivrea,
installazione sistema controllo marcia treni, nonché area
ferroviaria della stazione di Aosta, Aosta/Pré-Saint-Didier,
iniziative per la promozione del collegamento ferroviario
internazionale. Questi sono dati importanti, credo che abbiamo una
grande responsabilità, vorrei però augurarmi che insieme a tali
iniziative da un punto di vista europeo ci mettiamo anche dei soldi
per quanto riguarda i finanziamenti regionali. Non sono riuscito a
capire se tali obiettivi erano solo di finanziamento regionale o se
erano anche di finanziamento europeo, me lo spiegherete e mi darete
le vostre considerazioni.
Qualche dubbio poi ce l'ho per quanto riguarda lo schema di
funzionamento della regia unitaria, che è uno schema che trovate a
pagina 83, ed è interessante perché c'è la Giunta regionale, il
"NUVAL"... l'assistenza tecnica, la direzione regionale, l'autorità
di gestione, il CPEL, il Patto per lo sviluppo, il Consiglio
regionale è messo dietro la Giunta regionale come un ente che non
si capisce bene che ruolo abbia. Credo che questa sia certamente la
volontà politica di questa maggioranza, ma non è corrispondente a
quella che dovrebbe essere un'aspettativa democratica rispettosa
dello Statuto della Valle d'Aosta. Di fatto, il CPEL ha un'evidenza
molto superiore al Consiglio in questo tipo di regia, tanto che è
tra il collegamento fra il Patto per lo sviluppo, il CPEL e la
Giunta regionale che è identificato il livello della responsabilità
e della decisione politica. Mi dispiace, Presidente, il livello
della responsabilità e della decisione politica è e resterà nel
Consiglio regionale, checché voi scriviate questo e noi lo voteremo
anche se c'è questo, proprio perché sono del tutto irrilevanti i
vostri tentativi di rubare al Consiglio regionale le sue
competenze.
Un discorso prima di passare al problema della competitività e
del modello di sviluppo che prevediamo per la Valle d'Aosta... un
discorso a parte merita la parte dello sviluppo rurale. Sullo
sviluppo rurale è interessante notare, devo ammettere che non ho
una grandissima esperienza in materia e ho cercato di fare quel che
potevo per quanto riguarda comprendere il valore e l'importanza di
questi dati, però alcune osservazioni mi sono venute con precisione
e innanzitutto nel testo dello sviluppo e della competitività viene
citato come uno dei valori della Valle d'Aosta i vigneti e i
frutteti perlopiù localizzati nella valle centrale, che forniscono
produzioni di notevole pregio, vini "doc" e mele. Tutta l'analisi
che viene fatta in questo documento non ha nessuna caratteristica
di analisi concreta della realtà, non viene detto che il settore
delle mele è in profonda crisi; qui si dice che bisogna cercare di
salvare le razze bovine ed ovine in estinzione...
(interruzione del Presidente della Regione, fuori
microfono)
... anche gli asini, i tabuloni, si chiamano così perché lo
stracotto di tabulone è ottimo, ma non ci si rende conto che esiste
la mela "renetta" che è in difficoltà e avviata all'estinzione per
le motivazioni che ha detto il Consigliere Bortot, c'è un aumento
della temperatura talmente violento che ha comportato delle serie
difficoltà. Una coltura come quella della mela oggi potrebbe essere
svolta in quote più alte, ma nelle quote in cui è tradizionalmente
presente è in enorme difficoltà. Sul giornale di oggi era
evidenziato che sta decollando in bassa Valle l'olivicoltura, che
mi raccontava che c'era stata in alcuni periodi del Medioevo. Ci
sono qualche centinaio di piante di olivo con una certa produzione.
È chiaro che questa alterazione climatica ha un vantaggio per
alcune produzioni, ad esempio per chi si è messo a fare vino le
gradazioni della zuccherina sono aumentate e ci sono stati dei
miglioramenti, ma porta delle difficoltà per altre. Queste non
emergono da tali cose, non vi è alcun intervento a favore, almeno
per quanto mi è stato possibile capire, di tale tipo di produzione
e valorizzazione. Teniamo conto, tanto per avere un'idea, che la
Cooperativa "Cofruit" di Saint-Pierre era tarata per gestire 40mila
quintali di mele e oggi arriva a gestirne 10mila e non di più. Non
solo, all'interno di questi la quantità di "renette" è notevolmente
diminuita. Dobbiamo allora capire se questo sviluppo rurale aveva
una valenza di un documento da mandare in Europa tanto per riuscire
a portare a casa i soldi dello sviluppo rurale, su cui siamo
d'accordo che sono dei soldi importanti, oppure se vogliamo
utilizzare questo strumento per capire quali sono i reali problemi,
perché alla fine abbiamo i soldi e dove vanno a finire? Vi è una
parte molto diffusa e molto articolata su tutti i premi per i vari
tipi di produttività, da questo punto di vista, avrei gradito che
emergessero delle rappresentazioni che ci consentano di capire cosa
significa. Alla fine dare 600 euro ad ettaro per questa produzione,
400, 150, 1.500 per il benessere degli animali in termini di
reddito degli agricoltori cosa funziona? Che mi sembra sia
l'obiettivo centrale di questo: il reddito degli agricoltori. Siamo
d'accordo, ma bisogna capire che non solo dobbiamo sapere cosa
significa in termini di reddito, ma cosa significa poi in termini
di risultati: risultati di produzione, di difesa delle produzioni
tipiche, di efficienza della produzione, di redditività e di
produzione... quella più importante che è la difesa del suolo e del
territorio. È chiaro che l'agricoltura in termini brutali di
prodotto interno lordo non arriverà mai nemmeno lontanamente a
ripagare i soldi che si investono in essa, ma c'è un ritorno
eccezionale dal punto di vista della gestione del territorio,
perché non potremmo fare diversamente. La Valle d'Aosta potremmo
chiamarla la valle dei "ru", perché questa è stata la grande
caratteristica che ha consentito lo sviluppo economico, la
sopravvivenza e lo sviluppo di un popolo, ma tutto questo sistema,
se non vi fosse la presenza dell'uomo, degli alpeggi, dei prati e
dei pascoli, delle viticolture, non potrebbe essere così, quindi
sono convinto che non dobbiamo fare un mero calcolo economico fra
quanti euro si investono e quanti euro di prodotti rientrano,
perché c'è il prodotto, ma poi c'è anche quel servizio
straordinario di tutela del paesaggio, di cura del paesaggio e di
tutto il sistema ecologico che è importante. Da questo studio non
si evince che esista una corrispondenza fra tali 2 dati, ossia ci
predisponiamo ad investire centinaia di milioni di euro nello
sviluppo agricolo, nelle attività collaterali non agricole per cui
faremo l'agriturismo... nella difesa del bestiame tradizionale,
benissimo, ma alla fine il reddito che arriva agli agricoltori è
sufficiente, è positivo? E anche cosa significa in termini di
distribuzione, perché a 4 agricoltori vanno centinaia di milioni e
agli altri non arriva niente, oppure c'è la distribuzione più
uniforme? Queste sono le domande a cui vorremmo avere delle
risposte e qui magari c'è scritto, ma in una forma tale che non ci
è stato possibile capirlo e sarebbe opportuno rimodellare questo o
associare a questi documenti una documentazione che specifichi tali
cose. Dall'altra parte anche in termini di risultati pratici... la
"renetta"... dovremo sempre comprare "renette" che arrivano dal
Canada o da altre parti, o facciamo un progetto per svilupparla qui
oppure, essendoci modificazioni climatiche significative, purtroppo
prendiamo atto che quella qualità non è più coltivabile per un
certo periodo di anni e quindi ci lanciamo in produzioni di mele
più consone alle condizioni climatiche che si sono prodotte? Non ho
una risposta, ma mi piacerebbe che un ragionamento vi fosse in
questi documenti.
Se vi è una linea di condotta che non possiamo liquidare
facilmente, è quella proposta dal collega Bortot, che è
stuzzicante, quella del desviluppo, la decrescita felice - che poi
sia felice la decrescita è da vedere -, ma ritengo sia una sfida
dal punto di vista intellettuale questo tipo di prodotto. Io la
vorrei girare in un'altra maniera: qui si parla di progetti
strategici, credo che, proprio quando si affrontano questi grandi
temi, tutti noi siamo chiamati a dirla come la pensiamo sul lungo
periodo. Penso si possa prendere dalla proposta della decrescita
felice il significato qualitativo del termine, ossia non è
possibile ragionare solo in termini di PIL, di fatturato, di
produzioni. Vi è una grande importanza della parte qualitativa e
devo dire che in alcune parti di questi documenti stimoli ve ne
sono, soprattutto per quanto riguarda la competivitità e il
benessere della vita rurale, ma credo si debba tarare la nostra
società come valori per capire se i valori qualitativi del vivere
sociale, dell'integrazione migliorano o peggiorano. Se nella nostra
società aumenta il senso di appartenenza e diminuisce il senso di
solidarietà rispetto ai nuovi concittadini, quello è un dato
negativo, se lo spopolamento dei piccoli Comuni si arresta... anzi
vi è un ripopolamento, magari con nuovi apporti di culture
diverse... questi sono dati positivi. Bisogna trovare degli
indicatori di qualità dello sviluppo e della presenza sul
territorio che ci consentano di trarre delle conseguenze delle
scelte politiche che siano coerenti con il nostro progetto. Uno
sviluppo economico indefinito non è possibile, anzi, per certi
versi, lo sviluppo economico che avviene in Cina ci insegna che
certi livelli di crescita si associano a delle gravi cadute dal
punto di vista della qualità ambientale, della qualità della vita e
della coesione sociale. In Cina si stanno producendo delle
diversificazioni di reddito talmente ampie, per cui esiste una
categoria di eletti molto ristretta che poggia il proprio benessere
su un'enorme quantità di sommersi che lo reggono.
Credo che queste riflessioni debbano portarci ad un obiettivo
che non ho ritrovato in nessuno di questi 3, se non parzialmente in
quello dello sviluppo rurale, ossia in Valle d'Aosta si è perso
molto della coesione sociale, perché esiste una categoria dei
fortunati, di quelli che hanno potuto accedere alle prebende del
potere, ai finanziamenti regionali, agli incarichi, all'assunzione
alla "CVA" o al casinò, e degli altri... Mi sarebbe piaciuto
ritrovare in questi progetti dei provvedimenti per far sì che la
differenza di reddito fra la Signora anziana immigrata ad Aosta,
vedova di un operaio della "Cogne", che tira avanti con 500 € al
mese, non abbia differenza di reddito rispetto all'impresario che
vince spesso delle rotonde da milioni di euro: questo potrebbe
essere un qualcosa che ci differenzia da quello che è scritto qui
dentro. Sono posizioni politiche diverse, però devono rimanere
all'interno dell'aula e confrontarsi.
Rispetto all'Europa, dobbiamo avere la massima unità possibile
perché le risorse per l'agricoltura e per alcuni progetti di
sviluppo importanti dal punto di vista infrastrutturale e dei
servizi passano da Bruxelles e a Bruxelles dovremmo avere la stessa
compattezza che ci dovrebbe essere a Roma, purtroppo non vi è tanto
a Roma, non vorremmo che non vi fosse neanche tanto a
Bruxelles.
Infine, ultima considerazione, non so come si possa fare, questo
Consiglio era riuscito a votare un mio progetto di legge statale,
che peraltro si è perso nei meandri della legislatura precedente:
era quello sull'elezione del Parlamento europeo su base regionale,
perché è giusto che tutte le Regioni italiane abbiano almeno un
rappresentante al Parlamento europeo. Credo che la parte monca di
tutto tale ragionamento da noi fatto è proprio che poi, mentre per
le leggi statali e per i rapporti con il Parlamento italiano e con
il Governo italiano, abbiamo i nostri rappresentanti, per il
Parlamento europeo questo manca. Credo che questo sia un fatto
estremamente deficitario e spero che tutte le forze politiche
rappresentate in questo Consiglio regionale, con tutte le forze che
hanno, possano trovare la compattezza per chiedere che già a
partire dal 2009 tale problema sia risolto.
Presidente
- La parola al Presidente della Regione,
Caveri.
Caveri (UV)
- Sono sicuro che sull'insieme di argomenti
qui discussi avremo la possibilità di tornare molto opportunamente
nella seduta di domani dedicata alle materie comunitarie. Di fronte
ai brevi cenni dell'universo di una specie di enciclopedia
trasformata in Bignami, ammetto di essere "démuni" quasi triste e
solitario. Mi auguro che la decrescita felice non sia un pauperismo
sfigato, perché mi trovo davanti talvolta a dei "laudatores
temporis acti", che forse non ricordano la povertà che ha
caratterizzato la nostra Regione in molte parti della nostra
storia.
Vorrei dire che questi documenti sono costati mesi e mesi di
lavoro da parte di persone molto competenti e persone che hanno
sudato, analizzato, riscritto, discusso, noi compresi, è stato un
lavoro che ha riguardato, da un lato, i funzionari e, dall'altro,
il Governo regionale che ha spesso discusso di alcuni passaggi
delicati concernenti il Piano di sviluppo rurale, l'FSE, la
competitività, la questione della regia unitaria, aspetti anche
originali che ci hanno consentito di chiudere il periodo di
programmazione senza perdere un centesimo, dall'altra ci hanno
consentito, per la serietà dimostrata nell'utilizzo dei fondi
comunitari, di riottenere la riassegnazione delle stesse cifre del
periodo di programmazione a fronte del fatto che la maggior parte
delle altre Regioni hanno perso dei fondi. I metodi di "montaggio"
dei documenti europei sono molto specifici, capisco che vi possa
essere la considerazione di un'eccessiva burocratizzazione, di
utilizzo di termini inglesi, di schematizzazioni che possono
apparire banali. Chi conosce i meccanismi che ci portano alla
richiesta di fondi comunitari attraverso una lunga negoziazione con
il Ministero dell'economia e con le altre Regioni in Italia e poi
con la Commissione... peraltro ci muoviamo in una sorta di binario
rispetto al quale dove ci sono gli scambi possiamo scegliere di
spostarci su un binario di qui, piuttosto che di là, ma va detto
che le linee direttrici della politica comunitaria sono fissate
dalla politica comunitaria, in particolare dalla strategia di
Lisbona, che fissa nella competitività - quella buona, vorrei dire
al collega Bortot - un punto di riferimento sostanziale. Domani ci
torneremo nella discussione sulla relazione in occasione della
sessione comunitaria, nel chiedere l'approvazione di questi
documenti ci tengo a dire che sono documenti che nelle prime
valutazioni che ci sono state nel periodo di negoziazione sono
stati molto apprezzati per gli elementi di originalità e di
gestione specifica dei fondi, che dovrebbe permetterci di poter
usare sempre meglio questi fondi a beneficio dello sviluppo della
Comunità valdostana.
Presidente
- Procediamo alla votazione, per quanto
riguarda gli oggetti n. 518 e n. 519, la II Commissione ha espresso
parere favorevole a maggioranza; per quanto riguarda l'oggetto n.
675, la III Commissione ha espresso parere favorevole
all'unanimità.
La parola alla Consigliera Squarzino Secondina, per
dichiarazione di voto.
Squarzino (Arc-VA)
- Per dichiarazione di voto. È
intervenuto il collega Bortot, avrebbe voluto dire tante altre cose
e anche noi, ma rimandiamo a domani tutta una serie di
osservazioni. L'elemento cruciale a cui accennava già il
Consigliere Bortot è che, a fronte di un'analisi molto dettagliata,
le risposte... sarà perché sono state costruite in un gruppo di
lavoro, che ha lavorato bene, ma in base a criteri che il Consiglio
non conosce... sarà perché le risposte sono espresse in modo
generico per cui non si capisce bene, e faremo degli esempi
domani... qual è l'intervento significativo che può realizzare uno
di quegli obiettivi strategici o rispondere a una criticità
evidenziata nella descrizione del contesto... sui 2 documenti di
programmazione europea ci asteniamo, mentre votiamo a favore del
Piano di sviluppo rurale.
Presidente
- Pongo in votazione l'oggetto n. 518:
Consiglieri presenti: 34
Votanti e favorevoli: 28
Astenuti: 6 (Bortot, Frassy, Lattanzi, Squarzino Secondina,
Tibaldi, Venturella)
Il Consiglio approva.
Presidente
- Pongo in votazione l'oggetto n. 519:
Consiglieri presenti: 34
Votanti e favorevoli: 28
Astenuti: 6 (Bortot, Frassy, Lattanzi, Squarzino Secondina,
Tibaldi, Venturella)
Il Consiglio approva.
Presidente
- Pongo in votazione l'oggetto n. 675:
Consiglieri presenti: 34
Votanti e favorevoli: 31
Astenuti: 3 (Frassy, Lattanzi, Tibaldi)
Il Consiglio approva.
Presidente
- Con questo punto esauriamo i lavori per
oggi, il Consiglio è riconvocato domani alle ore 9,00.
La seduta è tolta.
---
La réunion se termine à 23 heures 57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK