Consiglio Regionale della Valle d'Aosta - Oggetto del Consiglio n. 2675 del 4 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2675 del 4 aprile 2017 - Resoconto
OGGETTO N. 2675/XIV - Interpellanza: "Interventi per la
risoluzione definitiva della problematica inerente la soppressione
del servizio di annuncio vocale della fermata dei mezzi pubblici
nella città di Aosta".
Rosset (Presidente)
- Punto n. 15 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Questa interpellanza giunge in
quest'aula a seguito delle sollecitazioni fatte dall'UICI e da
alcuni utenti che utilizzano i mezzi pubblici e che hanno
difficoltà visive molto importanti.
L'argomento fu portato in quest'aula già il 27 gennaio 2015 dal
collega Guichardaz. All'epoca lui chiese lumi all'Assessore di
allora rispetto a questo problema e l'Assessore rispose che presto
si sarebbe trovata una soluzione a questo problema sicuramente
molto importante. L'annuncio vocale delle fermate dava fastidio ai
residenti e si disse che in qualche modo si sarebbe trovata una
soluzione al più presto. Il problema è che dal 2015 ad oggi la
problematica non è stata risolta, anzi, in alcuni casi è
addirittura peggiorata. Da qui quindi la richiesta all'Assessore
attuale per capire se e quando - questa volta però con precisione -
si intende dare soluzione ad un problema che, secondo me, è del
tutto importante ed evidente, anche da un punto di vista di
civiltà. Il fatto che qualcuno poi si lamenti perché non può
dormire sull'autobus a me spiace, però penso che tra il fare dieci
minuti di sonno e avere il problema del non vedere le cose non
siano neanche da mettere una vicina all'altra, credo io. Mi sembra
pertanto opportuno che l'Amministrazione si faccia carico di tale
problema, e che soprattutto dica esattamente quando la questione
verrà risolta.
Presidente -
Ha chiesto la parola l'Assessore Restano,
per la risposta; ne ha facoltà.
Restano (PNV) -
Collega Cognetta, effettivamente di
questo argomento si era discusso già in precedenza nel 2015, a
seguito dell'interpellanza da lei ricordata.
Oggi lei si rivolge all'Assessorato per sapere come si intende
intervenire in merito. Devo dirle in tutta onestà che la risposta
che le fornirò è stata portata avanti dagli uffici e dall'Assessore
che mi ha preceduto; il mio coinvolgimento è limitatissimo, solo ad
una scarsa corrispondenza di questi giorni. Le dico che, a seguito
di incontri già avuti con l'Unione Italiana Ciechi e Ipovedenti,
tra l'Assessorato, il Comune di Aosta e la SVAP si era giunti tempo
addietro all'attivazione dell'annuncio sonoro esterno su tre linee
del servizio urbano di Aosta: navetta rossa, navetta verde e la
linea 3. Vi sono stati però dei problemi, data l'impossibilità di
fornire tutti gli altri mezzi della dotazione di questo avviso
sonoro esterno: ciò era dovuto al fatto che il costruttore era
fallito e quindi non vi erano più le componenti da installare su
tutti i mezzi. Nel corso degli ultimi mesi è però emersa
l'opportunità di estendere l'annuncio sonoro anche alle altre linee
di Aosta e dell'intera regione, e quindi è stata avviata
un'interlocuzione da parte degli uffici con l'UICI e le aziende
concessionarie per verificare la fattibilità della cosa e le
modalità più efficaci per procedere.
La soluzione verso la quale alla fine ci si è orientati è quella
che prevede di dotare la totalità dei mezzi circolanti, quindi
anche quelli extraurbani, del sistema di annuncio sonoro interno.
In generale tutti i mezzi già dispongono di un sistema di
diffusione sonora di bordo e della localizzazione GPS necessaria
per individuare la fermata successiva. È però necessario
implementare anche un sistema con i tracciati delle linee, con le
fermate georeferenziate e con i messaggi vocali preregistrati. In
questo modo il mezzo, all'approssimarsi della fermata individuata
tramite GPS, diffonderà l'annuncio corretto in maniera automatica.
Pertanto alla fine del mese di febbraio e all'inizio di marzo è
stata data indicazione alle aziende di procedere all'attivazione
dell'annuncio sonoro interno su tutti i mezzi.
Tenuto conto delle diverse marche, dei diversi tipi e dei
diversi allestimenti degli autobus circolanti in Valle d'Aosta,
questa attivazione avverrà con tempistiche diverse. La VITA S.p.A.
credo abbia già sistemato la questione a partire dal 3 di questo
mese. La SAVDA S.p.A., concessionaria del sub bacino Alta Valle e
di parte del sub bacino Bassa Valle, subappaltatrice di alcune
linee del sub bacino Centro Valle, lo farà tra un mese circa. La
SVAP, concessionaria del sub bacino Centro Valle, presumibilmente
lo farà entro l'inizio del prossimo anno scolastico, in ogni caso
entro la fine del 2017. La rete costituita dalle linee del
capoluogo risulta in effetti di più complessa implementazione del
sistema, a causa dei numerosi cambiamenti di tracciato che si
verificano per la continua presenza di cantieri e deviazioni
stradali. Cercheremo di vigilare sull'ottemperanza di quanto
detto.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
Sono contento che oggi su cinque
iniziative, una perlomeno abbia avuto una risposta precisa e
puntuale. Mi pare di aver capito - giusto per riassumere - che la
VITA sostanzialmente ha già attivato il servizio, perché il 3 vuol
dire che di fatto è già stato attivato; per quanto riguarda la
SAVDA sarà tra circa un mese, quindi l'aspettiamo per i primi di
maggio; per la SVAP entro l'inizio dell'anno scolastico, quindi da
settembre, oppure al massimo entro fine anno.
Io spero che lei mantenga fede, che controlli gli uffici e le
società concessionarie come ha detto, e noi controlleremo che lei
lo faccia. Se riusciamo ad arrivare alla fine e a dare questo
servizio una volta per tutte, potremmo almeno aver fatto una cosa
di coerenza e direi anche di giustizia all'interno della nostra
società.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK