Consiglio Regionale della Valle d'Aosta - Oggetto del Consiglio n. 1743 del 7 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1743 del 7 aprile 2011 - Resoconto
OGGETTO N. 1743/XIII - Approvazione di mozione: "Iniziative
per una tempestiva informazione sui fenomeni di diffusione della
criminalità organizzata nel tessuto socio-economico della
regione".
Mozione
Il Consiglio regionale della Valle d'Aosta/Vallée
d'Aoste
Premesso che:
- la Relazione annuale della Direzione Nazionale Antimafia,
resa nota nei giorni scorsi nelle sue linee generali da alcune
indiscrezioni della stampa, ha lanciato l'allarme sull'avanzata
della 'ndrangheta in Lombardia e, più in generale, nelle regioni
del nord;
- si tratta di un processo già segnalato anche nel corso di
recenti iniziative pubbliche promosse dalla Presidenza della
Regione nel quadro delle azioni di contrasto alla criminalità
organizzata, come la conferenza tenutasi a Palazzo regionale il 22
ottobre scorso, in occasione della quale il Questore di Aosta Dr.
Maurizio Celia aveva invitato a "tenere alto il livello di guardia
sulla 'ndrangheta anche in Valle d'Aosta, dove effettivamente
(....) è bene monitorare il fenomeno ponendo una certa attenzione a
eventuali impieghi di capitali di origine mafiosa";
- è d'altra parte preoccupante come purtroppo anche al nord
inizino a verificarsi casi di scioglimento di consigli comunali per
effetto di infiltrazioni di stampo mafioso, come avvenuto nei
giorni scorsi nel Comune di Bordighera, su proposta del Ministro
dell'Interno, Roberto Maroni, con comprensibile allarme e
turbamento delle popolazioni interessate;
- è essenziale che le nostre istituzioni siano vigili ed
attive nel prevenire fenomeni di diffusione della criminalità
organizzata e siano costantemente informate su eventuali rischi
riguardanti più da vicino il nostro territorio;
Considerando peraltro il carattere riservato del testo
complessivo della relazione rassegnata dalla Direzione Nazionale
Antimafia,
Impegna
Il Presidente della Regione e il Presidente del Consiglio a
promuovere nel più breve tempo possibile un incontro fra la
Direzione Nazionale Antimafia, i vertici delle istituzioni
regionali e la Conferenza dei capigruppo del Consiglio regionale
per una adeguata e tempestiva informazione sulle dinamiche in atto
e su eventuali possibili rischi di diffusione dei fenomeni mafiosi
rispetto all'economia, alla società e alle istituzioni della nostra
Regione.
F.to: Louvin - Bertin - Chatrian - Giuseppe Cerise - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
È stata resa nota qualche giorno fa nelle sue linee molto
generali, perché il documento non è divulgato in forma estesa ed ha
un carattere riservato, la relazione annuale della Direzione
Nazionale Antimafia e ci siamo soffermati su questo argomento
poiché, dalle notizie diffuse dalla stampa, essa contiene elementi
particolarmente inquietanti rispetto all'avanzata in particolare
della 'ndrangheta nelle Regioni del Nord. Siccome è un tema che
abbiamo avuto modo di approfondire per un'iniziativa della
Presidenza della Regione e della Questura di Aosta nel corso di una
relazione tenutasi qui, a Palazzo regionale, nello scorso ottobre,
e siccome non sono cadute nel vuoto le osservazioni del Questore,
secondo cui occorre tenere alto il livello di guardia sulla
'ndrangheta anche in Valle d'Aosta, dove effettivamente è bene
monitorare il fenomeno, riteniamo utile formulare la proposta di un
incontro che possa aprirsi alle autorità regionali e ai Capigruppo
del Consiglio regionale, per poter approfondire i risvolti che
possono interessare in particolare la nostra Regione su questa
vicenda.
È di pochi giorni fa la notizia che addirittura un Comune non
lontano da noi, Bordighera, che molti conoscono, ha avuto la sua
amministrazione locale oggetto di infiltrazioni. Le notizie che
riguardano l'avanzata della 'ndrangheta parlano di centinaia e
centinaia di cosiddetti "invisibili", di attivazione di nuclei e
anche di cellule che si diffondono e anche nel vicino Piemonte,
oltretutto, le manifestazioni di presenza in modi articolati non
sono mancate.
Pertanto esprimiamo molta preoccupazione su questo tema e
chiediamo che ci sia un adeguato coinvolgimento informativo delle
istituzioni regionali nelle forme possibili, attraverso un contatto
diretto al più alto livello con la Direzione Nazionale Antimafia
per poter avere - ovviamente nei modi riservati che si convengono -
le informazioni sulle ramificazioni che può avere questo fenomeno e
anche delle indicazioni utili su come poterci attivare, perché ci
sia la massima azione di prevenzione anche attraverso i passi
giusti che devono fare le amministrazioni in tutte le loro
articolazioni, per prevenire la diffusione di questo preoccupante
fenomeno prima che abbia radicamento effettivo.
Presidente
- Dichiaro aperta la discussione generale. Se
non ci sono interventi, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- Grazie Presidente.
Credo che la sollecitazione che il collega Louvin ha fatto sia
sicuramente da ritenere utile, che la difesa alta su questi temi
non sia mai troppa. Anche noi abbiamo appreso e letto le
indiscrezioni su quello che è il rapporto che - come è stato
ricordato - ha i suoi punti non conosciuti per quanto riguarda nei
dettagli, ma credo che tutto quello che viene fatto per meglio
conoscere i fenomeni, per agire per tempo e per prevenire sia
utile.
Noi - credo che il collega lo sappia - abbiamo cercato di
attivare tutti gli strumenti a livello di amministrazione per un
monitoraggio attento sotto il profilo dei lavori pubblici e di
tutte quelle attività più esposte - se vogliamo dire - ad eventuali
infiltrazioni. Il fenomeno è talmente ampio che sicuramente è una
delle attenzioni che devono essere sempre messe al primo posto,
quindi non abbiamo difficoltà ad aderire a questa iniziativa che
sicuramente potrà darci altri elementi di valutazione. Sottolineo
che finora - lo dico perché negli incontri e in tutto quello che è
stato esperito per cercare di capire la situazione era stato detto
- non ci sono attualmente, ripeto, dei fenomeni tali da considerare
un allarme come in altre Regioni. Questo non significa che non
possano esserci delle situazioni da prendere in seria
considerazione proprio per prevenire il fenomeno. Aderiamo quindi
alla richiesta.
Presidente
- Pongo in votazione la mozione in
oggetto:
Consiglieri presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK