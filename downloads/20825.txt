Consiglio Regionale della Valle d'Aosta - Oggetto del Consiglio n. 858 del 6 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 858 del 6 ottobre 2004 - Resoconto
OGGETTO N. 858/XII - Modificazione del Regolamento interno per
il funzionamento del Consiglio regionale.
"Articolo 1
(Modificazione del comma 5 dell'articolo 27)
Al comma 5 dell'articolo 27 del Regolamento interno del
Consiglio regionale è aggiunto, in fine, il seguente periodo: "Si
può derogare a tale preclusione nel caso di proposte di atti
amministrativi di particolare urgenza la cui mancata approvazione
comporti gravi conseguenze, anche economiche, per la Regione oppure
determini l'impossibilità a far fronte ad adempimenti soggetti a
termini di scadenza inderogabili fissati per legge.".
Articolo 2
(Modificazione del comma 8 dell'articolo 37)
Al comma 8 dell'articolo 37 del Regolamento interno del
Consiglio regionale è aggiunto, in fine, il seguente periodo: "Si
può derogare a tale preclusione nel caso di proposte di atti
amministrativi di particolare urgenza la cui mancata approvazione
comporti gravi conseguenze,
anche economiche, per la Regione
oppure determini l'impossibilità a far fronte ad adempimenti
soggetti a termini di scadenza inderogabili fissati per
legge.".
Article 1er
(Modification du cinquième alinéa de l'article 27)
À la fin du cinquième alinéa de l'article 27 du Règlement
intérieur du Conseil régional est ajoutée la phrase suivante: "Il
peut être dérogé à ladite disposition en cas de propositions
d'actes administratifs particulièrement urgentes dont la
non-approbation comporterait soit de graves conséquences,
éventuellement économiques, pour la Région, soit la violation des
délais de rigueur fixés par la loi pour l'acquittement de certaines
obligations.".
Article 2
(Modification du huitième alinéa de l'article 37)
À la fin du huitième alinéa de l'article 37 du Règlement
intérieur du Conseil régional est ajoutée la phrase suivante: "Il
peut être dérogé à ladite disposition en cas de propositions
d'actes administratifs particulièrement urgentes dont la
non-approbation comporterait soit de graves conséquences,
éventuellement économiques, pour la Région, soit la violation des
délais de rigueur fixés par la loi pour l'acquittement de certaines
obligations.".
Presidente - Come i colleghi sanno, nella seduta del 29 luglio
scorso il Consiglio regionale ha respinto il rendiconto per il 2003
del Casinò relativo alla Gestione straordinaria in liquidazione. La
Giunta regionale in una seduta di agosto ha riproposto al Consiglio
un atto, dove si chiede l'approvazione del bilancio del Casinò
relativo alla Gestione straordinaria in liquidazione. I colleghi
sanno che gli articoli 27 e 37 del Regolamento interno del
Consiglio regionale non consentono al sottoscritto l'assegnazione
alle commissioni consiliari, o comunque la sottoposizione all'esame
del Consiglio, di atti il cui contenuto riproduca quello di
proposte che precedentemente erano state respinte qualora non siano
trascorsi almeno 6 mesi dalla data in cui questi atti sono stati
respinti. In data 2 settembre 2004, tenuto conto delle conseguenze
gravi, anche di natura contabile e fiscale che la mancata
approvazione del bilancio potrebbe comportare, i Capigruppo Fedele
Borre e Giovanni Sandri mi hanno invitato a convocare la
Commissione per il Regolamento, questo al fine di introdurre una
deroga tecnica, seppure di validità generale, che, salvaguardando e
tenendo in conto lo spirito delle norme in vigore, consenta la
riproposizione di quegli atti amministrativi che sono soggetti a
termini di scadenza inderogabili di natura contabile, fiscale o
giuridica prima del termine attualmente stabilito. La Commissione
per il Regolamento, che è stata riunita 2 volte, dopo aver audito
sia il liquidatore, sia l'Assessore competente, il 30 settembre
2004, dopo un attento e approfondito esame della questione, ha
stabilito di portare all'esame di questo Consiglio una proposta di
modifica al Regolamento interno, che trovate allegato al punto, che
anche se è determinata da una situazione contingente, introduce una
deroga tecnica di validità generale alla norma attualmente in
vigore. Su questo argomento dichiaro aperta la discussione
generale.
La parola al Consigliere Nicco.
Nicco (GV-DS-PSE) - Con il voto del 29 luglio, voto di non
approvazione del rendiconto al 31 dicembre 2003 del Casino de la
Vallée, Gestione straordinaria in liquidazione, è emersa
manifestamente, anche se lo strumento non lo era... una situazione
di malessere, di "malaise" - come lo ha definito il Presidente -
all'interno della maggioranza. Situazione determinata credo da
questioni di varia natura, alcune generatesi probabilmente al tempo
stesso della costituzione del Governo regionale e poi mai
compiutamente risolte, anzi forse accentuatesi. Il fatto che
l'espressione di tale malessere sia avvenuta sul punto specifico
del bilancio del Casinò, piuttosto che su un'altra questione, ha
nel contempo generato uno specifico problema relativo all'atto in
sé, problema di carattere amministrativo. Credo però che la
maggioranza abbia fatto bene ad affrontare in primo luogo la
questione di natura politica, promovendo nella sede propria, ovvero
in questo Consiglio, nella seduta del 22 settembre, un dibattito in
merito, con l'inserimento di uno specifico punto all'ordine del
giorno e presentando una risoluzione che lo concludesse con un
esplicito voto. Ciò fatto, data cioè una risposta al problema
politico, si tratta di dare una risposta anche alla seconda
questione, al problema di carattere amministrativo.
I colleghi Borre e Sandri, a nome della maggioranza, non essendo
stata individuata un'altra via per risolvere celermente la
questione, una via migliore, hanno formulato la nota proposta e
cioè un intervento ad hoc sul Regolamento - sarebbe ipocrita
nasconderlo -, ma che ha anche una valenza più generale per
situazioni analoghe che dovessero in seguito presentarsi. In merito
alle modifiche al Regolamento, vorrei dire intanto - lo ricordava
bene il collega Salzone in commissione - che il Regolamento non è
un "tabù" intangibile, è uno strumento che va all'occorrenza
necessariamente aggiornato e messo a punto. Quando e con quale
impulso? Una strada per le modifiche è espressamente indicata dal
Regolamento stesso all'articolo 32:
"La Commissione per il
Regolamento propone le modificazioni e le aggiunte che l'esperienza
dimostra necessarie"
, cioè i casi concreti che si presentano di
volta in volta nel corso dei nostri lavori, e, anche se non fosse
il Regolamento, direi che sarebbe la logica ad indicarci questa
strada. Quando mi accorgo di una carenza regolamentare? Quando mi
scontro con un problema specifico. Vi è poi anche una seconda via
per proporre delle modifiche al Regolamento: quella di un
ragionamento teorico, di principio, su una data questione; via che
non è in contrasto con la prima, ma complementare. Provando allora
a fare astrazione per un attimo dal contesto specifico in cui
questa via è stata indicata - contesto fortemente caratterizzato da
un punto di vista politico -, provando a ragionare in modo
asettico, credo che non la si possa considerare in sé come una
riprovevole anomalia o come un "vulnus". Lo sarebbe stato se non si
fosse prima affrontata, con il passaggio consiliare, la questione
politica, se si fosse operato surrettiziamente mascherando una
questione politica con una modifica regolamentare; allora certo
avrebbe assunto un carattere del tutto diverso, ma questo non è
stato, il percorso seguito è stato un altro e io credo sia stato
compreso e che proprio perciò sia possibile ora realizzare su
questa proposta di modificazione quell'altra essenziale condizione
per le modifiche, ovvero la ricerca e la realizzazione della più
ampia condivisione all'interno di questa Assemblea. Lo svolgimento
dei lavori della Commissione per il Regolamento mi sembra andare in
questo senso. Si è definito lì, assieme, un percorso per acquisire
tutti gli elementi utili ad assumere una motivata decisione, per
chiarire in particolare il passaggio centrale su cui si fondava la
richiesta dei colleghi Borre e Sandri, che era appunto la
preoccupazione che la mancata approvazione del bilancio comportasse
una paralisi delle operazioni di liquidazione con evidenti, gravi
conseguenze anche di natura contabile e fiscale.
Abbiamo fatto un percorso senza forzature nei tempi, con una
prima audizione dell'Assessore Marguerettaz, con il completamento
dell'analisi comparata con la situazione di tutte le altre regioni
dei due rami del Parlamento, con l'acquisizione della
corrispondenza intercorsa fra la Gestione straordinaria e le
istituzioni regionali, con l'audizione del liquidatore in quanto
estensore del primo esercizio della Gestione straordinaria, con una
seconda audizione dell'Assessore e con l'impegno a valutare
ulteriormente una proposta emendativa formulata in commissione e
che sarà riproposta in aula. Commissione in cui, in un passaggio
comunque delicato e difficile, vi è stato da parte di tutti,
maggioranza ed opposizione, pur nel rispetto e nell'esercizio dei
rispettivi ruoli, un atteggiamento che a me è parso costruttivo e
responsabile ed è proprio su tale presupposto, del metodo di
lavoro, condiviso, instaurato su questa specifica questione, che la
commissione ha posto positivamente le basi per proseguire il lavoro
di revisione del Regolamento.
I colleghi dei gruppi "La Casa delle Libertà" e "Stella Alpina"
hanno già sottoposto all'esame della commissione una prima serie di
proposte, sulle quali si è dato mandato ai competenti servizi del
Consiglio di predisporre per la prossima riunione della commissione
i relativi "dossier" di natura tecnica, con l'impegno nel contempo
da parte dei vari gruppi di fare ognuno le proprie valutazioni
politiche, onde poter celermente giungere ad una decisione in
merito, come pure vi è stato l'impegno di tutti di "porre sul
tappeto" in tempi ragionevoli eventuali altre indicazioni di
modifica di ordine generale o particolare, al fine di completare
quello "screening" che già il Presidente Perron aveva richiesto
agli uffici, e che mi pare sia a buon punto, per effettuare una
ricognizione dei possibili punti di accordo da riunire in un primo
blocco di proposte da portare poi all'esame del Consiglio.
Ritengo infine che questa vicenda debba essere l'occasione per
qualche considerazione, peraltro non nuova, sulle funzioni del
Consiglio. La legge 21 dicembre 1993 al comma 4 dell'articolo 8 -
su cui si era soffermato in Commissione anche il collega Riccarand
- stabilisce che Gestione straordinaria presenti il bilancio
annuale di esercizio all'approvazione di questo Consiglio. Quale
reale possibilità ha avuto in questi anni il Consiglio per entrare
nel merito del bilancio di esercizio di un'istituzione di diritto
privato, per capire cosa c'era realmente dietro quelle cifre? Chi
possiede gli strumenti tecnici, le strutture, le necessarie
relazioni dirette con quella istituzione per farlo, per capire se
quelle cifre nascondessero qualche "bomba" - il termine non è mio -
e, se così era, per disinnescarla? Certamente più il Governo che
non il Consiglio. Indicare quale referente il Governo e non il
Consiglio voleva forse dire espropriare il Consiglio delle sue
funzioni, andare in una direzione opposta a quella che tutti
auspichiamo? Credo di no, niente affatto, altri sono gli atti con i
quali il Consiglio esercita il ruolo che gli è proprio: ruolo
normativo, di indirizzo politico, di controllo. Reputo allora che
anche da questa vicenda non possa non venire un impegno alla
ridefinizione dei ruoli del Consiglio e del Governo. Ritengo
personalmente che tutto ciò che attiene all'attività gestionale ed
amministrativa in senso stretto, quando non sia strettamente
connessa alle funzioni di indirizzo politico, non possa non essere
di competenza e responsabilità a pieno titolo, esclusiva, del
Governo e, se così è, mi pare urgente riproporre un esame della
legge 7 dicembre 1979 n. 66, ponendo come "bussola" l'articolo 26
dello Statuto - o, meglio, la prima parte di quell'articolo - che
indica chiaramente nell'esercizio delle funzioni normative il
compito essenziale del Consiglio. Esame peraltro a suo tempo già
avviato con la costituzione nel 1999 di un apposito gruppo di
lavoro misto: Direzione affari legislativi del Consiglio,
Segreteria del Governo. Gruppo che dovrebbe essere ricostituito e
che, siccome la materia penso interessi il Consiglio in tutte le
sue componenti politiche, dovrebbe opportunamente essere
"incardinato" presso la I Commissione.
Président - La parole au Conseiller Frassy.
Frassy (CdL) - Nell'intervenire nella discussione generale
riguardante tali ipotesi di modifica al Regolamento non si può non
fare anche un riferimento a quelle cause che hanno generato questo
tipo di problematica, che ci porta oggi a discutere di modifiche al
Regolamento, lo ha correttamente sottolineato il Presidente Perron
nell'introdurre l'argomento, lo ha doverosamente ripreso il collega
Nicco. Qualche riflessione va fatta, anche in chiave forse più
politica rispetto a quanto non sia stato fatto negli interventi
precedenti, puntualmente tecnici.
È evidente che la situazione creatasi a fine luglio ha avuto dei
riflessi non solo politici, ma anche sostanziali. Come Commissione
per il Regolamento, alla quale partecipo, ci siamo posti la domanda
se fosse opportuno o meno entrare nel merito della causa scatenante
e infatti abbiamo audito l'Assessore alle finanze e il liquidatore
della Gestione straordinaria per capire cosa sarebbe accaduto
nell'ipotesi in cui non si arrivasse a sbloccare questa situazione.
La sensazione politica che abbiamo ricavato dall'audizione
soprattutto del Ragionier Bo è di una situazione di disagio, ma non
del Ragionier Bo, che sicuramente lo sta provando, ma di disagio
anche da parte dei componenti della Commissione per il Regolamento
che hanno ascoltato il disagio del liquidatore. Liquidatore che ha
iniziato a scrivere pochi giorni dopo che la notizia di quella
votazione che aveva bocciato il bilancio della Gestione
straordinaria divenne di pubblico dominio e che ha continuato a
scrivere fino a qualche settimana fa non ottenendo mai risposte dal
livello politico, tanto che il liquidatore ha dichiarato in maniera
non "addolcita" di sentirsi senza copertura politica. Il problema
di fondo che il liquidatore ha evidenziato cioè non era solo quello
inerente la carenza di liquidità, ma soprattutto quello di non
avere più "l'ombrello politico" che desse copertura agli atti che
avrebbe dovuto assumere come liquidatore. Penso allora questa volta
debba essere fatta la riflessione sul concetto di responsabilità
politica. Il problema di luglio è nato all'interno delle fila della
maggioranza, anche perché i franchi tiratori sono voti mancanti
alla compagine che governa. Oggi il Consiglio regionale è chiamato
a "correre ai ripari" sulla situazione sostanziale, che, per essere
gestita con tempi compatibili con procedure complesse, non può fare
a meno di una modificazione del Regolamento consiliare.
Penso che la prima considerazione sia sull'assunzione delle
responsabilità. Avevamo dichiarato fin dall'inizio che non avremmo
accettato "colpi di mano", che, se vi erano delle questioni
regolamentari, dovevano essere affrontate facendo riferimento alla
Commissione regolamentare, che dovevano essere verificate eventuali
strade alternative e che bisognava capire quali erano i meccanismi
da cambiare che non facessero saltare l'impianto delle regole. Noi
non abbiamo responsabilità di governo, di conseguenza ci potrebbe
venir facile dire che il problema non ci riguarda, nel senso che la
questione concerne il Governo. Il Governo si è trovato in questa
situazione perché la sua maggioranza ha operato delle scelte
diverse; di conseguenza, ci verrebbe la sensazione di dire:
"risolvetevelo da voi il problema!". Riteniamo però che questo
ragionamento denoterebbe da parte nostra una mancanza di
responsabilità e, visto che non abbiamo mai sostenuto la filosofia
del "tanto peggio, tanto meglio", reputando che vi siano degli
interessi che debbano accomunare sia chi ha responsabilità di
governo, sia chi non ce l'ha, sin dalle prime battute in quella
Commissione per il Regolamento abbiamo cercato di capire il
problema e di proporre delle soluzioni che tenessero conto del
particolare, ma che non stravolgessero nella sostanza un certo
schema regolamentare; infatti, abbiamo presentato in quella
commissione degli emendamenti a modifica di quel testo, che sono
poi stati recepiti nel testo d'aula che oggi stiamo discutendo.
Avevamo peraltro detto che quel testo d'aula così come era,
nonostante le nostre modifiche, era un testo che non ci piaceva,
perché si correva il rischio sul caso particolare di derogare a
quello che per noi rimaneva un principio importante; avevamo di
conseguenza formalizzato un secondo emendamento che era rimasto
all'attenzione delle componenti di maggioranza. Ripresentiamo gli
articoli che oggi sono oggetto di modifica nel testo che avevamo
ipotizzato in Commissione per il Regolamento, perché riteniamo che,
se è richiesto un atto di assunzione di responsabilità, questa
responsabilità deve essere coerente con il problema; di
conseguenza, ci assumiamo la responsabilità di creare i presupposti
regolamentari per la governabilità, ma la responsabilità di
governo, che non è la responsabilità "dell'agibilità"... alle
regole necessarie alla governabilità, le deve dare la Giunta, la
maggioranza. Anche andando a modificare questa norma nel senso che
a breve illustrerò, è evidente che la responsabilità di governo che
questa Giunta e questa maggioranza hanno dato negli ultimi tempi è
tutt'altro fuor che esemplare e, quando dico "responsabilità di
governo", Assessore Marguerettaz, mi rivolgo a lei in questa
vicenda, perché lei l'ha subita e patita, ma sul Casinò lei deve
rendersi conto che delle decisioni vanno assunte e vanno assunte
nelle sedi che sono deputate ad assumere quelle decisioni! Nel dare
la nostra disponibilità a "rimettere in carreggiata" il percorso
della liquidazione della Gestione straordinaria auspichiamo che
lei, Assessore, si faccia carico delle responsabilità di governo,
che prenda delle decisioni, che esca dai ricatti politici che la
sua parte politica le ha fatto "digerire", fino allo "sgambetto" di
quella notte di luglio sulle vicende del Casinò, anche perché,
superata questa "impasse", non ci saranno più altre attenuanti a
suo favore o a suo discarico.
Abbiamo letto la deliberazione della Giunta di questa mattina: è
una deliberazione che non dice nulla, perché sul Casinò lascia
l'intera competenza a lei, Assessore, ribadendo che il Presidente
della Regione ha un ruolo di coordinamento. Penso che tutti i
colleghi siano consapevoli che, al di là delle materie assunte in
gestione diretta da parte della Presidenza, su tutte le altre
materie vi sia un compito di coordinamento da parte del Presidente
della Regione in virtù della collegialità delle decisioni che
sovrintendono all'organo esecutivo, alla Giunta regionale, perciò
la deliberazione di stamani non ha portato novità significative;
probabilmente ha fatto un po' di "fumo" che era necessario
all'interno delle fila della maggioranza o, meglio, all'interno
dell'"Union Valdôtaine". Sappiamo che i segnali di "fumo" hanno
sempre caratterizzato le comunicazioni fin dagli albori
dell'umanità, probabilmente l'"Union Valdôtaine" continua a
comunicare con segnali di "fumo". Noi auspichiamo che queste
comunicazioni portino a delle decisioni e al rispetto di certe
procedure.
Nel testo dell'emendamento che si sta distribuendo chiediamo di
limitare la "finestra" che verrebbe aperta dalle modifiche indicate
nel testo d'aula. Avevamo già ottenuto in Commissione per il
Regolamento che tale previsione venisse limitata solo agli atti
amministrativi, come recita il testo oggi all'esame dell'aula, e
che di conseguenza venisse preclusa la possibilità di riportare gli
atti regolamentari e gli atti legislativi in aula prima dei 6 mesi.
Ritenevamo però - e questo è il motivo per il quale abbiamo
presentato l'emendamento - che la dizione
"anche economiche"
lasciasse una discrezionalità molto ampia; di conseguenza,
chiediamo che la particolare urgenza in riferimento alla mancata
approvazione degli atti amministrativi comporti gravi conseguenze
giuridiche ed economiche. Non vogliamo che si innestino delle
"speculazioni", in senso positivo del termine, di filosofia
politica, cioè che atti amministrativi con semplicemente delle
aspettative politiche all'esterno di questa Amministrazione possano
essere riportati prima dei 6 mesi in aula. Reputiamo anche che il
prosieguo - che abbiamo cassato nel nostro testo alternativo -:
"oppure determini l'impossibilità a far fronte ad adempimenti
soggetti a termini di scadenza inderogabili fissati per legge"
si presti ad interpretazioni abbastanza ampie e possa portare prima
dei 6 mesi in aula una serie di situazioni che in questo momento
forse ci sfuggono, ma che sono molto più ampie rispetto a quella
che ha dato origine a questa vicenda.
Riteniamo di esserci dimostrati disponibili a confrontarci sul
"terreno" delle regole, nel rispetto delle procedure che
sovrintendono al cambiamento delle stesse... e anche all'impegno
che il Presidente Perron si è assunto di proseguire un'analisi su
una serie di situazioni che vanno modificate nel Regolamento e che
hanno anche penalizzato chi dai banchi di opposizione ha
l'intendimento di fare proposte e di essere propositivo, perciò su
tale percorso e su questo testo il nostro gruppo è disposto ad
assumersi una responsabilità che possa rimettere in gioco le regole
di governabilità, su un testo diverso la nostra indisponibilità
sarebbe totale.
Président - La parole au Conseiller Fey.
Fey (UV) - Voglio dire solo due parole sul Regolamento interno
del Consiglio. Questo mio breve intervento mi sembra opportuno per
porre l'accento su un fatto di grande rilevanza che accadrà oggi in
quest'aula: la modifica del Regolamento interno dell'Assemblea, che
consentirà di riesaminare il bilancio del Casinò di Saint-Vincent,
Gestione straordinaria in liquidazione. Questa decisione è
sostanzialmente condivisa da più aree politiche di maggioranza e di
minoranza, in particolare "La Casa delle Libertà" dimostra elevato
senso di responsabilità che in modo trasversale caratterizza il
Consiglio regionale. È la migliore dimostrazione di come, pur da
punti di vista che rimangono ben distinti, questa Assemblea è in
grado di ritrovare un'unità di intenti laddove una mancanza di
approvazione comporti gravi conseguenze, anche economiche, per la
Regione e la vicenda del Casinò è in modo inequivocabile un tema
per il quale le battaglie politiche non possono e non devono
combattersi sulle teste, in primo luogo, dei lavoratori del Casinò
e, in definitiva, sui Valdostani che legittimano la nostra presenza
in quest'aula. Sento di poter affermare che troppo spesso la
complessità degli equilibri e delle regole della politica rischiano
di farci perdere di vista il nostro vero obiettivo, che è quello di
rispondere concretamente alle aspettative della comunità
valdostana, un rischio che oggi è stato evitato brillantemente
riportando questa Assemblea su una rotta più efficace e rispettosa
dei cittadini.
Président - La parole au Conseiller Riccarand.
Riccarand (Arc-VA) - Ritengo che, da un punto di vista politico,
questa vicenda si presti a una sottolineatura fortemente critica,
perché qui la situazione è quasi paradossale, nel senso che abbiamo
una maggioranza molto ampia con 22 voti, che non riesce a portare
in approvazione - perché si divide - un proprio provvedimento e poi
qual è la soluzione che viene portata avanti "a spron battuto" per
risolvere il problema? È quella di andare a modificare il
Regolamento consiliare. Si tratta di una procedura che, dal punto
di vista politico, va pesantemente stigmatizzata, cioè non siamo
assolutamente d'accordo con i presupposti che stanno dietro a
questa manovra.
Nella lettera dei Capigruppo dei "DS" e "Union Valdôtaine", che
hanno proposto questa modificazione del Regolamento, si dice:
"ritenuto che la mancata approvazione del bilancio comporta di
fatto una paralisi delle operazioni di liquidazione con gravi
conseguenze di natura contabile e fiscale, proponiamo di modificare
il Regolamento in modo che quello che fino a ieri non si poteva
fare, adesso si possa fare"
. Questo non è assolutamente
accettabile - cioè che si pensi di risolvere problemi nati
all'interno della maggioranza con modifiche di regole che sono
patrimonio comune - e che lo si faccia in modo unilaterale è un
fatto molto negativo, poi si può accettare tutto ma, se è questo il
punto di partenza, nessuno poi ci garantisce, perché di qui a 6
mesi, o 1 anno la logica può essere la stessa, per cui si può
affrontare qualsiasi eventuale nuovo "intoppo" in termini di
modifiche al Regolamento. Sottolineo che questo è un punto sul
quale nessuno aveva mai proposto modifiche regolamentari, perché
mai era stato individuato come un punto critico il fatto che si
dicesse che un provvedimento bocciato dal Consiglio per 6 mesi non
può essere riesaminato; del resto, capita talmente raramente... e
non dovrebbe capitare a maggior ragione adesso che vi è una
maggioranza così ampia, quindi ci sembra paradossale. Questo è il
presupposto per cui diciamo intanto politicamente che non possiamo
condividere tale operazione.
Se poi entriamo nel merito, è vero che in commissione abbiamo
sentito l'Assessore, il liquidatore, anche se devo dire fra
parentesi - e chi è stato in commissione lo sa - che lo abbiamo
potuto fare a fatica, in quanto la richiesta da me avanzata di
sentire il liquidatore è stata accettata con estrema fatica, perché
si è cercato in ogni modo di evitare anche quel passaggio, dato che
comportava il rinvio di una decisione che avrebbe dovuto essere
immediata in commissione, però quell'audizione del liquidatore è
stata molto utile perché ha chiarito dei fatti importanti. Qui e
anche in commissione è stato più volte detto che il problema di
fare in fretta, di ritornare con un bilancio in Consiglio era una
questione essenzialmente di liquidità, perché il liquidatore ha un
bilancio deficitario, ha bisogno di risorse e, per avere queste
risorse, bisogna approvare il bilancio, perché la Giunta e il
Consiglio facciano dei provvedimenti di ripianamento del deficit e
per reintegrare il liquidatore nelle sue disponibilità finanziarie.
Abbiamo verificato che questo non è assolutamente vero, che il
problema non è di carattere finanziario; non solo, abbiamo appreso
dal liquidatore che egli - e lo ha poi confermato l'Assessore -
deve ancora incassare oltre 1 milione di euro già deliberati dalla
Giunta regionale rispetto alla gestione dei bilanci precedenti,
però non ancora erogati. L'Assessore ci ha detto che non sono stati
erogati perché il liquidatore non ne ha bisogno, quindi non esiste
un problema di liquidità e di esigenza finanziaria; del resto, lo
stesso liquidatore nelle lettere che abbiamo potuto acquisire dice
ad un certo punto che il voto negativo del Consiglio sul bilancio
lo ha messo in estrema difficoltà, tant'è vero che lui non può
proseguire prudenzialmente le azioni di liquidazione: non dice che
lui non le può fare, afferma che non le può continuare
prudenzialmente e questo è molto importante, perché lui non è
"tecnicamente impedito", ma si trova in grossa difficoltà perché la
bocciatura del bilancio lo ha messo in una situazione di difficoltà
di non "copertura politica". È questo che ci ha fatto capire il
liquidatore, perché ha voluto evidenziare in modo molto chiaro che
il suo problema è stato anche di aver inviato una serie di lettere
- di cui abbiamo avuto copia - al Presidente del Consiglio,
all'Assessore e al Presidente della Regione, di cui, a parte una,
non ha mai ricevuto risposta. È qui che è nato il problema grave,
perché un liquidatore che si trova con il bilancio bocciato, al
quale non gli vengono spiegate neanche esattamente le motivazioni
di questa bocciatura, al quale non gli viene data una copertura
rispetto alla prosecuzione della sua attività... è chiaro che lui
dice: "io non faccio più niente e blocca tutto quanto" ma, se vi
fosse stato e vi fosse un intervento di sostegno adeguato da parte
dell'organo di governo, il liquidatore poteva proseguire la sua
attività, sapendo che forzatamente si arriverà all'approvazione del
bilancio. Non era la questione del mese in più o del mese in
meno... e la dimostrazione di questo fatto ce l'abbiamo direi quasi
matematica, perché il bilancio della Gestione straordinaria del
2002 non è stato approvato a luglio 2003, ma nel gennaio 2004 e il
liquidatore ha continuato a svolgere la sua attività
tranquillamente; quindi non vi era una situazione di emergenza, per
cui di corsa bisognava il primo Consiglio utile convocare la
commissione e modificare il Regolamento, non è assolutamente così!
Chiaramente vi era uno stato di agitazione, di difficoltà, di
disagio da parte del liquidatore, perché non capiva cosa stesse
succedendo, non capiva quali erano le intenzioni politiche, non si
sentiva sorretto a livello politico: questa è la realtà! Lui ha
voluto più volte dirci in audizione - ed è verbalizzato - che non
ha ricevuto risposta alle lettere da lui indirizzate
all'Amministrazione regionale e questo è paradossale e grave. Non è
che vi fosse quindi tutta questa urgenza, si poteva riunire la
commissione con molta più tranquillità, accorpare l'esame di tale
punto specifico con altri punti più importanti e forse più urgenti
di modifica del Regolamento e fare un ragionamento più sereno;
questo è il percorso che si doveva fare, quindi non condividiamo la
fretta con cui anche oggi si è voluto portare - con iscrizione
d'urgenza - tale provvedimento al Consiglio.
Vi è poi un altro aspetto che non condividiamo: il metodo di
fondo, perché qui "mettiamo mano" al Regolamento. Vi sono due
aspetti di metodologia che non vanno bene. Il primo è che "mettiamo
mano" solo a questo punto specifico; è vero che è venuto fuori, ed
è positivo, l'impegno di andare a rivedere anche altri aspetti, vi
erano anche delle proposte, ma per il momento sono state
accantonate perché, in realtà, quello che si vuole modificare
adesso è solo quel punto, quindi si affronta un solo aspetto,
prescindendo da tutta un'altra serie di aspetti. Possiamo anche
capire che vi possa essere una discussione e alla fine si formi una
maggioranza, ma qui ci si è mossi con una decisione di maggioranza
di imporre un certo tipo di scelta secondo una metodologia
inaccettabile, perché il Regolamento deve essere un qualcosa di
condiviso, quindi anche sulle modifiche va cercata una convergenza
ampia, perché il Regolamento del Consiglio è un patrimonio comune,
sono delle regole che ci diamo e non sono delle regole che possono
essere decise e modificate "a colpi di maggioranza". Si può
tecnicamente fare, ma non è un modo corretto di gestire il
Regolamento del Consiglio e, purtroppo, secondo noi, siamo in
questa situazione e anche sotto tale aspetto critichiamo.
Se vogliamo prescindere dal contesto del ragionamento politico,
dalla non urgenza di questo provvedimento e dal modo - che non ci
convince affatto -, nel merito, per quanto riguarda la proposta di
modifica, è chiaro che non riteniamo affatto scandaloso si possa
mettere in discussione anche quel termine di 6 mesi, ci si può
ragionare sopra. Abbiamo visto anche quello che succede nelle altre
regioni e negli altri Consigli regionali, che esiste un principio
generale in tutti i casi in cui il vincolo dei 6 mesi vale per i
provvedimenti legislativi, mentre, per quanto riguarda gli atti
amministrativi, vi è una situazione più variegata: vi sono le
regioni che hanno i 6 mesi, altre senza dei limiti, altre ancora
con altri limiti. Effettivamente, non è scandaloso che si voglia
introdurre una tempistica diversa, una preclusione diversa fra
provvedimenti legislativi e provvedimenti amministrativi, a parte
il fatto che il nostro Regolamento ha già una deroga su alcuni atti
amministrativi: le nomine, quindi è già stato prevista, perché si
conosceva il problema. Se si fa questa differenziazione fra atti
amministrativi e atti legislativi però, secondo noi, è fondamentale
che si stabilisca un termine minimo anche per gli atti
amministrativi: se per gli atti legislativi è di 6 mesi, si
stabiliscano 3 o 4 mesi per gli atti amministrativi, ma non che un
provvedimento possa ritornare immediatamente nel Consiglio
successivo a quello in cui è stato bocciato, anche per serietà nel
modo di lavorare, per senso di responsabilità di chi vota in
Consiglio regionale. Noi quindi abbiamo proposto in commissione un
emendamento, che riproporremo anche all'aula, nel quale - quanto
meno se si vogliono modificare questi termini - si prevede un
termine di 3 mesi, in modo che non vi sia la possibilità di
riportare subito in Consiglio un provvedimento respinto dal
Consiglio.
Président - La parole au Conseiller Sandri.
Sandri (GV-DS-PSE) - Oggi stiamo affrontando un problema
estremamente delicato: quello del Regolamento, in qualche modo la
"Costituzione" di questo Consiglio, il modo con cui ci siamo
impegnati a funzionare. È un problema che deve essere "trattato con
i guanti" e credo si possa dire che, pur in una fase molto
difficile della politica, tale argomento sia stato trattato con la
dovuta delicatezza da parte di un ampio schieramento del Consiglio.
Penso che la proposta di modificazione effettuata al Consiglio sia
una proposta seria, una proposta che adegua tale Regolamento non
solo in merito al caso specifico, ma dia una prospettiva che può
essere utile in molti altri casi; quindi il caso specifico ci ha
fatto capire come questa norma poteva essere di ostacolo al buon
funzionamento della massima istituzione regionale. Abbiamo fatto
questa proposta, che naturalmente è stata dibattuta, in questo
senso apprezzo il contributo proveniente da "La Casa delle
Libertà", che ha presentato degli emendamenti ragionevoli e in
grado di migliorare tale testo, in modo che sia chiaro, ad esempio,
che la mancata approvazione può portare a gravi conseguenze
economiche e giuridiche. La dizione che avevamo messo era forse più
generica, poteva forse dare adito a qualche perplessità o male
intendimento. Credo si possa concordare con questa definizione che
viene proposta dai colleghi, apprezzandola proprio come sforzo per
un migliore risultato finale. Penso sia questo il metodo che si
dovrà usare nei prossimi mesi quando affronteremo le altre parti
del Regolamento, nel senso che credo sia chiesto a ciascuno di noi
in questo Consiglio di portare il proprio contributo, perché vi
sono anche altre parti che devono essere migliorate.
Cito solo due temi su cui il confronto fra maggioranza ed
opposizione dovrà portare dei "frutti" positivi: il problema dei
revisori dei conti, so che vi sono già proposte provenienti da
varie parti politiche che indicano strade migliorative rispetto
alla situazione attuale; così come, per esempio, una valutazione
sul numero legale con cui la stessa Commissione per il Regolamento
debba operare, perché il Regolamento attuale non è così preciso in
termini di condivisione dei lavori. Ritengo che, se tutti mettiamo
un po' di buona volontà, si possa... anzi possiamo già dire che si
è verificata su questo tema un'ampia convergenza e mi dispiace che
l'unico che non se n'è accorto è il Consigliere dell'"Arcobaleno",
che richiede una convergenza ampia, dove l'unico che non converge è
lui. Faccio un appello al gruppo perché capti questa atmosfera che
si è creata fra i gruppi consiliari e voglia contribuire con
proposte precise al miglioramento del Regolamento e del
funzionamento del Consiglio. Concludendo, anche a nome della
maggioranza, dichiaro che possiamo accettare gli emendamenti
presentati da "La Casa delle Libertà".
Président - Je n'ai pas d'autres collègues qui s'inscrivent à
parler. Je ferme la discussion générale.
La parole au Conseiller Salzone, pour déclaration de vote.
Salzone (FA) - Intervengo brevissimamente. Come avevamo già
detto in commissione - ringrazio il collega Nicco di averlo
ricordato e anche il collega Sandri -, abbiamo cercato di far
rilevare l'importanza della Commissione per il Regolamento: quando
si va a modificare gli articoli del Regolamento deve essere un
fatto ben ponderato e lo abbiamo sottolineato più volte.
Detto ciò, rispetto al fatto specifico, abbiamo preso atto che
la mancanza dell'approvazione del rendiconto della Gestione
straordinaria è stato un atto politico, che è stato più volte
esplicitato in quest'aula e che non sto a risottolineare. A riprova
di questo, se cioè non fosse stato così, credo che il Rag. Bo,
liquidatore della Gestione straordinaria, avrebbe dato per primo le
dimissioni, così non è stato. Abbiamo preso atto però che il
liquidatore, rispetto ad una bocciatura del bilancio, non può
operare, perlomeno così ci è stato riconfermato dalle diverse
audizioni che abbiamo avuto e in questo discordo dal ragionamento
portato avanti dal collega Riccarand: a mio avviso, vi sono fatti
di opportunità e di etica che non consentono, di fronte alla
bocciatura di un bilancio, di poter operare, non fosse altro perché
in quel caso la responsabilità del liquidatore sarebbe tale da non
consentire di andare in quella direzione. Abbiamo anche detto che a
questo punto la modifica del Regolamento diventava un fatto
importante per consentire al liquidatore di operare su tutte le
cose che devono essere fatte, con eventuali contenziosi che
potrebbero aggravare la situazione economica della gestione stessa,
per cui questo fatto ci ha portato a ragionare in senso positivo,
ovvero che andare a modificare il Regolamento per noi in tal caso
non è una cosa traumatica. Abbiamo già ribadito in altri interventi
che il Regolamento ha dei punti che devono essere discussi e
modificati; quindi il fatto di poter migliorare il regolamento ci
consente di dire che la modifica è a questo punto opportuna.
Sono già stati citati alcuni dei temi di modifica al Regolamento
che dovranno essere discussi, peraltro in commissione si è parlato
della disponibilità di andare a discutere nel più breve tempo
possibile il Regolamento stesso: per esempio, il tema dei revisori
dei conti, ma soprattutto la questione del numero legale della
commissione stessa, sono due aspetti di fondamentale importanza;
per questo, come abbiamo già detto in commissione rispetto alle
proposte del gruppo "La Casa delle Libertà", di modifica al
Regolamento, trovando la convergenza con la maggioranza, ci trova
consenzienti.
Président - La parole au Conseiller Viérin Marco.
Viérin M. (SA) - Intervengo molto brevemente. I colleghi hanno
già analizzato questo aspetto sia dal punto di vista politico che
amministrativo. Politicamente si è scelta questa strada per
risolvere altri problemi, qualcuno come il Consigliere Riccarand
dice che non ci potrebbero essere; io, parlando al condizionale,
ritengo che probabilmente qualche problemino ci sarebbe se non
andassimo ad approvare il bilancio del Casinò e le differenze ci
sono state spiegate anche in commissione.
Sull'argomento condividiamo gli emendamenti proposti da "La Casa
delle Libertà", anche perché nel merito ci siamo confrontati in
commissione; il mio intervento era soprattutto per ricordare
l'accordo che si è preso di rivedere a fondo il Regolamento almeno
su alcuni aspetti, li hanno già citati i colleghi intervenuti prima
di me, i temi che ci premono di più sono: quello delle maggioranze
qualificate, e non solo per la commissione, in quanto vi sono
aspetti che riteniamo vadano approvati in quest'aula o in
Commissione per il Regolamento a maggioranza qualificata; poi
quello dei revisori dei conti, del quale avevamo dibattuto all'atto
dell'approvazione del conto consuntivo del 2003, quando avevamo
proposto un ordine del giorno che è stato approvato dal Consiglio,
quindi è anche un impegno verso tutta l'Assemblea. Abbiamo chiesto
anche dei tempi brevi, nel senso di non andare a portare alcune
modifiche al Regolamento da qui a 2 anni, quindi l'impegno deve
essere almeno in questi prossimi mesi di affrontare tutta la
tematica.
Président - Je soumets au vote l'amendement du groupe
"Arcobaleno", dont je donne lecture:
Emendamento
Il testo fra virgolette degli articoli 1 e 2 è sostituito dal
seguente:
"Nel caso di proposte di atti amministrativi di particolare
urgenza, la cui mancata approvazione, entro 6 mesi dalla reiezione,
comporti gravi conseguenze economiche per la Regione oppure
determini l'impossibilità di far fronte ad adempimenti soggetti a
termini di scadenza inderogabili fissati per legge, i termini di
preclusione sono ridotti a tre mesi".
Conseillers présents: 33
Votants: 6
Pour: 3
Contre: 3
Abstentions: 27 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Lanièce, La Torre, Maquignaz,
Marguerettaz, Nicco, Pastoret, Perrin, Perron, Praduroux, Rini,
Salzone, Sandri, Stacchetti, Vicquéry, Viérin Adriana, Viérin
Laurent, Viérin Marco)
Le Conseil n'approuve pas.
Président - Je soumets au vote les amendements du groupe "La
Casa delle Libertà", dont je donne lecture:
Emendamento
L'articolo 1 della proposta di modificazioni è così
sostituito:
"Articolo 1
(Modificazione del comma 5 dell'articolo 27)
Al comma 5 dell'articolo 27 del Regolamento interno del
Consiglio regionale è aggiunto, in fine, il seguente periodo: "Si
può derogare a tale preclusione nel caso di proposte di atti
amministrativi di particolare urgenza la cui mancata approvazione
comporti gravi conseguenze economico-giuridiche per la
Regione."
Emendamento
L'articolo 2 della proposta di modificazioni è così
sostituito:
"Articolo 2
(Modificazione del comma 8 dell'articolo 37)
Al comma 8 dell'articolo 37 del Regolamento interno del
Consiglio regionale è aggiunto, in fine, il seguente periodo: "Si
può derogare a tale preclusione nel caso di proposte di atti
amministrativi di particolare urgenza la cui mancata approvazione
comporti gravi conseguenze economico-giuridiche per la
Regione."
Conseillers présents et votants: 34
Pour: 31
Contre: 3
Le Conseil approuve.
Président - Je donne acte que ce sera la Présidence qui va
traduire le Règlement, qui sera proposé soit en italien, soit en
français.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK