Consiglio Regionale della Valle d'Aosta - Oggetto del Consiglio n. 3078 del 7 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3078 del 7 ottobre 1987 - Resoconto
OGGETTO N. 3078/VIII - MANCATO ADEGUAMENTO DEL PIANO
REGOLATORE GENERALE DEL COMUNE DI COURMAYEUR. -
(Interpellanza)
PRESIDENTE:
Do lettura dell'interpellanza in oggetto,
presentata dal Consigliere Sandri:
INTERPELLANZA
RICORDATO che l'art. 23 della legge regionale 15 giugno 1978
n. 14 "Norme in materia di urbanistica e di pianificazione
territoriale", prevede l'adeguamento dei piani regolatori generali
comunali già approvati entro 18 mesi, dall'entrata in vigore di
tale legge; ed in caso di mancata osservanza applica le
disposizioni di cui all'art. 1 della legge regionale 16 marzo 1976,
n. 12 "Modificazioni della legge regionale 28 aprile 1960 n. 3
concernente la materia urbanistica e la tutela del paesaggio,
....." "il Presidente della Giunta regionale nomina un Commissario
con l'incarico di provvedere ai necessari adempimenti, a spese del
Comune inadempiente".
APPRESO che il Piano Regolatore Generale Comunale di
Courmayeur prevede all'art. 17 4° comma delle norme di attuazione,
la cessione gratuita al Comune di 24 mq. di terreno per ogni
abitante insediabile come onere di licenza di costruzione, in
contrasto con la successiva normativa statale e regionale;
CONSTATATO che il Comune di Courmayeur è stato condannato dal
Tribunale di Aosta in una causa con una ditta proprio per
l'applicazione di tale disposizione in contrasto con i principi del
nostro ordinamento giuridico;
OSSERVATO che tale normativa ha prodotto una notevole
attività di permute dei terreni così ottenuti dal Comune, in cui i
valori di stima dei terreni sono evoluti con grandi oscillazioni di
prezzo, lasciando il dubbio di un possibile arbitrio nella gestione
di tali permute da parte della Giunta comunale di
Courmayeur;
INTERPELLA
il Presidente della Giunta regionale per conoscere:
- i motivi del manato adeguamento del P.R.G.C. di
Courmayeur;
- i motivi della mancata applicazione delle sanzioni previste
dall'ultimo comma dell'art. 1 della legge 16 marzo 1976 n.
12;
- se e in che modo intenda operare perché la situazione di
illegittimità venga a cessare.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Questo problema è piuttosto complesso e
risale ad un periodo precedente l'approvazione della legge
Bucalossi, e precisamente a quando il comune di Courmayeur approvò
il piano regolatore comunale nel quale era previsto un meccanismo
di indennizzo a favore dell'amministrazione comunale, in termini di
metri quadrati per volume e per abitante, che in qualche modo
precorreva lo spirito della Bucalossi stessa, nel senso che sanciva
il principio che, in presenza di un terreno edificabile e già
dotato di licenza edilizia, il Comune avrebbe dovuto essere
indennizzato per le opere di urbanizzazione primaria.
Questo meccanismo di acquisizione di terreni, previsto dal 4°
comma dell'articolo 17 delle norme di attuazione del P.R.G.C. di
Courmayeur, andava bene sino all'approvazione della legge
Bucalossi. Già nel 1980, infatti, poiché la citata legge tutelava i
cittadini in modo molto più rigoroso di quanto non facesse
l'articolo 17 delle norme di attuazione del piano regolatore di
Courmayeur, l'allora Assessore al Turismo, Antichità e Belle Arti,
Pollicini, scrisse al Sindaco di Courmayeur per segnalare
l'opportunità contingente che il piano regolatore comunale venisse
riformato, ai sensi della legge regionale che attuava la Bucalossi,
e auspicava che fosse modificata anche tutta la normativa legata in
modo specifico a questo trasferimento di aree.
A quanto mi risulta, però, questo aggiornamento non è mai stato
fatto. Il problema ha poi avuto anche degli strascichi giudiziari,
perché alcuni cittadini, che si sono sentiti penalizzati dal
mancato adeguamento del piano regolatore alle norme regionali,
hanno fatto causa al Comune con esito, talvolta, positivo. Si
vorrebbe sapere, pertanto, come mai non si sia proceduto
all'adeguamento delle norme del piano regolatore e, soprattutto,
perché non sia stata applicata la sanzione prevista dall'ultimo
comma dell'art. 1 della legge 11 marzo 1976, n. 12, che prevede il
commissariamento, per questo atto particolare, dei comuni
inadempienti. Si vorrebbe sapere, inoltre, se e quali passi intenda
effettuare l'esecutivo, per ovviare a questa situazione di
illegalità che, specie negli ultimi anni, ha dato origine a
situazioni abbastanza strane, in forza delle quali, praticamente,
il Comune di Courmayeur è diventato una specie di agenzia
immobiliare. Avendo acquisito in passato dei terreni a prezzi
ridicoli, oggi li permuta o li vende, godendo anche dei benefici
dell'avere "il notaio in casa". Per una nota legge, infatti, il
segretario comunale è incaricato della redazione di tali atti.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
In assenza dell'Assessore Lanièce,
provvedo a rispondere al Consigliere Sandri, sulla base di una
serie di annotazioni che l'Ufficio Urbanistica...
(...Interruzione del Consigliere SANDRI...)
FOSSON (D.C.):
Penso che anche il Presidente della Giunta
possa, a sua volta, intervenire. In ogni caso io proseguo, cercando
di esporre dei dati piuttosto precisi, anche se un po' scarni.
Il Comune di Courmayeur è dotato di un piano regolatore
generale, che è stato approvato dalla Giunta regionale il 26
novembre 1976, con provvedimento n. 5.436, quindi, in data
chiaramente precedente all'entrata in vigore della legge
urbanistica regionale n. 14 del 15 giugno 1978 che al primo comma
dell'articolo 23 recita testualmente:
"I Comuni già dotati di piano regolatore generale sono tenuti
ad uniformarlo alle norme del Capo III - della legge stessa - ed a
presentarlo alla Regione per l'approvazione, entro 18 mesi
dall'entrata in vigore della presente legge. In caso di
inosservanza di detto termine, si applicano le disposizioni
dell'art. 1, ultimo comma, della legge regionale 16 marzo 1976, n.
12"
, che è stata citata dal Consigliere Sandri e che prevede la
nomina di un commissario "ad acta" da parte della Giunta
regionale.
Nella sua interpellanza il Consigliere Sandri sostiene che si
dovrebbe procedere alla nomina di un commissario "ad acta" nei
confronti del Comune di Courmayeur, perché non avrebbe ancora
provveduto ad uniformare, entro il termine previsto, le norme del
piano regolatore comunale alle norme della legge urbanistica
regionale. Ciò, però, non corrisponde al vero, perché il Comune di
Courmayeur, con deliberazione consiliare n. 333 del 31 ottobre
1983, ha chiesto alla Giunta regionale l'autorizzazione ad
apportare alcune varianti al P.R.G.C. e contestualmente ha chiesto
di poter adeguare il piano regolatore alle norme del Capo III della
legge n. 14. La richiesta di autorizzazione è stata formalmente
inoltrata al Presidente della Giunta il 25 gennaio 1984, con nota
n. 773.
La Giunta regionale ha autorizzato il Comune di Courmayeur a
variare il P.R.G.C. con provvedimento n. 1.083 del 15 febbraio
1985. A seguito, quindi, di questa autorizzazione, il Comune di
Courmayeur ha provveduto a redigere la variante generale al proprio
piano regolatore e l'ha adottata con deliberazione consiliare n. 83
del 26 marzo 1986. Dopodichè c'è stata, naturalmente, l'esposizione
del Piano Regolatore per le osservazioni di merito che sono state
presentate ed esaminate nelle deliberazioni del Consiglio comunale
del 5 marzo 1987, n. 49, e del 5 maggio 1987, n. 107.
Questa variante, così adottata ed integrata dal Comune con le
osservazioni pervenute, non è ancora stata trasmessa alla Giunta
regionale per la relativa approvazione.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je n'avais pas pris la parole étant
donné que les remarques susceptibles de renseigner le conseiller
relèvent de la compétence de l'Assessorat de l'urbanisme plutôt que
de la Présidence de la Junte.
La réponse vient d'être donnée: l'application de la règle de la
loi n° 14 n'a pas eu lieu puisque l'Administration de Courmayeur
avait déjà adopté les actes nécessaires.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Le risposte mi confermano che, in pratica,
il piano regolatore di Courmayeur, almeno per quanto si riferisce
all'articolo in questione, è ancora quello del 1976, anche se
alcune deliberazioni lasciano presumere che entro breve tempo esso
verrà adeguato alle norme previste dalla legge urbanistica
regionale n. 14. Mi preme far notare che il Tribunale di Aosta, nel
maggio del 1986, cioè poco più di un anno fa, ha già condannato il
Comune per questa sua inadempienza.
Poiché in questi 10 anni dalla prima applicazione dell'articolo
17, grazie all'atteggiamento dilatorio di quel Comune, a Courmayeur
si è venuta a creare una situazione anomala rispetto a quella di
tutti gli altri Comuni della Valle, che ha consentito al territorio
comunale di essere gestito, in termini di proprietà, molto più
dalle permute effettuate in un passato anche recente, che non dal
libero mercato delle contrattazioni e delle compra-vendite, mi si
consenta di sollecitare la Giunta ad invitare il Comune di
Courmayeur a riflettere sulla situazione ed a cercare una soluzione
a breve termine, che nell'assunzione di certi provvedimenti
consenta a tutti i cittadini di essere trattati nello stesso modo.
Si eviteranno, così le incresciose situazioni di terreni contigui e
similari permutati gli uni ad un certo prezzo e, magari, gli altri
ad un prezzo otto o addirittura dieci volte superiore, anche se
alcune concomitanze pratiche potrebbero giustificare una loro
diversa valutazione.
Ciò non toglie, tuttavia, che una tale condotta abbia finito per
suscitare perplessità e difficoltà nella popolazione che da una
parte si è vista permutare dei terreni a basso prezzo, dall'altra
vede ora che gli stessi sono utilizzati da società, enti o privati,
che li hanno acquistati dal Comune ad un prezzo notevolmente
superiore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK