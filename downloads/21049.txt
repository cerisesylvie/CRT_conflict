Consiglio Regionale della Valle d'Aosta - Oggetto del Consiglio n. 1017 del 15 dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1017 del 15 dicembre 2004 - Resoconto
OGGETTO N. 1017/XII - Realizzazione di una puntata a pagamento
della trasmissione della RAI "Linea Verde". (Interrogazione)
Interrogazione
Premesso che:
- la Giunta regionale ha stanziato 72 mila euro a favore
della RAI TV per la realizzazione di una puntata della trasmissione
"Linea Verde";
i sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1. su quali presupposti è stata quantificata la "tariffa"
pagata alla RAI TV;
2. se anche in passato la presenza della Regione in tale
programma televisivo era stata onerosa;
3. se il pagamento di una "tariffa", per la realizzazione di
un programma non commerciale realizzato dal servizio pubblico
radiotelevisivo, non sia in contrasto con i fini della RAI.
F.to: Frassy - Lattanzi
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Non so chi deve rispondere, se deve rispondere il
giornalista "RAI" ormai da 25 anni o se deve rispondere l'Assessore
regionale; risponderà l'Assessore regionale ma, come giornalista,
alla fine una piccola battuta me la riserverò. L'importo previsto
dalla deliberazione di Giunta n. 4153/2004 concernente la
realizzazione di una puntata della trasmissione "Linea Verde"...
che, tra l'altro, si sta registrando fra oggi e domani, per cui
siamo "baciati" anche dal bel tempo che darà sicuramente una bella
immagine di noi... e questa trasmissione verrà mandata in onda in
un'ottima collocazione perché domenica 2 gennaio 2005... l'importo
di questa puntata interamente dedicata alla Valle d'Aosta è stato
determinato sulla base di quanto previsto da specifica convenzione
generale che la "RAI" propone in coerenza con quanto previsto dal
contratto di servizio con lo Stato alle pubbliche amministrazioni
interessate all'uso dei "media" gestiti dalla "RAI" stessa allo
scopo di informazione del pubblico sui servizi e sulle attività
svolte per la valorizzazione del proprio territorio, delle proprie
tradizioni e delle relative potenzialità. Questa convenzione
prevede per la realizzazione del servizio istituzionale a favore
delle pubbliche amministrazioni un corrispettivo a favore della
"RAI" risultante dalla combinazione di alcuni elementi, fra i quali
il valore della comunicazione in relazione alla rete prescelta,
alla fascia oraria e al mezzo di volta in volta considerato: radio,
tivù, televideo... in particolare, relativamente agli interventi da
effettuarsi nell'ambito dei programmi televisivi già in palinsesto
il corrispettivo è determinato assumendo come base di calcolo il
costo delle telepromozioni, tariffa "Sipra", e l'ascolto medio del
programma considerato. La tariffa risulta quindi fissata
moltiplicando la tariffa "Sipra" media al minuto per telespettatore
per l'ascolto medio del programma; la tariffa così calcolata
definisce il tetto massimo da applicare per ciascun inserimento.
Nel caso specifico dell'inserimento della Valle d'Aosta nell'ambito
di questa puntata che, come dicevo, andrà in onda il 2 gennaio,
occorre precisare che la tariffa applicata è inferiore al suddetto
tetto massimo; oltre a ciò, la medesima tariffa, pur riferendosi al
costo delle telepromozioni, viene applicata all'intero intervento a
corpo e quindi la stessa rimane invariata oltre i 3-5 minuti di
durata normale delle telepromozioni. La durata della trasmissione
in questione è di un'ora e dieci: dalle 12,20 alle 13,30 e credo
sarà anche molto interessante dal punto di vista contenutistico: vi
sarà il lardo di Arnad, vi saranno le piste di sci del Monte Rosa,
vi saranno i prodotti tipici, vi saranno i caprini, vi sarà una
serie di cose abbastanza interessanti. L'importo così determinato,
che pare essere 60.000 euro più IVA, tenuto conto dell'ascolto
medio del programma che è, secondo i dati "Auditel", di 4,2 milioni
di spettatori, corrisponde a un costo pari a euro 0,014 più IVA e
risulta pertanto conveniente, questo anche sulla base
dell'"expertise" che abbiamo chiesto a coloro che gestiscono gli
spazi televisivi.
Seconda domanda:
"se anche in passato la presenza della
Regione in tale programma televisivo era stata onerosa"
, qui
rispondo sulla base dello storico, perché, come si suol dire, non
c'ero. Al riguardo, limitatamente alle iniziative promosse
dall'Assessorato del turismo, quindi nel frattempo sono state fatte
anche altre puntate, di cui non so dire però, si segnala che nel
2001 si era ottenuto l'inserimento di un servizio all'interno di
una puntata di "Linea Verde" in virtù di un contratto stipulato non
direttamente con la "RAI", ma con una società operante nel settore
delle comunicazioni: la "Scilla International", che aveva comunque
comportato il versamento di un corrispettivo. Si può pertanto
affermare che anche in quella occasione, sempre facendo riferimento
alle iniziative varate per il tramite del nostro Assessorato, la
presenza a scopo istituzionale della Valle d'Aosta nell'ambito del
programma fu a titolo oneroso. Naturalmente, per quel che mi
riguarda, perché già ne discutemmo in questo Consiglio, ritengo che
la Regione debba avere dei rapporti direttamente con l'emittente di
Stato, evitando il tramite di società terze.
"Se il pagamento di una "tariffa", per la realizzazione di un
programma non commerciale... non sia in contrasto con i fini della
"RAI"
; agli atti dell'Assessorato risulta che la "RAI"
considera l'offerta dei servizi di comunicazione istituzionale a
favore delle pubbliche amministrazioni regolate con le modalità di
cui sopra, in linea con quanto previsto dalla legge n. 150/2000 e
dal decreto n. 581/1993, articolo 2, punto n. 4. Della coerenza del
sistema in argomento rispetto alla disciplina riguardante il
servizio pubblico radio-televisivo la "RAI" dà infatti atto
nell'ambito della convenzione generale sopra richiamata, della
convenzione specifica che la stessa sottopone ai "partner"
istituzionali di volta in volta interessati. Benché il descritto
inserimento delle pubbliche amministrazioni, in particolare delle
regioni e degli enti locali territoriali, nell'ambito delle
trasmissioni curate dalla "RAI" assuma carattere istituzionale non
commerciale, risulta pertanto che il relativo servizio della "RAI"
non è comunque offerto a titolo gratuito, ma è proposto alle
amministrazioni interessate a condizioni predefinite che prevedono
l'obbligo del versamento di un corrispettivo determinato almeno
nell'entità massima da specifiche convenzioni.
Per una più completa informazione sugli argomenti trattati,
vorrei aggiungere che stiamo lavorando su un piano di comunicazione
per la Regione Valle d'Aosta, da stipularsi con la Direzione
sviluppo e coordinamento commerciale, gestione e sviluppo
convenzioni, per il periodo 1° gennaio 2005-31 dicembre 2005; fra
l'altro, argomento che non verrà trattato dal nostro Assessorato
ma, in una logica di coordinamento di tutte le iniziative dei
diversi assessorati, dall'Ufficio stampa della Giunta regionale.
Fin qui, la risposta più propriamente burocratica.
Devo dire che, come giornalista "RAI", non è che la cosa mi
faccia piacere... vediamo che nel piano di comunicazione le
trasmissioni televisive che vengono indicate come possibili per un
parziale acquisto degli spazi sono numerose: si va dai contenitori
mattutini a quelli pomeridiani, la Regione Valle d'Aosta è l'unica
per il momento che non ha un accordo con la Direzione sviluppo e
coordinamento commerciale su convenzioni come questa, ma vi sono
altre regioni italiane che addirittura hanno creato delle
situazioni di accordo di tal genere sulle trasmissioni del sabato
sera, tanto per fare un esempio. Da un certo punto di vista, quindi
spiace che il servizio pubblico sia ormai "sceso" su questo
terreno, d'altro canto pare di capire che questo avvenga sulla base
delle norme di legge previste e anche sulla base della convenzione
generale e del susseguente contratto di servizio. Da questo punto
di vista - qui parla il vecchio giornalista "RAI" -, trovo sia
molto meglio poter portare in Giunta una deliberazione trasparente
che propone una vera e propria convenzione con rispettivi obblighi
- come lei ha visto vi sono 13 articoli in questa convenzione -,
piuttosto che immaginare un certo e sotterraneo malcostume che una
volta esisteva. Quando ero giornalista alla "RAI", si sapeva che
esistevano alcune trasmissioni che senza un vero corrispettivo nei
confronti della "RAI", ma con corrispettivi nei confronti di alcuni
personaggi potevano essere "amichevoli", per cui trovo che l'aver
fatto uscire dal "sommerso" questa situazione, rendendola
esplicita, è un aspetto positivo. Non mi soffermo sugli aspetti più
filosofici del destino e delle particolarità del servizio pubblico,
perché ritengo che la mia risposta dovesse riguardare questo punto
specifico; della filosofia del servizio pubblico, del canone e di
tutte le altre "diavolerie" potremo forse parlarne in qualche
convegno sul punto.
Presidente - La parola al Consigliere Frassy.
Frassy (CdL) - Alcune considerazioni a margine della risposta,
che è stata puntuale. Da qui a dire che ci soddisfi, senza
fargliene colpa, nel senso che lei ha risposto alle nostre
domande... non possiamo essere completamente soddisfatti, perché
vediamo in questo tipo di operazioni, nonostante quanto lei ha
affermato a chiusura del suo intervento, un "camuffamento" di
situazioni prettamente commerciali. Qualora la Regione come
immagine dovesse essere inserita o nel contesto di questo programma
o di un altro programma di prima serata, è evidente che le
attenzioni su quel "mini-spot", seppure non organizzato come
"spot", ma come collegamento, sono incentrate sulla Valle d'Aosta.
Nel momento in cui abbiamo invece un'intera trasmissione dedicata
alla Regione per la durata di un'ora e dieci, andremo poi a
verificare a trasmissione registrata e distribuita in rete, ma
abbiamo la sensazione, anche perché difficilmente potrebbe essere
diversamente, che l'immagine della Regione non passerà in video
solamente per le sue montagne, per le sue bellezze naturali, al di
là forse di qualche intervista istituzionale, ma vi saranno
sicuramente a dare concretezza e "appeal" all'immagine valdostana
tutta una serie di prodotti, perciò la Regione andrà...
(interruzione dell'Assessore Caveri, fuori microfono)
... ma lo ha detto lei: "vi sarà il lardo di Arnad, vi sarà
quest'altro prodotto...", ma questo è evidente! È evidente cioè che
la Valle d'Aosta è in "vendita" in quella ora e dieci, deve
catturare l'attenzione di questi 4 milioni potenziali di
telespettatori che devono essere invogliati a venire in Valle da
tali "situazioni". Forse sarebbe stato più interessante e corretto,
da un punto di vista istituzionale, promozionale e commerciale, che
la Regione, ferma restando la convenzione effettuata e che
probabilmente è un passo in avanti rispetto alle convenzioni "sui
generis" che molte volte vengono fatte, avesse cercato di
coinvolgere degli operatori commerciali dicendo loro: "avete
l'opportunità..."
(nuova interruzione dell'Assessore Caveri, fuori
microfono)
... Assessore, il problema dell'economia valdostana è che noi
pretendiamo di vendere come amministrazione pubblica dei prodotti
privati alla fin fine! Questo, secondo noi, è discutibile, perché a
quel punto la Regione non avrebbe avuto l'onere dei 72.000 euro, ma
avrebbe avuto forse un onere "zero", perché erano i produttori che
avrebbero avuto l'interesse a pagare pro quota dei canoni minori
per poter beneficiare di questo passaggio in "RAI". È vero, da un
punto di vista commerciale come immagine Valle d'Aosta, questo può
essere anche un buon investimento, perché se lo vogliamo
raffrontare al costo unitario della serata del 7 dicembre, dico che
esso è un ottimo investimento. Peccato però che la serata del 7
dicembre sia "uscita" dal suo Assessorato... la serata della
montagna è costata la stessa cifra di questa puntata ed è costata
74.000 euro a fronte di un numero... che si è tenuto nel "Palais" e
che era messo a disposizione dalla "Casinò S.p.a." e noi
Amministrazione regionale siamo riusciti a spendere 74.000 euro.
Dico pertanto che se facciamo il raffronto dei costi in assoluto, è
un investimento, ma fa parte dell'interrogazione... e perciò la mia
domanda non pretende di avere risposta... ci piacerebbe capire qual
è il parametro che usa il suo Assessorato - perché immagino che non
le faccia lei in prima persona queste valutazioni - per dire che
una serata con 400-500 persone in una struttura che è già
attrezzata, già esistente e che è messa a disposizione possa
costare 74.000 euro... e un passaggio di un'ora e dieci sul
nazionale su una potenzialità di 4,2 milioni di spettatori costi
soltanto 72.000 euro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK