Consiglio Regionale della Valle d'Aosta - Oggetto del Consiglio n. 2820 del 6 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2820 del 6 maggio 1987 - Resoconto
OGGETTO N. 2820/VIII - RAPPORTI TRA LA DIREZIONE DELLA COGNE
DI AOSTA E LE IMPRESE CHE OPERANO ALL'INTERNO DELLO STABILIMENTO. -
(Interrogazione).
PRESIDENTE
: Do lettura dell'interrogazione in oggetto
presentata dal Consigliere Pascale:
INTERROGAZIONE
La Direzione della Cogne di Aosta ha deciso di destinare una
nuova area ai cantieri delle imprese che operano all'interno dello
stabilimento e precisamente l'area situata a nord-ovest della
cabina collettrice.
Tale decisione viene contestata dalle imprese sia perché l'area
appare complessivamente insufficiente e inadatta per svolgere tutti
i lavori di manutenzione degli impianti che si rendono necessari,
soprattutto in inverno, sia perché lo spostamento comporta notevoli
spese alle quali non corrispondono allo stato attuale garanzie
certe di prospettive di lavoro.
In effetti, dietro quest'ordine perentorio alle imprese, "se
vogliono ancora operare presso la Cogne", di trasferire i cantieri
"entro e non oltre il 15 maggio", c'è la sensazione di una volontà
tesa a ridimensionare il ruolo di queste imprese valdostane
nell'economia della fabbrica, atteso che molti lavori continuano ad
essere affidati ad imprese fuori Valle, come per il recente
impianto di allacciamento del metanodotto.
Ciò premesso, il sottoscritto Consigliere regionale del
gruppo socialista
INTERROGA
l'Assessore all'Industria, Commercio, Artigianato e Trasporti al
fine di conoscere:
a) se corrisponde a verità che la Direzione Cogne intende
trasferire in altra area, più ridotta, i cantieri delle imprese
valdostane e, in caso affermativo, quali sono le vere motivazioni e
se si intende intervenire per concordare almeno una proroga e le
modalità del trasferimento;
b) se è vero che, nonostante le precedenti assicurazioni,
molti lavori, come recentemente l'impianto per l'allacciamento del
metanodotto, continuano ad essere affidati ad imprese di fuori
valle e, in caso affermativo, quali iniziative intende assumere per
salvaguardare la presenza ed il ruolo delle imprese
valdostane.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Alla prima domanda dell'interrogazione
rispondo confermando l'intenzione della Direzione della Cogne di
trasferire i cantieri delle imprese che operano all'interno
dell'azienda per la sicurezza, come ci ha dichiarato la stessa
Direzione, degli ambienti nei quali gli stessi sono attualmente
inseriti.
Anche su sollecitazione dell'interrogante, abbiamo avuto degli
incontri con alcune imprese interessate e successivamente con i
rappresentanti della Direzione Cogne. Quest'ultima ci ha dichiarato
di non considerare il termine del 15 maggio come fiscalmente
ultimativo ed ha manifestato la propria disponibilità ad esaminare
con le aziende, caso per caso, le loro esigenze, sia in relazione
ai tempi che alle modalità del trasferimento.
Nel merito della seconda domanda, che riguarda un tema che ci
interessa più da vicino e che già nel passato è stato fatto
rilevare alla Cogne dall'Amministrazione regionale, c'è da
precisare che occorre individuare delle modalità che, all'interno
delle normali procedure legali, consentano alle aziende valdostane
di poter beneficiare di qualche vantaggio rispetto alle aziende
esterne.
C'è da dire però che, se la Cogne segue la procedura delle gare
d'appalto, diventa difficile individuare degli strumenti che diano
esiti favorevoli alle aziende valdostane. Voglio comunque
assicurare l'interrogante che già in passato l'Amministrazione
regionale ha sollecitato la Cogne per garantire qualche
agevolazione alle aziende valdostane rispetto a quelle esterne.
Questa azione è stata portata anche all'attenzione del gruppo di
lavoro per l'attuazione del protocollo d'intesa con l'I.R.I. e
possiamo garantire che continuerà anche in futuro.
PRESIDENTE
: Ha chiesto la parola il Consigliere Pascale;
ne ha facoltà.
PASCALE (P.S.I.):
Ringrazio l'Assessore per le risposte
che mi soddisfano pienamente, specie quella relativa alla prima
domanda. Credo che il suo intervento sia stato decisivo per
modificare l'atteggiamento dell'azienda che, in proposito, sembrava
molto rigido, e pertanto gliene do atto.
Anch'io concordo sul fatto che il tema relativo alla seconda
domanda sia più delicato. Questo Consiglio aveva già avuto modo in
passato di esaminarlo insieme ad altre interrogazioni e
dall'azienda si erano avute delle assicurazioni che però non sempre
sono state poi confermate dai fatti.
Credo che, alla luce del protocollo d'intesa che è stato
recentemente firmato tra la Regione e l'I.R.I. e quindi della nuova
collaborazione che si verrà ad instaurare tra la Regione e la
Delta-Cogne, sia possibile intervenire in futuro in modo più
efficace per salvaguardare il ruolo delle imprese valdostane che
operano all'interno della Delta-Cogne.
Raccomando pertanto all'Assessore di seguire questo problema in
modo ancora più incisivo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK