Consiglio Regionale della Valle d'Aosta - Oggetto del Consiglio n. 4239 del 25 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4239 del 25 febbraio 1993 - Resoconto
OGGETTO N. 4239/IX Situazione ed intendimenti riguardo alla
futura gestione dello stabilimento Cogne di Aosta.
(Interpellanza)
Interpellanza Preso atto delle dichiarazioni di Nicola
Amenduni, l'imprenditore vicentino titolare dell'Acciaieria
Valbruna, il quale avrebbe affermato di ritirarsi dalla trattativa
per l'acquisizione dello Stabilimento Cogne di Aosta;
Appreso, altresì, da fonti giornalistiche, che il gruppo Roda
avrebbe contemporaneamente avviato analoga trattativa con l'ILVA ed
ovviamente con la Regione Autonoma Valle d'Aosta, proponendosi
quale nuovo partner di maggioranza;
Considerato l'altissimo crescendo di confusione nella quale, da
tempo, la vicenda si svolge e non trova sbocchi;
i sottoscritti consiglieri regionali
Interpellano
la Giunta regionale per sapere:
1) se corrispondono a verità le posizioni assunte dai gruppi
Valbruna e Roda;
2) qual è il grado di definizione della questione;
3) quali sono gli intendimenti della Giunta regionale e quale
ruolo essa intende svolgere nell'intricata vicenda.
F.to: Silvio Trione-Ricco-Lanièce.
Presidente
La parola al Vicepresidente Trione.
Trione (DC)
Grazie, Presidente. La mia
interpellanza prende lo spunto da alcune notizie comparse in questi
ultimi giorni sugli organi di stampa, relative al problema del
partner della Cogne.
Se da una parte leggiamo che Amenduni, titolare della Valbruna
dichiara: "Da questo momento non tratto più", nella stessa giornata
poi leggiamo la notizia che il gruppo Roda è in corsa per rilevare
l'acciaio Cogne, il giornale infatti riporta che Roda sarebbe molto
vicino a chiudere l'acquisizione dell'azienda valdostana
attualmente controllata dall'Ilva e la notizia addirittura sarebbe
stata confermata anche negli ambienti della Regione Valle
d'Aosta.
È una serie di notizie forse anche non vere, fatto sta che tutti
i giorni abbiamo in questo senso delle informazioni nuove e
diverse. Volevo appunto sapere dall'Assessore qual è la situazione
relativamente alla nuova struttura della Cogne.
Presidente
Ha chiesto la parola l'Assessore
dell'industria, commercio e artigianato Mafrica.
Mafrica (PCI-PDS)
In un passaggio
dell'interpellanza si legge che la situazione è confusa e io credo
di dover riconoscere che la confusione è grande per ciò che
riguarda la siderurgia e non soltanto essa. Oggi è riunita la
Commissione della comunità Economica Europea per affrontare la
crisi drammatica della siderurgia in Europa, si ha notizia che non
verrebbe dichiarata la crisi manifesta ma soltanto la crisi
aperta.
Le previsioni della CEE, che penso siano note agli interpellanti
ma che comunque voglio sottolineare, sono di circa 50 mila tagli di
posti di lavoro in Europa, di tagli per 30 milioni di tonnellate di
acciaio grezzo, di tagli per 20 milioni di tonnellate di acciaio
laminato.
Dichiarare la crisi aperta e non manifesta significa che i tagli
non vengono decisi dalla comunità, che la comunità non fisserà le
quote e prezzi minimi ma attenderà le decisioni dei produttori e
interverrà soltanto per dare aiuti per ammortizzatori sociali, che
per altro sono in previsione per 240 milioni di ECU, vale a dire
per circa 480 miliardi di lire che non credo siano poi così
rilevanti.
In questo contesto di crisi della siderurgia giunge dalla
Germania un attacco alla siderurgia italiana in particolare: la
Germania ritiene attraverso i suoi responsabili economici, che i
tagli in Europa dovrebbero raggiungere i 100 mila posti di lavoro e
che dovrebbero riguardare in modo particolare l'Italia e la Spagna
perché, a detta dei responsabili economici della Germania,
sarebbero i Paesi che più hanno usufruito di aiuti senza
ristrutturare.
A livello di governo, oltre che a livello di comunità Europea,
la situazione non è definita; per ciò che riguarda le
Partecipazioni Statali a tutt'oggi ci sono tre ministri
interessati, non è ben chiaro con quali compiti specifici, il
Ministro del Tesoro Barucci, il nuovo Ministro alle Privatizzazioni
Baratta, il Ministro dell'Industria Garino che tende a rinunciare
ad alcune sue competenze.
Anche a livello di Ilva la situazione è in via di definizione,
ci auguriamo; a fronte di perdite per circa 1800 miliardi e
addebiti per 8000/9000 miliardi si è proceduto al cambio
dell'amministratore delegato, il nuovo amministratore si è appena
insediato e comincia a manifestare suoi orientamenti che non è
detto siano convergenti con quelli della precedente gestione.
Siamo quindi in una situazione in cui il panorama complessivo è
in movimento e con una confusione accentuata; io credo che si possa
dare questo giudizio: la crisi che riguarda la Cogne non è meno
grave ma non è neanche più grave di quella che riguarda altre
industrie italiane ed europee e molto quindi dipende da come quei
fattori a cui ho accennato prima verranno chiariti.
In merito alle notizie dei giornali io credo che si possa dire
che partono da qualche elemento di fatto ma poi sono largamente
imprecise nelle configurazioni o nelle deduzioni che traggono; non
ci sono, per quello che ci risulta, né trattative interrotte né
trattative concluse.
Come Giunta regionale ci siamo fatti carico di sentire la
disponibilità di uno dei soggetti interessati, ma abbiamo
sostenuto, e crediamo di essere nel giusto, che gli accordi sul
piano industriale vanno prioritariamente conclusi tra la parte
industriale ed il partner; soltanto nella definizione completa
degli accordi può intervenire la Regione, non può essere
quest'ultima infatti che si assume la scelta di partners che devono
intervenire nei processi produttivi, nelle quote di mercato e nelle
quantità da produrre; su questo punto, nell'incontro avuto con la
IV° Commissione, il Presidente della Cogne ha affermato di
concordare.
Abbiamo come Regione un ruolo comunque, un ruolo che, come
abbiamo visto, non sono in grado di esercitare altre realtà; in
queste settimane ci sono state situazioni gravi di crisi a Napoli,
a Torino, a Genova, a Taranto, a Piombino e gli Enti Locali non
sono stati in grado di esercitare alcun ruolo.
La nostra regione, ormai da anni, rappresenta un punto di
riferimento che non può assumersi la responsabilità globale per
risolvere questo problema, ma può contribuire a risolverlo
favorendo le condizioni che possono dare un aiuto.
Che cosa è stato fatto in questo periodo e proprio in questi
ultimi tempi e che cosa intendiamo fare?
È stata presentata la legge per trasferire dai fondi globali ai
capitoli i 60 miliardi previsti nel bilancio 1993, è stata conclusa
la perizia relativa al valore delle centrali idroelettriche di
proprietà di ICE, è stata conclusa la perizia di parte
commissionata dalla Regione sul valore delle aree, è stata avviata
una perizia ambientale sull'intera area, è stato richiesto un
incontro al nuovo amministratore delegato dell'ILVA che, con le sue
prime intenzioni, anche queste per altro riportate dai giornali,
pare introdurre innovazioni negli orientamenti precedenti e che ci
auguriamo di incontrare al più presto.
Lunedì prossimo incontreremo il relatore al Parlamento Europeo
sui problemi della siderurgia, crediamo di avere gli elementi a
disposizione per la conclusione di un accordo, se effettivamente
Ilva e Cogne saranno in grado di presentare il piano industriale
per i prossimi anni, piano industriale che assegna alla Cogne il
ruolo di azienda leader per lo meno nelle produzioni della vergella
e delle valvole.
Gli elementi dell'intervento regionale sono quelli che più volte
sono stati ribaditi, interventi per le aree e per il successivo
comodato o affitto di terreni e capannoni, gli interventi per un
possibile controllo dell'uso dell'energia elettrica prodotta da
Ilva Centrali Elettriche ed interventi per favorire il
miglioramento ambientale.
Credo che il lavoro fin qui fatto, che dovrà continuare, potrà
trarre vantaggio dalla costituzione del gruppo di lavoro che
abbiamo votato nella precedente seduta del Consiglio; il gruppo di
lavoro potrà verificare meglio le decisioni da prendere in sede
ristretta, vale a dire analizzando anche particolari delle perizie
o delle questioni produttive che non è possibile analizzare in
Consiglio, e potrà dare anche un ulteriore elemento di compattezza
della comunità valdostana per la soluzione di questo problema.
Se in una situazione così confusa la comunità valdostana si
presenterà con la sua dignità, con le sue proposte a fronte dei
diversi interlocutori, Ilva, Iri, Governo, comunità Europea, io
credo che la possibilità di intervento regionale possa risultare
utile.
Presidente
La parola al Vicepresidente Trione.
Trione (DC)
Ringrazio l'Assessore per la sua
risposta anche se devo esprimere la mia insoddisfazione non certo
nei confronti dell'Assessore, ma per il procrastinarsi di questa
situazione di confusione e di dubbio che non fa che penalizzare lo
stabilimento di Aosta.
Auguriamoci che quanto prima Ilva e Nakamura in prima persona
riescano a trovare le soluzioni per questo grave problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK