Consiglio Regionale della Valle d'Aosta - Oggetto del Consiglio n. 3555 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3555 del 8 luglio 1992 - Resoconto
OGGETTO N. 3555/IX Situazione del servizio di pediatria in
alcuni distretti dell'U.S.L.
(Interpellanza)
Presidente
Do lettura dell'interpellanza presentata dal
Consigliere Beneforti:
Interpellanza A conoscenza dei reclami pervenuti
all'Assessorato della Sanità e Assistenza Sociale e all'U.S.L. da
parte degli utenti e degli operatori dei distretti interessati, a
seguito della situazione venutasi a creare nel servizio di
pediatria affidato alla dottoressa specialista Vasinova
Miroslava;
A conoscenza altresì, che nonostante l'incontro in sede U.S.L,
la specialista, ha continuato ad essere assente senza
giustificazione o preavviso; a non rispettare gli orari di
servizio, e quando presente in servizio a trascorrere molto tempo
al telefono in conversazioni non attinenti al servizio stesso;
il sottoscritto Consigliere regionale
interpella
l'Assessore competente per conoscere:
- quali provvedimenti sono stati presi per riportare la
normalità nel servizio di pediatria che l'ente pubblico mette a
disposizione gratuitamente per i bambini residenti nei distretti
interessati.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
L'Assessorato era venuto a conoscenza
dei difficili rapporti che esistevano nei distretti sociosanitari
di Nus, Châtillon, Verrayes e Verrès, fra il personale dipendente e
la specialista di pediatria che è richiamata nella interpellanza.
Così come l'Assessorato era anche venuto a conoscenza del
malcontento che esisteva nell'utenza nei confronti della pediatra
stessa.
Il malcontento derivava dalle assenze senza giustificato motivo,
dai ritardi senza preavviso agli appuntamenti dati dalla
specialista, i quali costringevano le mamme con i bambini ad
attendere ore e dalle lunghe telefonate che la stessa, nel corso
delle visite dei bambini, effettuava per motivi certamente non
collegati al servizio. Molte mamme sono state anche costrette a far
visitare i bambini da altri pediatri a pagamento.
L'Assessorato, di fronte alle testimonianze degli operatori come
dell'utenza interessava, del problema l'Unità sanitaria locale, in
quanto di propria competenza, la quale, con telegramma, rispondeva
all'Assessorato di avere incontrato la pediatra il 15 aprile.
L'interessata riconosceva gli addebiti e si impegnava a
normalizzare la situazione con il mese di maggio.
Seguiva una relazione dettagliata, con la quale l'Unità
sanitaria locale, dopo la sua indagine, confermava le denunce che
erano state effettuate dall'Assessorato.
Ci risulta comunque che la situazione a maggio non si era
modificata e continuavano le proteste degli operatori e
dell'utenza.
Dato che c'è stato il cambio di guardia all'Assessorato alla
Sanità, presentiamo l'interpellanza per conoscere quali
provvedimenti sono stati presi per riportare la normalità nel
servizio di pediatria.
Presidente
Ha chiesto di parlare l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
In data 19 marzo 1992 aveva telefonato una
signora di Verrayes, per lamentare il cattivo funzionamento del
servizio pediatrico del distretto n. 8.
Questa signora asseriva, come ricordato dal Consigliere
Beneforti, che la specialista pediatra del distretto non era quasi
mai presente durante i giorni di ambulatorio e quando lo era, era
pressoché sempre occupata a telefonare, con conseguente disagio
degli utenti, costretti a lunghe attese con i bimbi malati.
Con una nota del 1° aprile u.s. l'Assessorato aveva provveduto a
richiedere i chiarimenti del caso all'amministratore straordinario
dell'U.S.L .
In data 14 aprile l'assistente sanitaria del consultorio di
Verrayes segnalava ancora una volta all'Assessore che la
specialista non si era presentata al Consultorio, dove
l'attendevano tre mamme regolarmente convocate su appuntamento.
In data 15 aprile, l'Assessorato inviava un telegramma
all'amministratore straordinario, responsabile del Servizio di
Assistenza Sanitaria di base dell'U.S.L. con il quale si invitavano
gli organi competenti a verificare l'operato della dottoressa in
questione e di riferire all'Assessore, con la massima urgenza, su
quanto lamentato dagli utenti. L'amministratore straordinario
rispondeva con telegramma in data 16 aprile u.s., informando
l'Assessore di aver convocato la dottoressa per la contestazione di
inosservanza degli orari di lavoro e disfunzione nel servizio
pediatrico consultoriale.
La pediatra ha giustificato l'inosservanza degli orari di
presenza, adducendo gravi problemi di natura familiare.
L'U.S.L ha poi provveduto ad inviare la relazione, cui faceva
cenno il consigliere Beneforti, in data 21 maggio, la quale entrava
nel merito, che era stata consegnata direttamente all'allora
Assessore Beneforti e che i funzionari mi riferiscono di non avere
mai avuto. E' stata quindi richiesta una copia di questa relazione
direttamente all'U.S.L. e questa relazione ci è stata inviata.
Alla luce di quanto è scaturito, ed era indicato nella stessa
relazione, abbiamo inoltrato una lettera all'amministratore
straordinario dell'U.S.L., per conoscere gli ulteriori
provvedimenti adottati, con invito a voler assicurare il buon
funzionamento del servizio pediatrico. Questa risposta per iscritto
non c'è ancora stata.
Ci risulta comunque che al momento esistono due contestazioni
ufficiali nei confronti del pediatra e che se la situazione non si
dovesse normalizzare, come sembra si profili la questione, ci sarà
una terza contestazione, dopodiché verrà riunito, come deve esser
fatto normalmente, il comitato consultivo degli specialisti per
dare un parere. Alla luce di questo parere le decisioni verranno
prese dalla commissione di disciplina. Questa è la situazione.
Ci sembra necessario fare presente una questione abbastanza
importante che si riferisce a tutta questa storia; la questione è
che, con lettera del 10 ottobre 1990, il Presidente della Giunta,
nel momento in cui si chiedeva di inserire nell'elenco delle
manifestazioni Regione-Sitav una serie di convegni, chiedeva di
assegnare l'incarico di coordinatore organizzativo-scientifico, in
collaborazione con l'ufficio delle manifestazioni della Sitav,
proprio alla pediatra in oggetto.
Con lettere successive Sitav-Regione e risposta Regione-Sitav, è
stato poi convenuto che le prestazioni in oggetto erano prestazioni
che dovevano, per contro parte, avere un compenso di ben 60
milioni.
Mi chiedo, non era forse il caso di non affidare ad una persona,
che era già oberata di lavoro o che aveva comunque nel 1991 dei
problemi per la stessa presenza nei consultori pediatrici, degli
incarichi e dei compiti di coordinare questi convegni?
E' inutile, dopo, alla luce di quanto si è verificato, dover
riconoscere che questa persona non è presente nelle strutture
pubbliche e sentirsi magari obbligati a presentare delle
interpellanze per vedere com'è la situazione.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Prendo atto che i provvedimenti sono in
corso, che si intende andare fino in fondo, affinché questi
disservizi non abbiano più a ripetersi.
Ritengo che occorreva, come occorre, intervenire quando si
presentano certe situazioni, quando ci sono precise indicazioni e,
quando si individuano le cause dei disservizi, occorre
eliminarle.
Non è pensabile né accettabile che in un quadrimestre dal 1°
gennaio 1992 al 30 aprile 1992, su 523 ore di presenza dovute, la
specialista ne abbia prestate 217 e mezza.
Non si può neanche accettare che, quando c'è un servizio
pubblico e gratuito, gli utenti debbano rivolgersi ad altri
pediatri a pagamento. Non occorre ricordare che ai consultori si
rivolgono soprattutto le mamme che non hanno molte possibilità
economiche.
E' necessario, anche se non hanno possibilità economiche, che i
loro bambini abbiano l'assistenza necessaria.
Per quanto riguarda il codicillo portato alla fine della
risposta dell'Assessore Cout, occorre dire che la pediatra, quando
ha accettato l'incarico di coordinare certe manifestazioni di tipo
scientifico al Palazzo dei Congressi del Casinò di Saint Vincent,
sapeva benissimo qual'era l'orario che avrebbe dovuto rispettare
nei distretti dove faceva il servizio di specialistica, perché sa
benissimo che questi servizi dovevano essere effettuati e quello
che faceva oltre questi servizi doveva essere compatibile con i
servizi stessi che l'U.S.L le aveva assegnato.
Che oggi questa signora, questa specialista venga a tirare fuori
la motivazione che dal Presidente della Giunta le era stato dato
l'incarico delle manifestazioni, contrasta con quanto ella stessa
ha detto all'U.S.L, perché io ho la copia di un telegramma mandato
suo tempo in risposta all'Assessorato dove si dice:
"Data 15
aprile. Presenza responsabile del servizio n. 3 è stata convocata
pediatra dottoressa Vasinova per contestazione inosservanza orari
di lavoro e disfunzioni servizio pediatrico consultoriale. La
dottoressa Vasinova ha riconosciuto inosservanza orari adducibili a
gravi problemi familiari, formalizzando impegno a normalizzare
situazione maggio prossimo venturo"
.
Quindi questa signora o erano allora le manifestazioni o ha
grandi problemi familiari.
Nel telegramma del dottor Martinet, indirizzato all'Assessorato,
c'erano gravi problemi familiari, perché sapeva benissimo che con
l'incarico che aveva assunto al Casinò, non poteva certamente
disattendere al servizio che doveva dare all'U.S.L..
Quindi l'ha giustificato in questo caso con i motivi familiari.
Questo dimostra la credibilità che può avere questa pediatra.
Mi auguro che i provvedimenti vengano presi fino in fondo,
altrimenti ci torneremo certamente sopra.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK