Consiglio Regionale della Valle d'Aosta - Oggetto del Consiglio n. 529 del 29 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 529 del 29 ottobre 1981 - Resoconto
OGGETTO N. 529/81 - INIZIATIVE PER LA RICOSTITUZIONE DELLA
CAMERA DI COMMERCIO IN VALLE D'AOSTA. (Interrogazione)
Presidente
- Do lettura dell'interrogazione presentata
dai Consiglieri De Grandis, Martin e Pedrini:
INTERROGAZIONE
Vista la situazione generale di difficoltà in cui versano le
imprese industriali, commerciali, artigiane e agricole;
Constatato che in Valle d'Aosta non esiste la Camera di
Commercio, della quale solo alcune funzioni burocratiche sono
gestite dall'Assessorato regionale all'Industria, Commercio,
Artigianato e Trasporti;
Vista la richiesta avanzata dall'Associazione Valdostana
Industriali di dibattere l'opportunità di ricostituire in Valle
d'Aosta la Camera di Commercio;
INTERROGANO
l'Assessore all'Industria, Commercio, Artigianato e Trasporti
per conoscere quali iniziative intenda assumere per la
ricostituzione della Camera di Commercio in Valle d'Aosta.
Presidente -
Sia l'Assessore che gli interroganti hanno
chiesto che fosse il Presidente della Giunta a rispondere. Ne ha
facoltà.
Andrione (UV) -
Mi sia permesso dire agli interroganti
che questa è una febbre ricorrente che di tanto in tanto si ripete
...
(voci fuori microfono) ...
e più volte si è discusso
della Camera di Commercio. Ora, la Camera di Commercio in Valle
d'Aosta, non con questo nome perché la denominazione è diversa, ma
di fatto esiste. Il decreto luogotenenziale del 7 settembre 1945,
n. 545 che è fondamentale in materia, al Capo I° delle disposizioni
generali art. 1 dice:
"La provincia di Aosta è soppressa"
.
Al Capo II°, art. 12 è scritto:
"... ferme le attribuzioni delle
Amministrazioni Comunali della Valle d'Aosta a competenza
amministrativa nelle seguenti materie"
seguono le varie materie
fra cui, al punto 11,
"tutte le attribuzioni che le leggi
vigenti conferiscono alla provincia"
. È in forza di questo
punto che il Presidente della Giunta regionale ha tutte le funzioni
di Prefetto e che l'Assessorato all'Industria, Commercio,
Artigianato e Trasporti ha tutte le competenze che avrebbe la
Camera di Commercio.
Allora, io vorrei qui cogliere il senso di queste interrogazioni
e dire che probabilmente gli interroganti chiedono che vengano
assicurati attraverso l'Assessorato all'Industria, Commercio,
Artigianato e Trasporti i servizi della Camera di Commercio. Per
questo, io pregherei gli interroganti di prendere contatto con
l'Assessore Chabod e con l'attuale dirigente dell'Assessorato,
perché probabilmente si tratta o di stendere un regolamento o
tutt'al più di fare una leggina in materia, specificando quali sono
le funzioni e quali sono gli uomini - perché poi è anche una
questione di uomini - responsabili dell'azione della Camera di
Commercio.
Ecco, questo penso che sia il succo della questione. Poi per le
questioni più pratiche desidererei parlare a parte con gli
interroganti.
Presidente
- La parola all'Assessore all'Industria,
Commercio, Artigianato e Trasporti, Chabod.
Chabod (DC)
- Solo due parole: siccome la Camera di
Commercio non riguarda solo l'Industria e il Commercio ma anche
l'agricoltura e il turismo, vorrei sentire anche i due colleghi
Assessori competenti in tali materie, per poter parlare di questo
problema.
Presidente
- Colleghi Consiglieri, vi ricordo che avete
in totale dieci minuti per le risposte.
La parola al Consigliere Pedrini, poi al Consigliere De
Grandis.
Pedrini (IPLI)
- Come al solito il Presidente mi ha
battuto sul tempo - e l'ho detto prima perché volevo togliergli
l'arma che stava spuntando - noi abbiamo parlato di Camera di
Commercio, ma che si chiami Camera di Commercio o si chiami
Assessorato o si chiami stanza dei bottoni, non ci interessa; noi
abbiamo bisogno di un qualcosa che funzioni, che prenda il posto
della Camera di Commercio, ossia eserciti quelle funzioni che da
altre parti sono proprie delle Camere di Commercio che in Valle
d'Aosta praticamente non esistano. Questo era il senso
dell'interrogazione che abbiamo presentato. Poi, che si chiami
Camera di Commercio o in qualsiasi altro modo a noi poco importa, e
credo che i colleghi siano d'accordo.
Io volevo soltanto, in un minuto, dire che il Presidente della
Giunta mi ha battuto sul tempo e mi ha tolto l'argomento
principale, che è quello a cui lui è arrivato, ossia la
costituzione di una Commissione - noi tre interroganti come ha
detto il Presidente, sentiamo il dirigente dell'Assessorato
all'Industria e Commercio Rag. Jans, gli altri funzionari
dell'Assessorato e l'Assessore Chabod - per vedere come impostare
la cosa. Su questo sono perfettamente d'accordo; se anche i
colleghi lo sono, lo dicano, abbiamo 10 minuti.
Presidente
- La parola al Consigliere De Grandis, sempre
per la replica.
De Grandis (PRI)
- Il punto fondamentale,
indipendentemente dal nome che si vuole attribuire a questo
organismo, è di consentire agli operatori economici di disporre di
uno strumento efficace per espletare la loro attività; strumento
efficace che riguarda una serie di settori, dalla consulenza di
carattere tributario, alla consulenza sindacale, al factoring, al
leasing, all'assistenza per il credito e così via, e che
soprattutto riguarda l'informazione. Siccome sul territorio
nazionale esistono Camere di Commercio molto bene organizzate, che
fanno capo all'Unioncamere, che sono attrezzate anche con strumenti
modernissimi e sono in grado attraverso i telex di fornire
informazioni di fondamentale importanza per chi produce nel campo
dell'industria, dell'agricoltura e dell'artigianato - il turismo
non c'entra Assessore Chabod -, evidentemente per poter usufruire
di questi strumenti che già sono in atto nel resto del territorio
nazionale è necessario anche qui creare una struttura; tra l'altro,
si è dimostrato che non può supplire l'Associazione Industriali
anche perché essa opera soltanto in un settore, non riguarda
l'agricoltura, il commercio e l'artigianato. Evidentemente questo
qualcosa è necessario crearlo. Sono poi convinto che strutture di
questo genere sono particolarmente efficienti in quanto gestite in
maniera diretta, o anche indiretta se volete da quelli che sono
interessati al problema; il loro ingresso in strutture di questo
genere, le rende più efficienti, perché c'è il tornaconto diretto
per poter esplicare la loro attività. Il nodo della questione è
questo ed è implicita la disponibilità mia e degli altri
Consiglieri, di chi vorrà partecipare a queste riunioni, a prendere
contatti con l'Assessore Chabod.
Volevo solo precisare che la richiesta di rinvio, ieri, è stata
avanzata dall'Assessore Chabod e non da noi, noi l'abbiamo
accettata perché non avevamo difficoltà a farlo, ma l'iniziativa è
stata sua. D'altra parte ...
(voci fuori microfono)
... e
questo lo possiamo verificare, non c'è alcun problema, ma
l'importante è affrontare la situazione e trovare una soluzione
adeguata per arrivare ad una struttura che risponda alle necessità
degli operatori economici, oggi in particolare difficoltà per
effetto della crisi generale.
Presidente
- Il Consigliere Martin può replicare come
interrogante se lo ritiene.
Martin (UVP)
- Non ho niente da aggiungere a quanto hanno
già detto i colleghi che sono intervenuti; mi sta bene anche il
suggerimento che ha dato il Presidente della Giunta: ci si può
trovare con gli Assessori competenti per discutere il problema e
vedere di arrivare ad una soluzione.
Presidente
- Ha chiesto di parlare il Consigliere
Lustrissy, ma egli sa benissimo che non posso dargli la parola in
quanto possono replicare solamente gli interroganti.
Passiamo alla trattazione dell'oggetto successivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK