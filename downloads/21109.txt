Consiglio Regionale della Valle d'Aosta - Oggetto del Consiglio n. 1058 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1058 del 12 gennaio 2005 - Resoconto
OGGETTO N. 1058/XII - Timori delle organizzazioni sindacali in
ordine ad uno stato di concorrenzialità all'interno della Casa da
gioco di Saint-Vincent. (Interrogazione)
Interrogazione
Osservato che con lettera datata 19/12/2004, inviata al
Consiglio di Amministrazione della Casinò spa e alle massime
Autorità politiche regionali, la Delegazione Sindacale Giochi
Tradizionali-Reparto tecnico della Casa da gioco di St. Vincent, ha
lamentato un inopportuno stato di concorrenzialità interno
all'azienda;
Ritenuto necessario avere chiarimenti in ordine al disagio
lamentato dalla citata Delegazione Sindacale;
il sottoscritto Consigliere regionale
Interroga
l'Assessore competente per sapere:
1) se corrisponde al vero quanto affermato nella lettera
19/12/2004 indirizzata dalla Delegazione Sindacale Giochi
tradizionali al Consiglio di Amministrazione della Casinò spa, al
Presidente della Regione e all'Assessore alle Partecipazioni
regionali;
2) quale giudizio esprime sul contenuto della missiva, con
particolare riferimento alle anomalie rappresentate in ordine allo
stato di concorrenzialità all'interno della Casa da gioco.
F.to: Curtaz
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Una piccola premessa perché mi pare
d'obbligo inquadrare l'argomento all'interno dell'attività della
casa da gioco, che - ricordo - nel 2004 si è chiusa con una
"performance" positiva rispetto a quella del 2003. Gli incassi sono
stati superiori per oltre 6 miliardi con una crescita del 2,2; i
primi 10 giorni, quindi la prima decade del 2005 continua, ma la
situazione è del tutto provvisoria con incrementi che superano
5-6%, sia in ingressi che in proventi, per cui qualche nota
positiva credo sia opportuna e possa essere il preludio ad
un'analisi, che mi pare correttamente il Consigliere Curtaz ci
chiede su certe tensioni sindacali, ma che si inquadrano in un
contesto di un'azienda che qualche carta da giocare ce l'ha ancora
e che è una risorsa per la Valle.
In relazione all'interpellanza avente ad oggetto lo stato di
concorrenzialità, lamentato dalla Delegazione sindacale giochi
francesi con lettera del 19 dicembre, credo sia opportuno
descrivere lo scenario in cui si colloca la vicenda; cercherò di
non essere noioso, ma è importante premettere alcuni dati. Sia i
giochi francesi che i giochi americani offrono al cliente la
possibilità di puntare sulla "roulette". Si tratta però di due
varianti del gioco totalmente diverse, sia per la disposizione dei
numeri all'interno del cilindro che soprattutto per il fatto che la
"roulette" americana prevede, oltre allo zero della francese, anche
il doppio zero. Tale differenza (38 numeri contro 37) aumenta di
quasi il doppio (5,26 contro 2,7) la percentuale a favore della
casa da gioco, quindi riduce significativamente il vantaggio del
giocatore: giocare nella "roulette" francese è più conveniente per
il giocatore.
A seguito di quanto sopra, sin dall'introduzione dei giochi
americani al casinò, alla "roulette" americana è stato associato il
minimo di giocata più basso, posto che il giocatore, con maggiori
disponibilità economiche, difficilmente avrebbe rischiato il
proprio denaro su tavoli con percentuali universalmente note più
sfavorevoli rispetto a quelle garantite dalla sorella maggiore
francese. In realtà, per la professionalità dei croupiers che vi
lavorano, la "roulette" americana è sempre stata gestita nel
rispetto della tradizione del casinò, quindi con la garanzia di
resa del migliore servizio possibile al cliente e, di conseguenza,
in antitesi rispetto alla sua vocazione di gioco veloce,
estremamente vantaggioso per la casa, il cui cliente era solo di
passaggio e in certi casi consumava la sua prima esperienza di
gioco di azzardo in un casinò. L'attenzione nei confronti del
cliente ha, di fatto, creato negli anni un parco di giocatori
fidelizzato con potenziale di spesa medio-alto, che si sono
appassionati alla "roulette" americana a dispetto del minore
vantaggio che la stessa garantisce.
Alla luce di quanto sopra, l'azienda accolse molti anni fa, una
richiesta delle Delegazioni sindacali dei giochi americani volta ad
ottenere, su un numero limitato di tavoli, minimi e massimi di
giocata più alti, che permettessero di soddisfare la domanda di
gioco dei summenzionati clienti. I tavoli con minimi da 5.000 lire
- parliamo ancora di lire - furono affiancati da 3 tavoli con
minimi da 10.000 lire, massimo 200.000 lire, e da un tavolo da
20.000 lire, massimo 600.000 lire. Si precisa che i massimi di
giocata si riferiscono a tutte le possibilità di puntata: pieno,
cavallo, terzina, carré, sestina. In questa sede si precisa anche
che il massimo di giocata in pieno alla "roulette" francese può
essere raddoppiato per le puntate sul cavallo, 2 numeri,
quadruplicato sulla puntata del carré, 4 numeri, e così via; mentre
alla "roulette" americana il massimo in pieno diventa vincolante
per tutte le altre puntate, cavallo, terzina, carré, e via dicendo,
offrendo quindi minore difesa al giocatore.
Con il passaggio all'euro abbiamo fatto gli adeguamenti: minimo
2,5 euro, massimo 60; minimo 5 euro per 3 tavoli massimo 100 euro,
e un tavolo con un minimo da 10 euro massimo 300. Il tavolo con
minimo da 10 euro in casi del tutto eccezionali, clienti in forte
perdita - perché il cliente in forte perdita chiede di recuperare
-, è stato passato a 20 euro, associando come massimo il limite di
500 euro, oggi contestato dalle Delegazioni sindacali dei giochi
francesi. Perché ho spiegato tutto questo? Perché si parla di
questo nel comunicato stampa. A fronte di tale situazione dei
giochi americani, questi sono i minimi e i massimi di giocata alla
"roulette" francese per fare il paragone: minimo 5 euro, massimo
100 euro alla "roulette", minimo 10 euro, massimo 300 euro alla
"roulette", su un tavolo 20 euro massimo 500 euro, e nel "privé" da
20 a 50 euro il minimo e massimo 500-1.000 euro e 1.000 euro è solo
per la puntata in pieno, cioè quando si gioca un solo numero,
quindi non vale per il cavallo, il carré...
Svolte le succitate considerazioni, entriamo nel merito delle
rimostranze evidenziate dalla delegazione sindacale. Occorre
premettere che tale delegazione sindacale ha più volte lamentato
all'azienda l'assenza di equilibri dei minimi e massimi di giocata
tra "roulette" americana e francese; obiezione alla quale l'azienda
ha replicato precisando che, nel nostro casinò, a governare tali
scelte non deve essere il vertice aziendale, ma il cliente, il
quale, tramite la domanda di gioco che esprime, concorre a
determinare la tipologia di giochi e di giocate che devono essere
messe a sua disposizione.
Il fatto, accaduto nel mese di dicembre, che ha causato
l'inasprimento dei rapporti fra Delegazione dei giochi francesi e
l'azienda, si riferisce alla decisione di un cliente facoltoso
della "roulette" francese di orientarsi verso la "roulette"
americana in occasione delle sue recenti visite al casinò. Tale
decisione deriverebbe, a detta del cliente, da scarsa attenzione
nei suoi confronti in occasione di una sessione di gioco al
"privé", in cui è stato disturbato da altri clienti e - a sua detta
- non adeguatamente curato dal personale. Detto giocatore, avendo
perso una ingente somma alla "roulette" americana, all'unico tavolo
con massimo di giocata in piena a lui adeguato, 300 euro - di cui
vi ho fatto il quadro prima - prontamente transennato per evitare
disturbi al cliente - ricordiamo che il tavolo in questione si
trova nella sala dei giochi americani molto frequentata e dove un
giocatore di tale spessore diventa una vera e propria attrazione
per i clienti che vi stazionano - chiedeva per rifarsi il passaggio
ad un massimo superiore: 500 euro. Tale possibilità di giocare
cifre più importanti gli veniva in via del tutto eccezionale
concessa, pur nel rispetto della regola già citata per i giochi
americani, che il massimo di 500 euro valeva solo ed unicamente per
le giocate in piena e che restava lo stesso per il cavallo, carré.
Il cliente ha perso, al termine della sessione di gioco, una
ingente somma di denaro.
Tale situazione si è ripetuta per 2 volte; da qui è scaturita la
programmazione di uno sciopero dei giochi francesi - poi
commenterete - e ne sono derivati 2 incontri chiarificatori con
l'azienda, il secondo a Delegazioni sindacali riunite americane e
francesi. In questa ultima occasione l'azienda ha ribadito la sua
fermezza nel non condizionare l'operatività dei giochi americani,
confermando che il nostro casinò deve "in primis" avere attenzione
al cliente, quindi soddisfare le sue aspettative in termini di
gioco; peraltro si è trattato di un caso del tutto eccezionale e
certamente frutto di un capriccio del giocatore, stante lo scontato
svantaggio di rischiare somme ingenti su tavoli con percentuali
enormemente favorevoli per la casa da gioco. In occasione
dell'ultima visita, il cliente in questione è tornato ai tavoli di
"roulette" francese, seppure dopo aver giocato per un intero
pomeriggio alla "roulette" americana, a conferma che nessuno lo
aveva condizionato per le sue scelte; responsabilità che non certo
volutamente la Delegazione sindacale dei giochi francesi aveva
addossato all'azienda.
Corre l'obbligo, in conclusione, di segnalare che la direzione
in un successivo incontro ha accordato alla Delegazione dei giochi
francesi in via sperimentale la possibilità su 2 tavoli di "fair
roulette" di prevedere l'aumento dei massimi da 300 euro rispetto
agli attuali 200 e sui tavoli di "roulette" con riferimento da 10
euro di associare il massimo di 500 contro gli attuali 300. Si
ricorda che la politica dei minimi e massimi di gioco è una leva
tanto delicata quanto importante per garantire la redditività dei
giochi; parlare di "concorrenzialità" fra giochi americani e giochi
francesi è certamente inappropriato, anche se si deve tenere nella
massima considerazione l'adeguamento dell'offerta di gioco del
casinò alle mutate abitudini e disponibilità del cliente. Il
cliente è l'unico patrimonio di un casinò, lui detta le regole, lui
decide delle fortune di questo o quel gioco, contrastare le sue
scelte non può che determinare ancor di più, in un momento di
congiuntura economica, una pericolosa disaffezione nei confronti
della casa da gioco, abitualmente frequentata, considerate le tante
alternative presenti sul mercato.
Resto a disposizione per qualsiasi ulteriore chiarimento.
Presidente - La parola al Consigliere Curtaz.
Curtaz (Arc-VA) - Basta chiarimenti, Assessore: mi arrendo!
Non posso neanche dire che abbia "menato il can per l'aia", come
ogni tanto le succede, perché effettivamente ha dato risposta più
che particolareggiata a questo caso. Sembrava quasi che fossi a
conoscenza del caso e quindi patrocinassi un qualche avventore del
casinò, che era stato maltrattato. È stato messo - abbiamo appreso
- un tavolo addirittura transennato, ovviamente per proteggerlo.
Questa lunga relazione poteva essere letta - non so chi gliela
prepara - con un po' di ironia, forse veniva addirittura
meglio...
Tornando invece all'interrogazione... perché l'abbiamo
presentata? Perché la preoccupazione che, onestamente, la sua
risposta ha fugato derivava da un passaggio di questo comunicato,
che ora le leggo. Nel comunicato si denuncia che i responsabili del
"marketing" indirizzano i clienti nelle aree di loro gradimento,
che il responsabile dell'area giochi francesi non riesce a
contrastare queste "emorragie" e "distorsioni" e porvi rimedio, che
il responsabile dell'area giochi americani riesce ad ottenere
dall'azienda minimi e massimi con una proporzionalità superiore a
quella in atto nei giochi francesi, tale da ritenersi scriteriata,
creando un'aperta conflittualità fra i reparti. Questo era il
passaggio. Perché è delicato? Perché se questa, al di là del caso
specifico, fosse una politica aziendale, avremmo una politica
aziendale a detrimento dei giochi francesi rispetto ai giochi
americani, cosa che, da un certo punto di vista potrebbe essere del
tutto irrilevante. Invece è rilevante perché sono i giochi francesi
a garantire maggiore occupazione e quella redditività sociale che
la casa da gioco assicura alla nostra Regione. Da qui la nostra
iniziativa, da qui il chiarimento che l'Assessore ha dato
circoscrivendo l'ambito di questa vicenda.
Mi dichiaro soddisfatto della risposta; approfitto
dell'occasione, visto che l'Assessore ha esordito con alcuni dati
rispetto alla gestione del 2004, per una contro-battuta. I dati del
2004 non sono così positivi come l'Assessore ha voluto indicare,
intanto perché l'Assessore definì il 2003 l'anno peggiore della
storia del casinò...
(interruzione dell'Assessore Marguerettaz, fuori
microfono)
... sì, i numeri lo dicono, ma lei lo dichiarò in questa sede!
Ora abbiamo un calo di presenze, ma un aumento in termini
finanziari del 2,2% pari a 6 miliardi - immagino di lire, ma forse
sarebbe meglio precisarlo che si tratta di lire e non di euro -,
una cifra che riequilibra la perdita di valore a causa
dell'inflazione; pertanto siamo alla redditività identica a quella
del peggior anno della storia del casinò.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK