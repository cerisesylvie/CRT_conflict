Consiglio Regionale della Valle d'Aosta - Oggetto del Consiglio n. 934 del 3 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 934 del 3 novembre 1999 - Resoconto
OGGETTO N. 934/XI Intendimenti in merito al mantenimento
delle stazioni ferroviarie intermedie nella tratta Aosta-Ivrea.
(Interpellanza)
Interpellanza Appreso che le Ferrovie dello Stato intenderebbero
chiudere le stazioni ferroviarie intermedie fra Aosta e Ivrea;
Sottolineato che tale decisione non può essere assunta senza il
consenso della Regione, visto il contratto di servizio in vigore
fra Ente pubblico e Ferrovie dello Stato;
Rilevato come sarà ancora la Regione a decidere, con il rinnovo
del contratto e/o con la regionalizzazione della linea, se tenere
aperte o chiudere le stazioni ferroviarie della nostra Valle;
Ritenuto opportuno, pur in presenza di nuove tecnologie, tenere
aperte e operative almeno tre stazioni intermedie (Châtillon,
Verrès, Pont St. Martin) in modo da evitare
l’abbandono della struttura, garantendone invece
vitalità e decoro;
i sottoscritti Consiglieri regionali
Interpellano
l’Assessore regionale competente per sapere:
a) quali sono le ragioni che inducono le Ferrovie dello Stato a
voler sopprimere tutte le stazioni intermedie fra Aosta e
Ivrea;
b) quali sono gli intendimenti
dell’Amministrazione al riguardo e, in particolare,
se non si ritenga necessario il mantenimento di almeno tre stazioni
intermedie;
c) quali concrete iniziative si vogliono adottare affinché gli
attuali livelli di servizio vengano mantenuti e migliorati.
F.to: Curtaz - Squarzino Secondina
Président
La parole au Conseiller Curtaz.
Curtaz (PVA-cU)
Ai primi del mese di ottobre abbiamo
appreso, attraverso notizie di stampa che sono state riportate
anche con un certo rilievo, che le Ferrovie dello Stato
intenderebbero chiudere tutte le stazioni ferroviarie fra Aosta e
Ivrea.
La notizia ci ha sorpreso soprattutto per come è stata
presentata, perché oggi non è possibile che le Ferrovie dello Stato
chiudano unilateralmente alcuna stazione. Non è possibile per il
presente, perché c'è un contratto di servizio che prevede che le
Ferrovie debbano tenere aperte le stazioni e in alcuni casi anche
le biglietterie per un certo numero di ore al giorno; non è tout
court possibile per il futuro perché anche con la definizione dei
nuovi contratti di servizio sarà pure la Regione che insieme alle
Ferrovie deciderà cosa eventualmente chiudere.
Quindi una notizia che intanto ci è sembrata presentata in
maniera distorta, ma evidentemente una notizia che ci ha fatto
riflettere, perché la possibilità che le Ferrovie dello Stato
chiudano tutte le stazioni ferroviarie della nostra Valle -
eventualmente in accordo con la Regione - significherebbe dal
nostro punto di vista tutta una serie di conseguenze.
La conseguenza più ovvia è quella di uno scadimento del servizio
ferroviario, scadimento che peraltro abbiamo già avuto modo di
sottolineare in occasione della discussione del piano di bacino di
traffico, perché le scelte che sono state fatte nella scorsa
legislatura per il potenziamento del servizio ferroviario, che
hanno portato dei dati significativi in termini d'incremento anche
di utenza, non solo non sono state ribadite ma il nuovo piano di
bacino di traffico prevede una disattenzione generalizzata nei
confronti del traffico ferroviario, fra l'altro in totale
contraddizione con i megaprogetti dell'Aosta-Martigny, che fanno
sottolineare all'Amministrazione l'importanza del traffico su
rotaia a sfavore del traffico su gomma.
Noi riteniamo essenziale che pur tenendo conto dei processi di
modernizzazione del traffico vengano tenute in piedi almeno tre
stazioni.
Su questo punto è vero che durante lo scorso Consiglio è stato
accolto un emendamento del Consigliere Nicco che va nello stesso
senso di quest'interpellanza, che fra l'altro è stata presentata
qualche ora prima, non è stata presentata poi, lo dico altrimenti
la si potrebbe ritenere per certi versi superata e inutilmente
polemica. Però oggi, proprio perché è stato approvato
quell'emendamento del Consigliere Nicco, voglio chiedere se questo
intendimento sarà perseguito, come sarà perseguito, se ci sono
novità a proposito dei rapporti con le Ferrovie dello Stato a
questo riguardo, e come in sostanza l'Amministrazione e
l'Assessorato competente in particolare intendono muoversi per
favorire e per incentivare il traffico su rotaia nella nostra
regione.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Tralasciando gli aspetti legati alla continua
nostalgia da parte del Consigliere Curtaz, anche se comprensibile,
sull'ottimo operato del mio predecessore, entrerei nel merito
dell'interpellanza.
Al primo punto si chiede quali sono le ragioni che inducono le
Ferrovie dello Stato a voler sopprimere tutte le stazioni
intermedie fra Aosta e Ivrea.
Non risultano a tutt'oggi ulteriori soppressioni di stazioni
intermedie da parte di Ferrovie dello Stato fra Aosta e Ivrea. Gli
impegni assunti dalle Ferrovie dello Stato con la Regione sono
quelli previsti dai contratti di servizio e per quanto concerne le
stazioni si riferiscono alla presenza del personale di
biglietteria. Il contratto di servizio 1997-1998, articolo 6,
servizi commerciali a terra, prevedeva l'impegno di Ferrovie dello
Stato a garantire presso le principali stazioni ferroviarie: Aosta,
Châtillon, Verrès, Pont-Saint-Martin, Pré-Saint-Didier, servizi di
sportello e per Aosta anche un servizio di deposito bagagli.
A fronte dell'impegno assunto, la Regione concorreva ai costi
del servizio corrispondendo un contributo forfetario, tenuto conto
che le Ferrovie dello Stato in analogia a quanto previsto sulle
altre linee della rete nazionale, avrebbero automaticamente
proceduto alla totale disabilitazione commerciale degli impianti,
prevedendo un servizio ridotto di biglietteria soltanto nella
stazione di Aosta (articolo 6, contributo per i servizi
commerciali).
Tale impegno è stato confermato nel contratto di servizio del 1°
gennaio 1999-29 maggio 1999 - articolo 7, qualità del servizio
ferroviario a bordo e a terra, servizi commerciali a terra e
contributo per i servizi commerciali - e in quello attualmente in
vigore dal 30 maggio al 31 dicembre 1999, sempre all'articolo
7.
In caso di mancata erogazione del servizio, Ferrovie dello Stato
paga una penale, ed è quanto prevede il contratto di servizio;
attualmente le penali ammontano a circa lire 38 milioni. Da
riscontri effettuati sembrerebbe che la politica di Ferrovie dello
Stato sia quella di non erogare più tali servizi per alcune
stazioni minori, in particolare Pré-Saint-Didier, e di erogarli in
maniera non soddisfacente per altre, tipo Verrès.
Seconda domanda: quali sono gli intendimenti
dell’Amministrazione al riguardo e, in particolare,
se non si ritenga necessario il mantenimento di almeno tre stazioni
intermedie. Premesso che non è necessario mantenere delle stazioni
ferroviarie che non sono state soppresse, se con il termine
mantenimento s'intende garantire alle attuali stazioni,
perfettamente funzionanti dal punto di vista del movimento, anche
del personale, un emendamento al piano di bacino di traffico
recentemente approvato dal Consiglio regionale, presentato dal
Consigliere Nicco, prevede il potenziamento delle stazioni di
Pont-Saint-Martin, Verrès e Châtillon, in quanto centri di
interscambio nodale, assicurando tra l'altro il personale di
front-line nelle stesse.
Terzo quesito: quali concrete iniziative si vogliono adottare
affinché gli attuali livelli di servizio vengano mantenuti e
migliorati. L'Amministrazione regionale, in attesa del
trasferimento delle competenze, non potrà che agire con i tanti
limiti peraltro già sperimentati anche dal mio predecessore. Al di
là di conferenze stampa, di comunicati, nella sostanza e nella
concretezza i limiti sono quelli che ha sperimentato anche
l'Assessore Riccarand prima di me.
Non potremo che operare sul contratto di servizio, adoperandoci
per ribadire la volontà del potenziamento delle stazioni di
Pont-Saint-Martin, Verrès e Châtillon, in quanto centri di
interscambio nodale, assicurando fra l'altro il personale di
front-line nelle stesse.
In conclusione, le vere iniziative - al di là di comunicati o di
dichiarazioni che lasciano il tempo che trovano - potranno essere
concretizzate quando finalmente avremo il trasferimento delle
competenze.
Président
La parole au Conseiller Curtaz.
Curtaz (PVA-cU)
Francamente non ho capito il tono
dell'intervento dell'Assessore, che ha tentato di essere ironico,
ma senza successo, perché il rispondere che ad oggi non risultano
soppressioni, questo francamente lo sapevamo già! Ma non era
necessario che l'Assessore ce lo ricordasse, anche perché
l'interpellanza non faceva riferimento alle soppressioni ad oggi,
ma faceva riferimento alle soppressioni che probabilmente si
avranno nei prossimi anni, a leggere le notizie della stampa, che
peraltro egli non ha potuto ovviamente smentire.
L'unica cosa certa è che fino al 31 dicembre 1999 la situazione
non dovrebbe modificarsi di tanto, salvo il discorso delle sanzioni
nel caso in cui le Ferrovie dello Stato non adempissero ai loro
doveri contrattuali.
Quindi sapevamo già che ad oggi non sono state soppresse le
stazioni, e io non sono convinto che non è necessario mantenere
qualcosa che oggi non è soppresso, perché può darsi che lo sia fra
poco, e anche perché proprio lei, Assessore, insieme agli altri
componenti della maggioranza e al sottoscritto, l'altra volta ha
votato l'emendamento del Consigliere Nicco che chiedeva il
potenziamento delle stazioni. Perché non si può potenziare una cosa
che verrà soppressa! Vede, allora, che questo cenno di ironia era
totalmente fuori luogo!
Sappiamo bene che le competenze della Regione si potranno
esprimere in maniera più puntuale quando sarà in atto la
regionalizzazione. Quello che chiediamo oggi però è che
l'Amministrazione ci indichi i suoi orientamenti.
Avremo la regionalizzazione per fare che cosa? Questa risposta
non mi è stata data! Ma questo non mi stupisce perché in almeno
altre due o tre occasioni ho tentato attraverso delle interpellanze
di capire qual è l'orientamento di quest'Amministrazione rispetto
alle Ferrovie e non mi è stato mai risposto. Addirittura, se non
ricordo male, nella prima occasione mi era stato risposto che
trattandosi di argomento troppo vasto, l'Assessore non aveva il
tempo di rispondere. Allora io chiedo che, pur essendo un argomento
un po' vasto, magari quando l'Assessore avrà un po' più di tempo,
cerchi di rispondere alle domande che vengono eluse da almeno tre o
quattro interpellanze!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK