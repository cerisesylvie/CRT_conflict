Consiglio Regionale della Valle d'Aosta - Oggetto del Consiglio n. 1400 del 21 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CREDITO
Istituzione di enti di credito a carattere locale
Precedente
Successivo
Resoconto integrale del dibattito dell'aula
Oggetto del Consiglio n. 1400 del 21 giugno 2000 - Resoconto
OGGETTO N. 1400/XI Prospettive per gli istituti di credito
della Valle d'Aosta. (Interrogazione)
Interrogazione Premesso:
- che le assemblee dei soci della Banca di Credito Cooperativo
del Gran Paradiso - Monte Bianco e della Banca di Credito
Cooperativo di Gressan e Saint-Christophe hanno recentemente
deliberato la fusione dei due istituti;
- che la Giunta regionale aspira - come in più occasioni essa ha
rilevato - alla costituzione di un polo bancario valdostano
comprendente, oltre alle BCC, anche la BVA;
- che la profonda evoluzione in atto nel sistema creditizio a
livello globale sta comportando una brusca frenata delle banche
locali;
i sottoscritti Consiglieri regionali
Interrogano
la Giunta regionale per sapere:
1) quali sono gli equilibri dei due istituti cooperativi
nell’ambito della futura società e
dell’organo amministrativo e se la fusione rientra
nel piano di costituzione di un polo bancario valdostano;
2) se nelle prospettive delle altre BCC e della Banca della
Valle d’Aosta rientra l’adesione al
succitato ?polo’;
3) entro quali termini e attraverso quali modalità (accordi
federativi tra istituti, fusioni o altro) si prevede che si possa
concretizzare tale polarizzazione e quali sono le aspettative.
F.to: Tibaldi - Frassy
Presidente
La parola all'Assessore al bilancio, finanze e
programmazione, Agnesod.
Agnesod (UV)
La recente fusione della Banca di Credito
Cooperativo del Gran Paradiso-Monte Bianco e della Banca di Credito
Cooperativo di Gressan e Saint-Christophe è senza dubbio
finalizzata a favorire l'aggregazione delle stesse in un polo
locale, al quale dovranno fare riferimento anche la Banca di
Credito Cooperativo non ancora coinvolta e in tempi più lunghi la
Banca della Valle d'Aosta.
Per quanto riguarda la prima domanda sugli equilibri interni,
occorre dire che gli stessi sono stati delineati da patti
parasociali, approvati dalle rispettive assemblee, e tengono conto
dei rapporti dimensionali in essere e prevedono per il Consiglio di
amministrazione 8 componenti di Gressan e 5 del Grand Paradis, per
il Comitato esecutivo 3 di Gressan e 2 del Grand Paradis, il
Presidente del Collegio sindacale di Gressan, 2 membri di Gressan e
1 del Grand Paradis. Questo vale per il primo triennio di fusione,
dopo sceglierà l'assemblea degli azionisti riunita con le
componenti già unificate.
L'obiettivo di addivenire alla creazione di un'unica istituzione
bancaria locale risponde all'esigenza di sfruttare al meglio la
presenza territoriale dei singoli enti bancari, nonché di
contrapporsi con maggiore efficacia all'attività posta in essere
dagli istituti di credito di livello nazionale.
Per ottenere risultati positivi non si dovrà comunque snaturare
le realtà creditizie locali, le quali trovano e troveranno la loro
forza nel capillare radicamento sul territorio nel quale da tempo
operano.
L'obiettivo a medio termine potrà essere raggiunto se in questa
fase e nel percorso di avvicinamento all'obiettivo si continuerà ad
operare sempre più in sinergia fra le componenti creditizie e
finanziarie locali. E già questo operare insieme su progetti
specifici, su azioni programmate, un primo risultato tangibile
della definizione di polo creditizio valdostano.
L'obiettivo ci conduce a ragionare in un'ottica di
ottimizzazione del servizio e gli strumenti che verranno utilizzati
per raggiungere lo scopo saranno coerenti con le finalità da
perseguire, giungendo al termine del percorso, e qui rispondo ad
un'altra domanda che è stata posta nell'interrogazione, ad una
fusione degli enti creditizi locali, che consentirà di ottenere
anche una semplificazione degli organi di amministrazione e delle
strutture operative.
Il coordinamento di azione rappresentato dall'Assocredito
valdostana, che opera nel raccordo fra le componenti, è nella
direzione di far lavorare insieme le realtà creditizie locali
offrendo loro una serie di servizi, opportunità e progetti, di cui
i principali sono la Carte Vallée, i fondi pensione su base
territoriale, la rinegoziazione dei mutui - legge n. 23/99 - il
portafoglio prodotti. Su questo ultimo punto l'Assocredito si è
fatta promotrice di una serie di accordi per la distribuzione di
prodotti bancari sia nel settore degli impieghi, sia nel settore
della raccolta indiretta.
Per quanto attiene il settore degli impieghi, l'associazione sta
attivamente perseguendo un accordo con l'Artigiancassa S.p.A, per
finanziamenti in pool ad imprese artigiane, consorzi di imprese
artigiane e piccole e medie imprese.
Il settore della raccolta ha visto l'associazione promotrice di
una partnership con Crédit Agricole Indusuez, per offrire strumenti
di "asset allocation", GPF, strumenti derivati e strutturati,
eccetera, complementare il portafoglio prodotti per le banche di
credito cooperativo.
Ho dei dubbi con quanto afferma l'interrogante, là dove nelle
premesse dice che la profonda evoluzione in atto nel sistema
creditizio a livello globale sta comportando una brusca frenata
delle banche locali.
Alcuni dati e alcune piccole riflessioni a questo riguardo
voglio farle, proprio perché non concordo con questa
affermazione.
Dal fronte Banca d'Italia in riferimento agli impieghi delle
banche di credito cooperativo e BVA, quindi delle associate, dal
1998 al 1999 si è avuto un incremento di circa il 12 percento degli
impieghi e la raccolta totale è aumentata del 2 percento. Inoltre,
l'utile delle attività ordinarie ha avuto un incremento di ben 3,1
percento. Anche in Italia i risultati delle banche di credito
cooperativo sono stati positivi sia per gli impieghi, sia per la
raccolta.
Dati questi che dimostrano la crescente fiducia che il cittadino
pone nei confronti di questi istituti. È di questi giorni la
sottoscrizione di un accordo europeo fra le Federcasse, i CREA,
quindi le banche di credito cooperativo italiane, che rappresentano
550 banche, 2300 sportelli in Italia, con Rabobank, 445 banche
locali olandesi, e Digibank, 2200 microbanche tedesche a cui
aderiscono oltre 14 milioni di cittadini in Germania. È la
riproposizione su scala continentale della fusione virtuale
lanciata all'inizio del 1999 dalle banche di credito cooperativo
italiane; il mantenimento delle identità operative delle
microbanche sui bacini locali viene coniugata con il tentativo di
dare efficienza ed omogeneità al servizio portato dalle banche alle
rispettive clientele.
Anche sul piano delle valutazioni che emergono, io faccio
riferimento ad analisi che sono apparse sul più importante
quotidiano economico italiano, "Il Sole 24ore", a più riprese ci
sono stati articoli che dimostrano il vantaggio competitivo delle
banche locali e la loro funzione irrinunciabile.
Oggi una piccola banca può offrire alla clientela il meglio del
meglio, a condizioni vantaggiose. Essa infatti può selezionare per
i diversi servizi i migliori produttori e legarsi ad essi con
apposite convenzioni anche di volta in volta, lo può fare con
operatori nazionali o internazionali, ciò che importa è che essi
dispongano di un eccellente "know how" nei rispettivi campi di
attività.
Come si vede, non è difficile che una banca anche se molto
piccola ma ben radicata sul territorio, riesca a soddisfare appieno
alle esigenze dei clienti e a conseguire apprezzabili risultati
economici per i propri soci.
A favore delle banche locali vi è un ulteriore importante
elemento; la concentrazione dà origine a banche mastodontiche che
rischiano un certo burocratismo, ne fanno le spese soprattutto i
piccoli e medi clienti che si trovano spesso di fronte ad un
interlocutore poco attento alle loro esigenze e molto lento nelle
decisioni.
Altri analisti affermano che dopo la febbre delle fusioni
assisteremo a un'onda contraria di disaggregazioni e anche
all'estero le grandi aggregazioni sembrano ora entrate in una fase
di stanca.
Quindi, ritornando al polo creditizio valdostano, si tratta di
attivare uno strumento agile, competitivo, ben radicato, che sappia
raccogliere le istanze e le esigenze del cittadino e del mondo
produttivo valdostano.
Il quadro di inserimento è quello di un'economia più solida, che
abbia nel sistema creditizio e finanziario locale una componente
strutturale di sostegno e di servizio, orientata al comune
conseguimento degli obiettivi strategici di interesse generale, pur
nel rispetto delle logiche di impresa che devono rappresentare il
presupposto e il vincolo per la gestione delle aziende
interessate.
Presidente
La parola al Consigliere Tibaldi.
Tibaldi (FI)
Non so fino a quando il teorema del "piccolo
è bello" sia sostenibile a ogni costo.
Penso che l'Assessore come tutti quanti si sia reso conto che il
mondo si sta evolvendo, che è in atto un processo che si chiama
globalizzazione, e che investe anche il settore creditizio e
finanziario e che investe naturalmente anche la piccola Valle
d'Aosta, che non vive in una "enclave" protetta da una boccia di
vetro.
Mi sento di fare alcune riflessioni a fronte della risposta che
ci ha dato l'Assessore.
La prima riflessione è che la politica creditizia è cambiata
rispetto agli anni '50. È vero che negli anni '50, ed era anche un
input della Banca d'Italia allora, si tendeva a far proliferare le
banche locali, perché più vicine al cittadino, meglio conoscenti
della realtà territoriale e di conseguenza in grado di soddisfare
in maniera più efficace e immediata i bisogni degli utenti e degli
operatori economici, e di controllare anche i rientri dei capitali
prestati. Pertanto le sofferenze erano di conseguenza limitate.
È altrettanto vero che a distanza di 50 anni qualcosa è
cambiato. Che cosa?
Intanto questa globalizzazione sta comportando una competizione
che è decisamente più larga a livello di mercato rispetto a 50 anni
fa, una competizione che presuppone una fusione fra grandi
istituti, e questo sta avvenendo non solo a livello italiano, ma
anche a livello internazionale, e poi è stata creata quella novità
che si chiama rete Internet, dove il collegamento fra banchiere e
utente avviene sempre meno attraverso la intermediazione bancaria,
e sempre più spesso attraverso un monitor, con il quale
l'interazione è più che mai immediata.
Sulla base delle risposte fornite mi sembra che il polo
creditizio valdostano rischi di rimanere un "poletto" di fronte a
quelle che sono le novità che coinvolgeranno anche la Val
d'Aosta.
Mi sembra di aver colto perplessità non solo fra l'utenza
locale, ma anche fra gli stessi operatori bancari. L'Assessore sa
benissimo che queste prospettive di fusione, come lui ha detto che
avverrà con la creazione di questo polo, sono state accolte con
diffidenza da parte degli operatori delle banche di credito
cooperativo, che guardano anche con una certa perplessità il
fenomeno BVA, che più che un atout è un fardello da ereditare e con
il quale c'è questa volontà politica di coniugare e le risorse
delle casse rurali e le risorse della BVA.
L'Assessore dice che le banche dovranno aderire; questo mi
sembra un imperativo pesante, anche perché sappiamo che una cassa
rurale, quella di Fénis/Saint-Marcel, è piuttosto ostile alla
partecipazione di questo polo. Sappiamo che dei direttori di banca
che facevano parte della Gressan/Saint-Christophe hanno rinunciato
al loro mandato, quando si prospettava la creazione di questo polo
creditizio.
Di conseguenza mi sembra che questo ottimismo e questa volontà
imperativa, ancora oggi testimoniata da parte dell'Assessore, non
trovi tutto quel riscontro e quella disponibilità e quelle
aspettative efficaci da parte sia dell'utenza sia di chi lavora in
queste banche.
Mi hanno lasciate perplesse alcune affermazioni fatte
dall'Assessore, quando fa riferimento a delle fonti, dichiarando
che altri analisti dicono, alcuni affermano.
C'è molta genericità nelle sue fonti, Assessore, lei contraddice
quella che è una nostra affermazione nella premessa
dell'interrogazione e cioè che la profonda evoluzione in atto nel
sistema creditizio a livello globale sta comportando una brusca
"frenata" delle banche locali; non ci siamo inventati niente,
perché noi comunque abbiamo come rassegna stampa "Il Sole 24ore",
quello che lei ha citato essere il principale organo di
informazione economica perlomeno a livello nazionale e forse non
solo.
Nuovi sportelli, banche locali in frenata; la parola "banche
locali in frenata" è stata presa da questo titolo del "Sole" e
inserita nella nostra interrogazione.
Banche locali nell'era globale sfruttano le barriere
all'entrata, cioè solamente questa politica ancora di chiusura
della Banca d'Italia e dell'ABI di freno nei confronti degli altri
istituti di credito internazionali, sta rallentando la competizione
che sarà più che mai pesante e onerosa, e naturalmente lo sarà
maggiormente per gli istituti di credito che sono tuttora ancorati
a sistemi tradizionali non aggiornati di rapporto con il
cliente.
Tutta la fiducia espressa da parte sua, Assessore, ci sembra
prematura e forse non corrispondente alla realtà dei fatti. Con
interrogazioni e interpellanze successive vedremo di approfondire
l'argomento, anche perché il tempo a disposizione è scaduto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK