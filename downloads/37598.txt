Consiglio Regionale della Valle d'Aosta - Oggetto del Consiglio n. 1317 del 24 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1317 del 24 giugno 2015 - Resoconto
OGGETTO N. 1317/XIV - Interpellanza: "Notizie in merito al
completamento della struttura destinata ad aerostazione
dell'aeroporto di Saint-Christophe".
Presidente -
Per l'illustrazione, chiede la parola il
collega Bertin, ne ha facoltà.
Bertin (ALPE) -
Grazie Presidente.
Da ormai molti anni, troppi anni, alle porte di Aosta un rudere
fatiscente, abbandonato, accoglie i visitatori della città e della
Regione. È diverso tempo che questa sta diventando una catapecchia,
quella che doveva essere l'aerostazione progettata dalla famosa
archistar
Gae Aulenti e che doveva rappresentare un simbolo
di questo nuovo grande aeroporto. Rappresenta proprio anche
fisicamente il simbolo del fallimento di quest'idea folle,
megalomane di realizzare un aeroporto commerciale in Valle d'Aosta,
ma una soluzione bisogna pur trovarla a quest'aerostazione. Qualche
tempo fa, nel maggio dell'anno scorso, la Giunta regionale
aveva...come dire? richiamato a sé la competenza di portare avanti
i lavori in seguito al fallimento della società che avrebbe dovuto
terminare l'opera, perché ad attuare come soggetto appaltante dei
lavori dell'aerostazione, in ragione della convenzione stipulata
nel 2004, è la società di gestione AVDA. In quest'occasione con
questa delibera l'Amministrazione regionale aveva "richiamato" a sé
questa competenza, volendo portare lei a termine i lavori.
Successivamente nell'autunno dell'anno scorso la stessa
Amministrazione regionale, per ragioni cautelative, aveva poi
sospeso, cioè annullato questa delibera, lasciando di fatto le cose
come in precedenza, come previste dalla convenzione, la famosa,
famigerata convenzione che ci costa 2 milioni all'anno e dà...come
dire? si estende su 30 anni con la società AVDA. Nel frattempo,
nell'aprile di quest'anno, il Consiglio regionale finalmente, in
modo un po' tardivo, anzi molto tardivo, si è reso conto
dell'impossibilità di sostenere un aeroporto commerciale com'era
stato pensato all'epoca e ha votato all'unanimità una risoluzione,
con la quale si chiedeva l'aggiornamento, un nuovo
master
plan
valorizzando soprattutto la vocazione turistica della
struttura di Saint-Christophe. Per questo ci chiedevamo, anche
proprio in ragione di questo nuovo indirizzo generale rispetto
all'aeroporto, quali erano le intenzioni dell'Amministrazione
regionale: se voleva completare l'opera, nel caso i tempi e i costi
previsti per la sua realizzazione, tenuto conto che più o meno si
erano stimati in 6 milioni...un po' più di 6 milioni i costi
necessari a terminare l'opera. Questo qualche tempo fa, erano stati
stimati in circa 6 milioni e che sappiamo sin d'ora che
evidentemente il nuovo
master plan
chiederà un
ridimensionamento generale della struttura e quindi ci chiediamo
anche quale utilità potrà avere quest'opera. Grazie.
Presidente
- Per la risposta, chiede la parola
l'Assessore Marguerettaz, ne ha facoltà.
Marguerettaz (UV) -
Come sa il collega Bertin,
l'aerostazione è stata progettata e in parte già realizzata in modo
coerente con un modello di sviluppo dello scalo definito nel
lontano 2004 in un
master plan
, dove i sottoscrittori erano
lo Stato, l'ENAC e ovviamente la Regione, quindi vorrei sempre
evidenziare che i sottoscrittori erano di varia natura e con dei
compiti decisamente più importanti rispetto a quelli di una sola
Amministrazione regionale. Purtroppo vi è stata la risoluzione del
contratto tra la ORION e AVDA il 29 gennaio 2013, quindi, quando si
parla di anni o di decenni, stiamo parlando di una risoluzione che
è di due anni fa sostanzialmente, perché la ORION ha avuto delle
procedure, delle esecuzioni gestite poi dal tribunale. I lavori
eseguiti erano circa il 50 percento, ovviamente ci troviamo con un
manufatto che è a metà del guado e mi pare che sia ovvio che questo
manufatto vada terminato anche per salvaguardare il risultato dei
lavori. Oggi - faccio una premessa, ho avuto già modo di dirlo -
apparentemente il manufatto si presenta peggio rispetto a quella
che è la sua consistenza, perché è quasi tutto di cemento armato,
per cui anche coloro che scrivono: "marcisce"...non sta marcendo,
purtroppo c'è un rivestimento che è decisamente ammalorato, per cui
si presenta decisamente male. Allora, la delibera del 2014 è
abbastanza chiara e l'Amministrazione regionale vuole sostituire
AVDA nelle funzioni del soggetto attuatore con la competenza della
struttura regionale dell'Assessorato delle opere pubbliche e tale
deliberazione conferma espressamente la necessità di completare
l'opera attraverso due distinti lotti: il primo, quello più
importante, è volto al completamento dell'involucro dell'edificio e
della centrale tecnologica attraverso la rimozione delle parti di
coibentazione danneggiate e la loro sostituzione, l'assemblaggio
del rivestimento esterno ove mancante, la chiusura dei varchi
attraverso il posizionamento, laddove non ancora installati, dei
relativi serramenti e la sostituzione di quelli danneggiati, nonché
la risistemazione degli impianti tecnici e dei servizi principali,
idrotermosanitario ed elettrico. È inoltre previsto il
completamento del piazzale aeromobili.
Il lotto 2, che è l'intervento fortemente condizionato dagli
esiti della revisione del
master plan
, di cui abbiamo deciso
in Consiglio, è finalizzato al completamento delle parti interne,
con la ridistribuzione degli spazi a seconda delle eventuali nuove
necessità operative, uffici, locali per le istituzioni, area al
servizio dei passeggeri. Per quest'intervento solo con
l'aggiornamento del
master plan
, ovvero attraverso
l'attività che lo stesso Consiglio ha richiesto di svolgere, si
potranno individuare i settori aeronautici a vocazione turistica da
valorizzare:
charter, executive
, volo a vela. Non è un
segreto, rispetto a tutta una serie di uffici, la Polizia doganale
è decisamente interessata ad avere un locale in quella zona. Il
Governo regionale ha previsto di completare l'aerostazione quindi
in due lotti proprio per poter recepire nel secondo lotto gli esiti
del
master plan
, in modo da rivedere le destinazioni d'uso e
gli allestimenti dei singoli locali dell'aerostazione. La
risoluzione approvata il 9 aprile 2015 prevede, infatti, di
procedere all'aggiornamento del
master plan
e fornisce lo
specifico indirizzo di valorizzare gli investimenti effettuati e la
vocazione turistica dello scalo.
I lavori e le attività di progettazione sono attualmente
sospesi, perché AVDA ha avanzato un ricorso presso il TAR con la
richiesta di sospensiva avverso le dichiarazioni della Regione, per
cui, nell'attesa della sentenza, la struttura è di fatto ancora in
carico alla società di gestione. Sulla base del quadro economico
prodotto da AVDA nel 2014 in merito alle risorse, per il
completamento dei lavori, sulla base del progetto originario,
quindi senza eventuali modifiche, è da prevedersi un costo stimato
di 6,5 milioni, vale a dire 3,2 milioni di euro aggiuntivi rispetto
alle somme residue sui precedenti impegni, al lordo di quanto potrà
essere recuperato dall'escussione, dalla fideiussione presentata
dal precedente appaltatore: di fatto si tratta di andare a
stanziare un importo corrispondente al ribasso d'asta che era stato
svincolato a seguito dell'aggiudicazione. In buona sostanza quindi,
dai dati di AVDA, si ritornerebbe al valore che era stato previsto
inizialmente. Ricordo a tutti che ORION aveva fatto un ribasso
molto importante: ecco perché il ribasso d'asta va a coprire quello
che oggi manca.
Riguardo ai tempi, una volta emessa la sentenza del TAR e
chiarito chi sarà la nuova stazione appaltante, si può prevedere un
anno per le progettazioni, le autorizzazioni e le procedure
d'appalto e circa sei mesi per i lavori del primo lotto.
Presidente -
Grazie Assessore. Per la replica, ha chiesto
la parola il collega Bertin.
Bertin (ALPE) -
Grazie Presidente.
Francamente faccio fatica a capire la logica di andare avanti
con i lavori di realizzazione del
terminal
dell'aeroporto...il voler andare avanti almeno nelle intenzioni,
perché poi, da quanto abbiamo capito, in realtà, è tutto fermo, non
c'è nessuna possibilità di andare avanti, ma, comunque, anche
soltanto l'intenzione di andare avanti in un progetto, che di tutta
evidenza sarà sovradimensionato e quindi necessiterà comunque di
altri interventi e di altre spese anche per cambiarne la
destinazione o addirittura per venderlo, perché è ovvio che quella
struttura non servirà per quello che era stata progettata, anche
perché bisogna ricordarsi, come diceva anche lei, che
quest'aerostazione è stata dimensionata sulle previsioni fatte dal
master plan
, dal famoso
master plan
del 2004, che
ipotizzava un afflusso di...fuori da ogni logica, veramente
fantascientifico da quel punto di vista. Non sto qui a ripetere i
numeri di passeggeri che sono transitati in questi anni ad Aosta:
si tratta di alcune centinaia, niente di più. È ormai evidente a
tutti che il nuovo
master plan
- non si sa quando, io spero
presto, bisogna farlo presto, a questo punto mi chiedo anche se mai
lo farete... - ridimensionerà di molto le aspettative e
indirettamente inviterà a ritornare alla vecchia struttura, al
vecchio aeroporto turistico, più che sufficiente per la nostra
Regione per la vocazione turistica dello stesso aeroporto. È ovvio
che sarà così, è fatto apposta per...starà a giustificazione di
questo grande errore di fare, di aver voluto realizzare un grande
aeroporto ad Aosta, che ci è costato decine di milioni di euro.
Un'inversione di rotta utilizzando una terminologia aeronautica,
che rimane comunque tradiva e colpevole, l'idea di un grande
aeroporto ad Aosta è stata una follia scollegata dalla realtà
regionale e che non rispondeva a nessuna domanda del territorio, ci
si doveva fermare prima, molto prima.
Per molto tempo ho sollecitato una via d'uscita, una
exit
strategy
da questo bagno di sangue, per il contribuente. Fa
niente, finalmente però ora pare che ci siamo. La risoluzione di
aprile sembra andare in questa direzione. Proprio per questo non
capisco il volere, anche solo l'intenzione, di andare avanti con i
lavori. La giustificazione dei finanziamenti statali che si
perderebbero o che dovrebbero essere restituiti...comunque questo
contratto che coinvolge più soggetti non mi pare sufficiente ed
accettabile, perché sappiamo sin d'ora che questi soldi sarebbero
buttati, sprecati in un'opera inutile, che sappiamo non sarà
utilizzata per quello e che si trasformerà nell'ennesimo scandalo
di quest'aeroporto e non importa chi paga, non importa se è
finanziato con i soldi dello Stato, piuttosto che dell'Europa, o
del Comune, o della Regione, i soldi del contribuente non si
buttano indipendentemente da chi paga le tasse. I soldi del
contribuente non devono essere sprecati ed è inaccettabile andare
avanti in questa direzione. Una gestione responsabile
dell'autonomia passa anche da questo, un'autonomia responsabile
significa innanzitutto questo. Bisogna fermare al più presto o
perlomeno non riattivare queste procedure, tanto abbiamo capito che
siete fermi e non si sa neanche bene quando partiranno di nuovo
questi lavori e questa struttura fatiscente rimarrà lì ancora
chissà per quanto ad accogliere i visitatori della città. Il buon
senso e la logica impongono, comunque, di sospendere e di
accelerare il
master plan
perché non possiamo sprecare altri
soldi. Questo
master plan
va fatto al più presto, non si può
aspettare oltre, perché bisogna ricordarsi - lo ricordo ai
cittadini e anche a lei - che ogni giorno questa struttura,
l'aeroporto, senza valutare che non ci passa nessuno, costa al
contribuente per la gestione dei servizi antincendio, eccetera,
quasi 9 mila euro al giorno. Tutti i giorni, sulla base di quanto
abbiamo speso in precedenza, i contribuenti valdostani pagano 9
mila euro per questa struttura, tutti i santi giorni dell'anno, da
Capodanno...a parte che a Capodanno è stato utilizzato, nei
restanti giorni dell'anno non è mai stato utilizzato...costa ai
contribuenti circa 9 mila euro al giorno. È un'emorragia di soldi
che va fermata al più presto, la strada è stata tracciata, ma
bisogna muoversi con il
master plan
, soprattutto fermare
tutto il resto e soltanto dopo si potranno fare dei calcoli se è il
caso...cosa fare di questa struttura e valutare ogni possibilità,
ma bisogna fare in fretta perché l'emorragia continua e sono 9 mila
euro al giorno che spendiamo in quest'inutile aeroporto.
Grazie.
Presidente
- Grazie collega Bertin. Credo che, vista
l'ora, possiamo chiudere qui i lavori del mattino, auguro a tutti
buon appetito e ci vediamo alle 15,30.
---
La seduta termina alle ore 12,44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK