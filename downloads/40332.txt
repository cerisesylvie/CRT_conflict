Consiglio Regionale della Valle d'Aosta - Oggetto del Consiglio n. 3168 del 24 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3168 del 24 gennaio 2018 - Resoconto
OGGETTO N. 3168/XIV - Interpellanza: "Situazione
occupazionale dei dipendenti dell'ex stabilimento Lavazza di
Verrès".
Farcoz (Président) -
Point n° 30 de l'ordre du jour. La
parole au collègue Gerandin pour l'illustration.
Gerandin (CC-MOUV) -
Un tema ormai ricorrente quello
della Lavazza, nel senso che è stato oggetto di iniziative, ricordo
quella del 22 giugno 2016, quella del 22 ottobre 2016, che ho
condiviso con il collega Roscio. Sembrerà strano, Assessore, ma le
prime due domande che le pongo sono esattamente le stesse che ho
posto nell'interpellanza discussa il 22 ottobre 2016.
La vicenda Lavazza penso che sia a conoscenza di tutti, ha
cessato la produzione il 21 luglio 2016 e dopo quella data oltre 40
dipendenti hanno usufruito della cassa integrazione straordinaria a
partire da gennaio 2016 con decreto del Ministero, emanato a maggio
del 2016, con scadenza fissata al 20 gennaio 2017. È un percorso
molto triste per una realtà industriale, che - dispiace ricordarlo
- era una realtà industriale in attivo, per cui non era la classica
fabbrica in perdita che doveva essere chiusa, faceva parte di una
multinazionale. Tutti pensavamo che avesse addirittura la
possibilità di ampliare, perché si è parlato per un periodo di
nuovo stabilimento, di ampliamento di stabilimento e
quant'altro.
Torniamo su questo argomento perché già il 22 giugno 2016 si
parlava di manifestazioni di interesse che c'erano. Nell'ottobre
2016 (leggo le risposte) in questo stabilimento in cui Lavazza - mi
pare di ricordare, mi corregga se sbaglio, Assessore - paga ancora
l'affitto dei locali, mi diceva l'allora Assessore Donzel che "ci
sono macchinari per la produzione di caffè di proprietà
dell'Amministrazione regionale per un valore superiore a 2 milioni
di euro". Si era detto di certe difficoltà che c'erano di
relazionare con la Lavazza, che aveva iniziato a smontare... però
c'era una sorta di disponibilità, sempre manifestata da parte di
Lavazza di lasciare almeno visitare, con tutta una serie di
cautele, questi stabilimenti. Veniva detto in risposta ad ottobre
2016 che, proprio per risolvere delle situazioni così delicate come
quelle dello stabilimento Lavazza, era stata fatta la legge n.
8/2016, "che permette di finanziare i grandi investimenti
attraverso un meccanismo di bando, che stiamo redigendo e portando
a termine proprio in questi giorni, esiste oggi allo studio un
progetto che ha delle ricadute occupazionali...", di modo da
permettere di dare una risposta a queste persone. Ora, sappiamo che
i numeri non sono più 40, nel senso che qualcuno ha fatto altri
tipi di scelte, però noi volevamo fare proprio il punto della
situazione e capire qual era lo sviluppo di questo stabilimento,
perché comunque viene ribadito in tutte le risposte che mi sono
state date che ci sono manifestazioni di interesse soprattutto di
investitori esteri. Ci viene anche ribadito che comunque bisogna
rispettare una sorta di
privacy
, per cui non tutte le cose
possono essere esternate, tutto vero.
Noi non è che vogliamo pregiudicare alcun tipo di trattativa,
però siamo ormai a quasi due anni dall'inizio di questa vicenda,
vorremmo capire lo stato dell'arte della situazione occupazionale
dei dipendenti dello stabilimento Lavazza, anche perché si parlava
di possibilità di utilizzo del Fondo sociale europeo per la
riqualificazione e ricollocazione. C'erano tante prospettive
aperte, però erano quelle prospettive che ad un certo punto
impongono la necessità di fare un punto della situazione per capire
se questo stabilimento ha prospettive, se c'è la possibilità
eventualmente di riutilizzarlo, ricollocarlo, trovare la
possibilità di rivitalizzarlo e soprattutto qual è la situazione di
questo personale. Sicuramente mi risponderà che tanti hanno fatto
altre scelte, che qualcuno ha accettato anche il trasferimento mi
pare di ricordare a Gattinara, comunque ci sono ancora delle
famiglie che sperano che questo stabilimento riprenda a vivere.
Presidente -
La parola all'Assessore Guichardaz per la
risposta.
Guichardaz (PD-SIN.VDA) -
Il dossier Lavazza, com'è noto,
come lei ha evocato, ha una genesi antica. La chiusura dell'azienda
risale al 2015 e nel frattempo ciascun Assessore che si è succeduto
ha cercato di affrontare il problema immaginando soluzioni diverse
a seconda anche delle prospettive di rilancio o meno del settore
del caffè e dell'azienda. Quando mi sono insediato, non ho avuto
particolari consegne dai miei predecessori, tant'è che ho dovuto in
parte ricostruire i rapporti e gli "abboccamenti" che nei mesi
precedenti erano stati messi in atto. Non è facile, mancando alcune
parti non scritte o coperte da riserbo, ricostruire in aula il
dossier Lavazza. Posso però dire che il nostro indirizzo è di
chiudere il più presto possibile il rapporto con Lavazza, che, come
noto, non ha alcun interesse a riattivare la produzione, ma che
comunque - non va dimenticato - ha un contratto di locazione fino
al 2022, ciò nell'ottica di recuperare ad un uso più consono lo
stabile, che è attualmente inutilizzato dalla Lavazza, la quale ha
come unico impegno contrattuale di lasciare le strutture
sostanzialmente come le ha trovate, naturalmente al netto del
normale degrado dovuto al passare degli anni e all'utilizzo.
Considerato che le principali linee di produzione sono state
completamente smantellate dalla Lavazza, rimangono una serie di
attrezzature di proprietà regionale e della stessa Lavazza, che non
sono purtroppo di alcun interesse commerciale essendo state
costruite molto tempo fa e per le peculiari lavorazioni che
avvenivano proprio nello stabilimento di Verrès. Considerato che ad
oggi non è stato manifestato né a me, né a VdA Structure alcun
interesse per l'insediamento di una nuova attività di lavorazione
analoga a quella di Lavazza, che peraltro ci avrebbe permesso
magari di riassorbire, anche attraverso delle clausole sociali,
parte del personale e che le trattative pregresse non hanno trovato
seguito, non posso svelare in questa sede il contenuto - come
ricordava lei prima - di queste trattative e neppure gli
interlocutori, ma credo che voi ne siate parzialmente a conoscenza,
perché sono state anche queste in parte condotte giustamente dal
precedente Assessore alle attività produttive. Dicevo che,
considerato che non è stata manifestata alcuna intenzione da parte
delle industrie del caffè (molto poche peraltro) di riprendere la
lavorazione interrotta e che sono sostanzialmente tramontate altre
ipotesi immaginate dai miei predecessori, abbiamo aperto un dialogo
con Lavazza per capire le loro intenzioni ed eventuali spazi di
trattativa. Ci siamo ritrovati all'inizio proprio del mio mandato
con i vertici nella sede torinese e abbiamo intrapreso - questo
glielo posso dire - una seria interlocuzione di cui non possiamo,
per gli ovvi motivi che lei ha evidenziato prima di riservatezza e
di opportunità - motivi, tra l'altro, formalmente assunti proprio
con un contratto di riservatezza proprio dal mio predecessore -,
dare qui conto. Garantiamo però che stiamo perseguendo ogni
possibile percorso per recuperare all'uso più consono la struttura,
fermo restando - è bene ribadirlo ancora una volta - che con
Lavazza vi è un contratto regolare di locazione valido fino al 2022
e che questo non può essere risolto unilateralmente.
Riguardo ai primi due quesiti, questa è la situazione così com'è
stata riportata dagli uffici: a seguito di procedura di mobilità,
sono stati licenziati in totale dalla Luigi Lavazza S.p.A. 48
lavoratori, di cui 36 si sono presentati ai centri per l'impiego
regionali, di questi 36 lavoratori 7 risultano occupati a tempo
determinato; 1 a tempo indeterminato; 1 ha già avviato un'attività
autonoma; 3 lavoratori prossimi alla pensione, o molto vicini ai
requisiti pensionistici non hanno usufruito dei servizi
specialistici perché non interessati; 1 interessato ad avviare
un'attività in proprio non ha rinnovato il patto di servizio con i
centri per l'impiego; 23 lavoratori hanno partecipato a laboratori
di accesso ai servizi e ad almeno un colloquio di incontro
domanda/offerta, con conseguenti segnalazioni alle aziende in caso
di richieste di personale.
Parallelamente al ragionamento sulla struttura che le ho
evidenziato prima, stiamo immaginando ulteriori strumenti di
politica attiva; abbiamo coinvolto per questo anche la
Chambre
des entreprises
, le rappresentanze sindacali e datoriali per
reindirizzare la formazione professionalizzante, o
riprofessionalizzante, così da colmare quel difetto di
comunicazione tra imprese e soggetti formatori che ho potuto
verificare nei primi giorni del mio insediamento. Immaginare
strumenti di politica attiva senza la consapevolezza delle reali
necessità da parte delle aziende è del tutto inefficace.
Volevo infine accennare al fatto che i nostri uffici stanno
alacremente lavorando per ripristinare gli incentivi
all'occupazione, come vi avevo già accennato in un'altra occasione
con risorse provenienti in buona parte dai fondi europei.
Preannuncio che a brevissimo potremo attivare un piano programmato
di incentivi che tenga conto anche di situazioni di inoperosità
forzata dovuti a crisi aziendali come quella di Lavazza. In ogni
caso, collega Gerandin, io sono disponibile a rispondere in modo
più puntuale e più articolato anche proprio nella sede anche più
riservata della commissione ad eventuali altri dubbi che lei può
manifestare, non c'è alcun problema da parte mia.
Président -
La parole au collègue Gerandin pour la
réplique.
Gerandin (CC-MOUV) -
Penso che sia una triste pagina,
sono sicuro che lei sia d'accordo con me. È davvero una triste
pagina, perché quando si sentono questi numeri... provo a seguire
la traccia che mi ha elencato, quando mi dice che tutti gli
Assessori hanno immaginato delle soluzioni... ma oggi siamo a due
anni e mezzo da questa crisi e non c'è nulla di concreto, non mi
interessa dire chi è più o meno colpevole. Lei mi ha detto di non
aver ricevuto nessuna consegna dai suoi predecessori, ma, quando io
fatto delle iniziative, chi mi ha risposto (l'allora suo compagno
di percorso politico) ha detto ben altre cose: ci ha detto che
c'erano contatti, c'erano manifestazioni di interesse, si parlava
di gruppi esteri, sembrava quasi che il percorso fosse non solo
tracciato, ma che fosse ben definito. Dico questo, ma lo dico con
rammarico, non mi importa assolutamente nulla di dire chi è più
colpevole, però quando di fronte a una dichiarazione dell'allora
Assessore, che mi ha quantificato il valore dei macchinari in una
cifra superiore a 2 milioni di euro, lei mi dice che sono
rottamaglia, che probabilmente dovremo pagare qualcosa per
smaltirli, penso che qua non ci sia più un discorso di visione
politica, qua mi sa tanto di informazioni di comodo date per
probabilmente superare il contesto molto delicato. Io non posso che
ringraziarla di quello che mi ha detto. Sinceramente la ringrazio,
perché per la prima volta forse abbiamo un'operazione verità su
questo percorso. Forse bisogna un po' di più preoccuparsi, perché
comunque era dominio di tutti che il 20 gennaio del 2017 sarebbe
scaduta la cassa integrazione. Adesso lei mi risponde che cii sono
36 iscritti del Centro per l'impiego, qualcuno ha dovuto
aggiustarsi e probabilmente ha fatto di necessità virtù, ma ci sono
ancora 23 lavoratori che hanno fatto un colloquio e lei mi dice
giustamente: "queste persone se non sono riqualificate, se non
hanno corsi di formazione, come le impieghiamo?". Io sono
preoccupato e avverto amarezza, perché quando mi si dice che si
vuole chiudere il rapporto con la Lavazza, che ha un contratto fino
al 2022, che è facoltà eventualmente della Lavazza tenerci in
ostaggio fino a quell'anno, l'importante è che paghino l'affitto,
questa è materia contrattuale sulla quale non può fare nulla né
lei, né io e significa che il rischio è che ci teniamo quel
monumento fino al 2022, poi quando Lavazza sarà fuori, avremo uno
stabilimento improduttivo in centro al paese di cui non avremo
neanche idea di cosa farne.
Non mi interessa neanche parlare più di tanto, io penso che i
fatti valgano più delle parole in questo caso e la ringrazio perché
forse per la prima volta abbiamo qualche elemento di verità. Mi
dispiace dirlo, perché nelle iniziative che ho fatto prima
probabilmente qualcuno mi ha raccontato un mondo di fantasia, un
mondo di gestioni molto personalistiche delle problematiche, dove
le vere vittime sono i lavoratori. Non è così che si fa politica,
non è così che si cerca di fare gli interessi dei lavoratori!
Ricordo chi in quelle occasioni, rispondendomi, faceva l'offeso,
perché i sindacati avevano chiuso un accordo a cui non aveva
partecipato, ma forse a giusta ragione non l'avevano convocato,
perché se questa è l'attenzione che aveva per i lavoratori, magari
era meglio se la politica stava fuori da ogni tipo di accordo! Mi
dispiace, io penso che sia una preoccupazione e un dispiacere
condiviso da tutto il Consiglio, perché questo è il fallimento
della politica!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK