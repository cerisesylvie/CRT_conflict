Consiglio Regionale della Valle d'Aosta - Oggetto del Consiglio n. 176 del 29 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 176 del 29 aprile 1981 - Resoconto
OGGETTO N. 176/81 - COMUNICAZIONI DEL PRESIDENTE DEL
CONSIGLIO.
Presidente
- Queste mie comunicazioni saranno un po'
lunghe in quanto è passato quasi un mese dall'ultima seduta del
Consiglio. Esse pertanto si riferiscono all'attività dal I aprile
ad oggi.
Disegni di legge presentati:
Presidente
- Sono stati presentati i seguenti disegni di
legge:
- D.L. n. 274, presentato dalla Giunta regionale in data 3
aprile 1981, concernente: "Istituzione dell'osservatorio per le
malattie delle piante della Regione Autonoma della Valle d'Aosta" -
Assegnato alla Commissione Sviluppo Economico.
- D.L. n. 275, presentato dalla Giunta regionale in data 7
aprile 1981, concernente: "Istituzione del Parco Naturale regionale
del Poignon" - Assegnato alla Commissione Assetto del
Territorio.
- D.L. n. 276, presentato dalla Giunta regionale in data 7
aprile 1981, concernente "Istituzione del Parco Naturale regionale
del Mont Avic" - Assegnato alla Commissione Assetto del
Territorio.
- D.L. n. 277, presentato dalla Giunta regionale in data 14
aprile 1981, concernente: "Aumento della spesa per l'applicazione
della legge regionale 30.7.1976, n. 30, concernente Norme in
materia di biblioteche di Enti pubblici o di interesse locale" -
Assegnato alla Commissione Affari Generali.
- D.L. n. 278, presentato dalla Giunta regionale in data 16
aprile 1981, concernente: "Contributi a favore dei Comuni della
Valle d'Aosta per il finanziamento di opere pubbliche e di servizi
di interesse comunale di carattere sociale e culturale". È stato
assegnato alla Commissione Affari Generali; avendo la Commissione
espresso il parere e la Presidenza della Giunta richiesta
l'iscrizione d'urgenza, i Signori Consiglieri sono al corrente che
questo disegno di legge è iscritto già, con ordine del giorno
aggiuntivo, all'ordine del giorno di questa adunanza.
- D.L. n. 279, presentato dalla Giunta regionale in data 23
aprile 1981, concernente. "Aumento, per l'anno 1981 della spesa per
l'applicazione della legge regionale 3 agosto 1971, n. 10 relativa
alla sottoscrizione di capitale azionario di società di funivie e
seggiovie locali e di altre società aventi per fine iniziative di
interesse turistico-locale".
Disegni di legge non vistati:
Presidente
- Non hanno riportato il visto del Presidente
della Commissione di Coordinamento i seguenti disegni di legge:
- D.L. n. 257, concernente: "Apposizione di vincolo di
destinazione sugli immobili adibiti ad uso alberghiero".
Disegni di legge vistati:
Presidente
- Hanno riportato il visto i seguenti disegni
di legge:
- D.L. n. 248, concernente: "Prevenzione e tutela della salute
nei luoghi di lavoro".
- D.L. n. 249, concernente: "Nuove norme per la concessione
dell'indennità giornaliera per ricovero ospedaliero a favore dei
coltivatori diretti, degli artigiani e degli esercenti attività
commerciali".
Deliberazioni vistate:
Presidente
- Le deliberazioni vistate sono state
otto.
Deliberazioni non vistate:
Presidente
- Non vi sono state deliberazioni non
vistate.
Riunioni delle Commissioni:
Presidente
- Si sono riuniti:
L'Ufficio di Presidenza: tre volte;
La I Commissione: tre volte;
La II Commissione: tre volte
La III Commissione: due volte;
La IV Commissione: una volta;
La V Commissione: due volte;
La Commissione Speciale per l'Urbanistica: una volta;
La Commissione Speciale per l'Energia: due volte;
La Commissione regionale per la Casa: una volta.
Comunicazioni varie
Presidente
- Per quanto concerne le comunicazioni varie,
vi informo che c'è una serie di iniziative di cui il Presidente è
tenuto a dare comunicazione al Consiglio.
Come in altre occasioni - lo dico in principio e vale per tutte
le comunicazioni - la documentazione completa è depositata presso
la Segreteria della Presidenza del Consiglio. I colleghi che
fossero interessati a prenderne visione o ad averne fotocopia si
rivolgano quindi all'Ufficio direttamente.
- Informo che con lettera in data 30 marzo 1981, la Comunità
Montana n. 7 - Mont Rose ha trasmesso copia di un documento,
approvato all'unanimità dal Consiglio direttivo, di solidarietà con
i lavoratori dell'ILSSA-VIOLA di Pont-Saint-Martin.
- Sul problema concernente l'eventuale soppressione degli Uffici
delle Imposte Dirette e del Registro di Châtillon si sono
pronunciati i Consigli Comunali di La Magdeleine e Verrayes. Negli
ordini del giorno, trasmessi a questa Presidenza, tra l'altro è
contenuto un invito alle Presidenze del Consiglio e della Giunta
regionali a promuovere iniziative per il mantenimento degli Uffici
in questione.
- Per quanto concerne la ventilata riduzione, da parte
dell'ENEL, del personale operante nella Valle di Gressoney, il
Consiglio comunale di Gressoney-La-Trinité ha espresso, con
apposita deliberazione, la propria solidarietà ai lavoratori
interessati, facendo proprie le argomentazioni contenute nella
lettera dei lavoratori stessi in data 20.2.1981. Della questione è
interessata la Commissione per l'energia.
- In occasione dello sciopero dei giornalai avvenuto il 10
aprile scorso, questa Presidenza ha ricevuto una delegazione dei
rappresentanti della categoria che ha esposto i propri problemi e
le proprie rivendicazioni. Sull'argomento, che merita un opportuno
sollecito approfondimento, è stata subito attirata l'attenzione dei
componenti della Commissione consiliare speciale per
l'informazione. Anche questa Commissione può avere la
documentazione, se non ce l'ha completa, rivolgendosi alla
Segreteria della Presidenza, dove la Delegazione ha depositato
tutti i documenti.
- Il Sindaco del Comune di Pont-Saint-Martin, con lettera in
data 1° aprile 1981, ha trasmesso al Consiglio un ordine del giorno
contro il terrorismo approvato da quel Consiglio Comunale.
- Con lettera in data 9 aprile 1981 il Senatore Fosson Pietro ha
trasmesso copia di una lettera del Ministro delle Finanze
concernente la avvenuta reinclusione della Dogana di Aosta tra
quelle abilitate a compiere operazioni di importazione definitiva
di alcuni prodotti siderurgici. Questa è una notizia che può
interessare anche quanti seguono i problemi dello sviluppo della
siderurgia ed i problemi del lavoro.
- Con lettera in data 22 aprile 1981 il Gruppo consiliare
comunista ha comunicato la decisione di rinnovare la propria
organizzazione, nominando Capogruppo il Consigliere Mafrica e Vice
Capogruppo il Consigliere Tonino Alder. Quindi Demetrio Mafrica è
il Capogruppo, e come tale sarà convocato, invitato e sentito per
tutto quanto concerne la funzione del Capogruppo; Vice Capogruppo è
il Consigliere Tonino Alder.
- Nello stesso tempo è stata annunciata la decisione di
effettuare alcune rotazioni nell'attività delle Commissioni: il
Consigliere Tonino si dimette da componente della I Commissione
consiliare - Affari generali - per essere sostituito dal collega
Mafrica; il Consigliere Cout si dimette da componente della III
Commissione consiliare per essere sostituito dal Collega
Tonino.
Poiché le lettere sono già pervenute alla Presidenza,
formalmente la comunicazione viene anche confermata dalle
dimissioni che saranno inserite tra gli argomenti da trattare nella
prossima seduta consiliare, cioè la presa d'atto delle dimissioni e
la nomina dei sostituti in queste Commissioni.
- È pervenuto alla Presidenza del Consiglio il prospetto mensile
contenente i dati relativi al traffico veicolare sotto il Traforo
del Monte Bianco. L'ultimo pervenuto riguarda il mese di marzo e il
primo trimestre del 1981. Questo prospetto ha interessanti
raffronti con i corrispondenti periodi dell'anno passato e con il
numero globale dei passaggi sotto il Traforo del Monte Bianco. Chi
fosse interessato sappia che anche questo documento è a
disposizione dei Consiglieri.
Infine un problema che riguarda i Capigruppo. Ricordo che la
riunione dei Capigruppo avrà luogo oggi alle ore 15,30.
- Informo tutto il Consiglio che si è interessato di questi
problemi che da parte del Presidente del Consiglio regionale del
Friuli-Venezia-Giulia e da parte del Senatore Fosson è giunta
notizia che il Senato della Repubblica, nella seduta dell'11 marzo
scorso, ha approvato un disegno di legge che consentirà anche ai
partiti politici che hanno partecipato all'elezione dei Consigli
regionali delle Regioni a Statuto speciale, di usufruire del
contributo statale previsto dalla legge 8 agosto 1980, n. 422. Il
provvedimento è ora sottoposto all'esame ed all'approvazione della
Camera dei Deputati, pertanto il problema sollevato dal Consiglio
nell'adunanza dell'11 marzo 1981, con un ordine del giorno
sottoscritto da tutti i Capigruppo ed approvato all'unanimità, può
considerarsi avviato a soluzione, se anche la Camera dei Deputati
si comporterà come il Senato e approverà il provvedimento che è già
stato approvato dal Senato l'11 marzo scorso.
Penso che il Consiglio regionale non possa oggi non sottolineare
che a distanza di alcuni mesi dal sequestro del magistrato D'Urso,
conclusosi con la liberazione dell'ostaggio, il terrorismo ancora
una volta ha inteso colpire le istituzioni democratiche e
repubblicane. Ieri a Napoli l'Assessore regionale Cirillo, già
Presidente della Giunta regionale della Campania, è stato
sequestrato da un Commando delle Brigate Rosse che hanno
rivendicato la paternità di tale criminoso atto attraverso un
delirante comunicato. Nel tragico agguato hanno perso la vita il
Brigadiere Luigi Carbone e l'autista Mario Cancello, mentre è
rimasto ferito il Segretario dell'uomo politico partenopeo, Ciro
Fiorello.
Si tratta di un atto di estrema gravità, che dimostra come il
fenomeno terroristico non sia del tutto estirpato nel nostro paese,
anzi; e questo nonostante le brillanti operazioni condotte in
questi ultimi tempi dalle Forze dell'ordine che hanno portato in
carcere numerosi aderenti ai movimenti eversivi.
Mentre esprimiamo - credo di interpretare i sentimenti di tutto
il Consiglio regionale - le più sentite condoglianze alle famiglie
delle vittime e l'augurio che il collega Cirillo possa riacquistare
presto la libertà personale, non possiamo non sottolineare, come
Presidenza del Consiglio della Valle d'Aosta, di una Regine che
vanta antiche tradizioni di civiltà e di convivenza civile, la
necessità di un'ancora più ferma azione da parte degli organi dello
Stato per stroncare definitivamente il fenomeno terroristico che
troppe vittime ha già mietuto nel paese.
Colleghi Consiglieri, sono terminate le comunicazioni del
Presidente del Consiglio, su cui chiedo se qualche collega intende
intervenire.
Ha chiesto la parlare il Consigliere Mafrica, ne ha facoltà.
Mafrica
(PCI) -
Oltre che associarmi alle parole
del Presidente per quanto riguarda il nuovo feroce sequestro,
voglio collegarmi ad un altro punto della relazione del Presidente
Dolchi, quando ha detto che è stato trasmesso l'ordine del giorno
del Consiglio di solidarietà ai lavoratori della ILSSA-VIOLA. Io
credo che questa solidarietà debba essere, attraverso qualche
forma, nuovamente riconfermata, perché l'accordo raggiunto il 14
aprile tra organizzazione sindacali e azienda non viene rispettato.
Sono passati solo pochi giorni, ma già si vede l'intenzione
dell'azienda di non tener fede ai patti sottoscritti. Innanzitutto
è grave il metodo seguito per l'individuazione dei lavoratori da
mettere in cassa integrazione: le decisioni dell'azienda sono
unilaterali, non è stato fornito al Consiglio di fabbrica ed alle
organizzazioni sindacali neppure un elenco delle persone da mettere
in cassa integrazione, ed è addirittura difficile accertarne il
numero. Sono state infatti mandate delle lettere ai singoli
interessati e, per esempio per persone che sono attualmente in
malattia, non si sa neppure se abbiano ricevuto o meno questa
lettera. Quindi non c'è stato nessun confronto sull'elenco delle
persone da mettere in cassa integrazione né col Consiglio di
fabbrica né con le organizzazioni sindacali.
Per di più sembrerebbe arrivato a 140 il numero delle persone
che anno ricevuto la lettera, senza che nessuna di queste faccia
cenno ad un periodo ristretto di cassa integrazione, mentre
l'accordo prevedeva che 60 persone fossero poste in cassa
integrazione per un periodo indeterminato, ma breve, in modo da
permettere la rotazione. Accanto a queste decisioni unilaterali c'è
anche da sottolineare un attacco particolare alle organizzazioni
sindacali ed al Consiglio di fabbrica: sono stati posti in cassa
integrazione 9 delegati su 22 del Consiglio di fabbrica, e 3 membri
dell'Esecutivo su 6; ma la cosa è giunta addirittura a limiti che
possiamo giudicare come veri e propri soprusi in quanto, dopo aver
messo questi delegati in cassa integrazione, l'azienda li considera
persone estranee e impedisce loro l'accesso nella sede del
Consiglio di fabbrica; è giunta fino a cambiare la serratura della
sede, è giunta a controllare le persone che intendono accedervi.
Oltre a questo, addirittura vieta ai pochi delegati rimasti di
poter effettuare la loro attività durante l'orario di lavoro, non
concedendo loro i permessi sindacali. Quindi c'è un tentativo di
togliere ogni funzionalità possibile al Consiglio di fabbrica.
Noi crediamo che sia per le questioni generali - l'elenco delle
persone da porre in cassa integrazione, l'elenco delle persone da
porre in rotazione - sia per questi atteggiamenti, si debba
prendere qualche posizione da parte del Consiglio regionale per il
rispetto integrale dell'accordo. È questo il punto: è stato
raggiunto un accordo, deve essere integralmente rispettato.
Invito quindi il Presidente Androne, che aveva avuto una sua
funzione propria nella fase finale di questo accordo, ad
impegnarsi, come credo già sia stato richiesto da parte delle
organizzazioni sindacali, perché l'accordo sottoscritto sia
rispettato.
Presidente
- Ci sono altri che chiedono la parola sulle
comunicazioni del Presidente del Consiglio?
La parola al Presidente della Giunta, Consigliere Andrione.
Andrione (UV)
- Per i primi giorni della settimana
prossima, sollecitato dalle organizzazioni sindacali, verrà
convocato l'incontro quadrangolare Ufficio del Lavoro,
Organizzazioni sindacali, Aziende e Presidenza della Giunta; per
quanto so io per degli aspetti forse differenti da quelli che sono
stati sottolineati dal Consigliere Mafrica; in particolare, se ho
capito bene, approfondirò, perché l'ho saputo l'altro ieri sera e
questa mattina sto cercando di mettermi in contatto col Direttore
dell'Ufficio del Lavoro - il no all'aumento dei turni e alla
possibilità di una maggiore produzione, restringendo il carico di
personale. Direi che rimane l'ambito dell'accordo generale
raggiunto il 14 aprile; ci sarà da specificare alcuni punti proprio
tecnici, di come si dee applicare questo accordo in fabbrica.
Per quanto qui sottolineato dal Consigliere Mafrica, credo che
diverse di quelle posizioni siano già state superate semplicemente
con la discussione fra sindacati e azienda, proprio in applicazione
di leggi esistenti.
Presidente
- Nessun'altro chiede la parola sulle
comunicazioni del Presidente del Consiglio?
Proseguiamo pertanto nella trattazione dell'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK