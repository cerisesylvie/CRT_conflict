Consiglio Regionale della Valle d'Aosta - Oggetto del Consiglio n. 2698 del 6 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2698 del 6 novembre 1991 - Resoconto
OGGETTO N. 2698/IX Comunicazioni del Presidente del
Consiglio.
Dolchi (Presidente)
Do comunicazione al Consiglio
dell'attività svolta dalla Presidenza del Consiglio e dagli organi
consiliari dal 23 ottobre in poi.
Disegni di legge presentati:
Disegno di legge n. 356, presentato dalla Giunta regionale in
data 25 ottobre 1991: "Modificazioni alla legge regionale 27
dicembre 1989, n. 90, concernente norme in materia di bilancio e di
contabilità generale della Regione Autonoma Valle d'Aosta" (II
Commissione).
In data odierna sono state presentate la legge finanziaria,
disegno di legge n. 357, e la legge di bilancio, disegno di legge
n. 358, che saranno assegnate in giornata.
Proposte di legge statale presentate:
Proposta di legge statale n. 8, presentata dai consiglieri del
Gruppo consiliare dell'Union Valdôtaine in data 4 novembre 1991:
"Costituzione della Repubblica federale italiana".
In data 31 ottobre 1991 la Giunta regionale ha ritirato il
disegno di legge n. 323: "Integrazioni e modifiche alla legge
regionale 22 dicembre 1987, n. 108, concernente norme per il
recupero di materiali inerti naturali ai fini delle opere pubbliche
per il riassetto delle escavazioni abbandonate, nonché alla legge
regionale 19 ottobre 1989, n. 67, concernente coltivazioni di cave
e torbiere e relativa polizia mineraria".
Disegni di legge vistati:
Disegno di legge n. 286, "Aggiornamento dei limiti di spesa di
competenza della Giunta regionale in materia di concessione di
contributi facoltativi e straordinari e di lavori pubblici".
Disegno di legge n. 302, "Sottoscrizione di capitale azionario
della Società per azioni Raccordi Autostradali Valle d'Aosta".
Disegno di legge n. 300, "Interventi finanziari a favore dei
comuni per il ripristino delle pavimentazioni delle strade
manomesse nell'ambito del piano di metanizzazione regionale".
Disegno di legge n. 305, "Finanziamento dei lavori di
ammodernamento e sistemazione della strada dell'envers".
Deliberazioni vistate:
Si comunica che il Presidente della Commissione di Coordinamento
in data 31 ottobre 1991 ha vistato la deliberazione n. 2399/IX del
12 luglio 1991: "Approvazione ed impegno della spesa di lire
1.376.260.000 per la concessione di contributi ai sensi della legge
regionale 10 gennaio 1961, n. 2, nelle spese per l'incremento del
patrimonio alpinistico", per la quale erano stati richiesti e
trasmessi chiarimenti.
Riunioni di Commissioni:
I Commissione: 1
II Commissione: 2
III Commissione: 1
IV Commissione: 1
V Commissione: 2
In data 12 ottobre, il Presidente dell'Associazione valdostana
operatori di polizia municipale ha inviato a questa Presidenza una
lettera con la quale evidenzia la situazione di disagio e le
problematiche del servizio di polizia municipale. Fa notare che
permangono ancora delle carenze nel settore, nonostante la Regione
Valle d'Aosta abbia legiferato in materia, e chiede chiarimenti in
merito al fatto che gli organi competenti non hanno tuttora
adempiuto ad alcune scadenze in essa stabilite, quali la nomina del
Comitato tecnico consultivo, l'istituzione dell'Ufficio regionale
di polizia locale, la scuola regionale di polizia locale e la
predisposizione del regolamento di attuazione.
Copia della lettera è stata inviata al Presidente della II
Commissione consiliare permanente.
Dimanche 27 octobre j'ai participé, à Paris, à la Conférence des
présidents des assemblées parlementaires des pays membres du sommet
de la francophonie.
La réunion, qui s'est déroulée dans la salle du palais Bourbon,
siège de l'Assemblée nationale, a été convoquée par M. Laurent
Fabius, Président du Parlement français, dans le but de préparer
avec les présidents des différents parlements francophones les
thèmes qui seront discutés lors du sommet des chefs d'état et de
gouvernement ayant en commun l'usage de la langue française, prévu
à Paris les 19 et 20 novembre prochain.
Les représentants des vingt-neuf assemblées francophones ont
abordé notamment le thème "Francophonie et démocratie", pour ce qui
concerne, en particulier, les rapports entre les pays du nord et
ceux du sud et les moyens par lesquels le nord peut aider le sud
dans la recherche de la démocratie.
A la conclusion des travaux de la Conférence, les présidents des
assemblées francophones ont rédigé un communiqué final dans lequel
ils demandent aux chefs d'état et de gouvernement, qui se réuniront
au sommet de Chaillot, d'accorder une priorité au thème de la
démocratisation, dans la définition des objectifs fondamentaux de
la coopération francophone à l'horizon de l'an 2000, et les
invitent à associer plus directement les parlements et, à travers
eux, les peuples qu'ils représentent, à la construction de l'espace
de solidarité francophone.
Une copie du communiqué final a déjà été transmise à tous les
conseillers régionaux.
I presidenti dell'Associazione dei presidenti delle comunità
montane della Valle d'Aosta e della delegazione regionale Uncem
della Valle d'Aosta hanno richiesto con lettera in data 29 ottobre
1991 di essere preliminarmente interpellati sui progetti di legge
regionali, al fine di poter esprimere un proprio parere in
merito.
Il Sindaco del comune di Châtillon ha inviato a questa
Presidenza copia del documento sottoscritto dai consiglieri
comunali nella seduta del 29 ottobre 1991, con il quale invitano la
competente commissione consiliare ed il Consiglio regionale a voler
valutare positivamente la richiesta di acquisizione del "Complesso
Londres". Copia del documento risulta essere stato inviato al
Presidente della Giunta regionale e al Presidente della II
Commissione consiliare.
Il Presidente del Consiglio scolastico distrettuale del
Distretto n. 2 ha inviato a questa Presidenza copia della
deliberazione adottata dall'organo in questione in data 4 ottobre
1991, con la quale sollecita l'intervento dei competenti
amministratori regionali per una soluzione complessiva, entro breve
termine, dei problemi di edilizia scolastica presenti nel
Distretto.
L'Associazione nazionale mutilati e invalidi civili ha inviato a
questa Presidenza in data 29 ottobre 1991 una lettera con la quale
esprime il proprio risentimento per le disposizioni introdotte nel
disegno di legge governativo sulla finanziaria 1991, relative alla
categoria degli invalidi civili.
L'Associazione ritiene infatti che quanto disposto dai commi 2 e
3 dell'articolo 10 penalizzi inutilmente la categoria,
reintroducendo superate discriminazioni tra disabili e limitandone
l'assistenza specialistica e riabilitativa.
Gli insegnanti dell'Istituto professionale regionale di Aosta -
laboratorio di falegnameria - hanno inviato a questa Presidenza una
lettera, con la quale esprimono il loro disappunto in merito alla
scelta operata dall'Amministrazione della Valle d'Aosta, che, a
seguito della trasformazione, per disposizioni ministeriali, dei
corsi professionali di congegnatore meccanico in corsi per
operatori alle macchine utensili (omu), ha deciso di convertire in
"omu" anche la sezione di falegnameria, senza comunicare i motivi
di tale scelta agli insegnanti, genitori e allievi, né di
provvedere all'acquisto delle necessarie attrezzature didattiche e
all'organizzazione dei corsi di aggiornamento per il personale
docente.
Il documento risulta essere stato inviato anche al Presidente
della Giunta regionale e all'Assessore della pubblica
istruzione.
Colleghi consiglieri, fu troppo rilevante la sua presenza al
Ministero degli interni negli anni '50, fu troppo evidente la sua
azione come uomo di governo e dirigente della Democrazia Cristiana
negli anni della ricostruzione e del duro scontro tra Democrazia
Cristiana e Sinistra, in particolare PCI e PSI, perché anche questo
Consiglio ed il suo Presidente, nel momento in cui scompare Mario
Scelba, non ne ricordino la figura e la militanza politica
veramente impegnata.
A nessuno sfugge che il suo impegno politico sia stato
strettamente legato all'importante ed aspro momento storico in cui
ha operato, diventandone protagonista e forse personaggio, verso il
quale è legittimo coltivare, alternativamente, rancore o
riconoscenza.
Se da molti è stato definito "il Ministro di polizia",
reazionario e repressivo, fino ad essere accusato di aver fatto
sparare sugli operai, per molti altri è stato, in una straordinaria
stagione politica, come dice l'on. Forlani, "una guida ferma e
coraggiosa, un coerente antifascista al servizio dello Stato".
Come sempre,
"in medio stat virtus"
e con questa ottica,
secondo me, va esaminata l'azione di governo di Mario Scelba, un
uomo coerente nella sua valutazione del potere e nella difesa,
anche a volte autoritaria, di un ordine democratico, ancora fragile
in quei periodi di scontri duri e frontali, in un periodo di
travagliata ricostruzione.
I funerali di Stato hanno visto la partecipazione di tutte le
rappresentanze delle istituzioni della Repubblica.
Alla Democrazia Cristiana giungano le condoglianze del Consiglio
regionale della Valle d'Aosta.
Terminano qui le comunicazioni del Presidente del Consiglio. Ha
chiesto la parola il Consigliere Limonet; ne ha facoltà.
Limonet (DC)
A nome della Democrazia Cristiana,
vorrei commemorare Mario Scelba, che, come è già stato detto dal
Presidente del Consiglio, è mancato la settimana scorsa all'età di
novant'anni.
La sua rettitudine, il suo rigore e l'intransigenza
amministrativa, come frutto di un fedele attaccamento alle
istituzioni ed allo Stato, ne hanno caratterizzato l'attività
politica, al punto che gli stessi avversari non hanno potuto che
tributargli la loro ammirazione.
Nato il 3 settembre 1901 da famiglia contadina, nella
Caltagirone di Don Sturzo, che fu anche suo padrino di cresima, si
laureò in legge con una tesi sul regionalismo, e nel 1941, insieme
ad Alcide De Gasperi, Guido Gonella e Giuseppe Spataro, fu tra i
fondatori del partito che poi sarebbe stato chiamato Democrazia
Cristiana.
Venne arrestato dai tedeschi durante l'occupazione, perché si
dedicava alla redazione di un giornale clandestino che inneggiava
alla libertà dell'Italia.
Dal 1947 al 1953 fu Ministro dell'interno ed il suo dicastero fu
caratterizzato dalla riorganizzazione delle forze di polizia e
dalla creazione de "La celere". Fu costretto ad usare metodi
repressivi, che qualcuno ancora gli rimprovera, ma erano gli anni
della ricostruzione di una nazione dopo un ventennio di esperienza
totalitaria ed una guerra mondiale che l'avevano messa in
ginocchio, e l'ordine pubblico era una condizione irrinunciabile
per ridare fiducia alla gente, quando ancora il banditismo ed il
rebbialismo erano molto diffusi.
Venne definito "il Ministro di polizia" e assunse con coraggio
le sue responsabilità, giungendo anche ad essere piuttosto
impopolare per le sue scelte.
Nel 1950 propose in Parlamento l'adozione di idonee misure
legislative per scongiurare il ritorno di movimenti di ispirazione
fascista e nel 1952 ricevette dalla Croce Rossa Italiana la
medaglia d'oro per la sua opera a favore della popolazione del
Polesine alluvionato.
Dal febbraio del 1954 al luglio del 1955 fu Presidente del
Consiglio e si riservò la guida del Ministero dell'interno,
realizzando la restituzione di Trieste all'Italia.
Nel 1983 si ritirò dalla politica attiva, ma, pur nel
decadimento del corpo, mantenne una prodigiosa lucidità. Tre giorni
prima di morire consegnò a Forlani il piano di collaborazione tra
Arabi ed Israeliani, elaborato in sei articoli e con l'aggiunta di
una postilla sulla "questione Arafat".
Di lui serberemo il ricordo di un uomo probo e leale con se
stesso e con l'Italia, di un democratico e di un cristiano, che
anche nei rapporti quotidiani ha saputo interpretare il suo mandato
con alto senso di responsabilità e mai ha anteposto gli interessi
personali o quelli dei gruppi politici al senso dello Stato.
E' significativo ricordare che il suo biglietto da visita,
appena insediato al Ministero delle poste, fu l'incriminazione e
l'arresto del suo sottosegretario, reo di aver commesso una serie
di disonestà nei confronti dello Stato e del popolo italiano. Fu un
duro, un italiano tutto d'un pezzo, come fu definito dal "New York
Times" nel febbraio del 1945, ma un uomo coerente nella sua
caparbietà e nel suo amore verso il partito, che considerava un
mezzo di battaglia, ma non un organo protettore o depositario di
interessi. Era un lavoratore incorruttibile, semplice ed esplicito
fino all'ineleganza della sua schietta oratoria.
Amiamo pensare che l'insegnamento di Mario Scelba non vada
perduto, ma possa essere per tutti un monito alla responsabilità
verso i valori e gli impegni relativi al proprio mandato.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK