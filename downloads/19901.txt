Consiglio Regionale della Valle d'Aosta - Oggetto del Consiglio n. 3082 del 19 marzo 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 3082 del 19 marzo 2003 - Resoconto
OGGETTO N. 3082/XI Utilizzo della struttura Ecole des Neiges nel
Comune di La Thuile. (Interrogazione)
Interrogazione Richiamata l'annosa vicenda riguardante la
realizzazione dell'Ecole des Neiges nel Comune di La Thuile;
Tenuto conto che sembra che l'Amministrazione comunale di La
Thuile abbia recentemente costituito un gruppo di lavoro per
esaminare tutte le proposte per il recupero della struttura nel
rispetto delle esigenze di sviluppo e occupazione della
comunità;
Tenuto conto altresì che tale gruppo di lavoro è stato
incaricato tra l'altro anche di incontrare l'Amministrazione
regionale per decidere come meglio destinare la struttura in
oggetto;
Ritenuto che sia possibile attuare una valorizzazione dell'area
e un utilizzo diversificato della struttura;
il sottoscritto Consigliere regionale
Interroga
l'Assessore competente per sapere:
1) se vi è già stato l'incontro con i rappresentanti del Comune
di La Thuile in merito alla destinazione dell'area e della
struttura e, in caso di risposta positiva, qual è la scelta
concordata;
2) se vi sono allo studio altri progetti o proposte per
risolvere l'annosa situazione, anche nel rispetto delle esigenze di
sviluppo e di occupazione della comunità di La Thuile.
F.to: Lanièce
Président
La parole à l'Assesseur au budget, aux finances
et à la programmation, Agnesod.
Agnesod (UV)
In riferimento all'interrogazione in
oggetto, pur confermando che negli scorsi anni - e mi riferisco
come periodo temporale fino all'anno passato 2001 - si sono
succeduti vari incontri con la Regione, in particolare con
l'Assessorato al turismo, all'istruzione e cultura, ai lavori
pubblici, e il Comune, per trovare una valida soluzione alla
destinazione di questo immobile, le soluzioni prospettate sono
state ritenute da tutti non idonee. Si è quindi deciso di inserire
l'immobile nel piano annuale di dismissioni per cercare, attraverso
l'ingresso di un privato o di una società, di utilizzare al meglio
e in maniera proficua per l'economia di La Thuile, l'immobile in
oggetto.
Con deliberazione della Giunta regionale n. 3492/2001 è stato
approvato l'avviso d'asta per la vendita dei beni immobili di
proprietà regionale e, in tale occasione, è stata inserita, su
precisa richiesta della Giunta stessa, una condizione risolutiva
avente quale contenuto l'apposizione di un vincolo di destinazione
ad usi ed attività turistico e ricettivo, vincolo gravante
sull'intero complesso immobiliare denominato "Ecole des Neiges".
Tale condizione così recitava:
"Gli effetti della cessione
saranno subordinati a condizione risolutiva che l'immobile, ad oggi
ricompreso nella zona C4.2 e C4.V2, già oggetto del piano
urbanistico e di dettaglio di iniziativa della Regione autonoma
Valle d'Aosta, approvato con deliberazione della Giunta n.
7577/1987, mantenga la destinazione finale ad usi ed attività
turistico-ricettive. In caso di mancato rispetto della condizione,
si produrrà la risoluzione del contratto, la restituzione
all'Amministrazione regionale nello stato di fatto in cui si
troverà all'epoca dell'inadempimento, ivi compresi migliorie e/o
addizioni eventualmente operate dal cessionario o dai suoi aventi
causa, di tutti gli immobili, senza diritto ad indennizzo alcuno.
Tale condizione risolutiva sarà inserita nell'atto di trasferimento
e trascritta ai sensi di legge".
Gli immobili sopra descritti sono stati posti in vendita
attraverso le seguenti modalità: c'è stata l'asta pubblica del 24
ottobre 2001, con prezzo a base d'asta di 11,2 miliardi, la
trattativa privata ad evidenza pubblica che ne è seguita, visto che
l'asta è andata deserta, come del resto tutte le altre,
evidentemente - altrimenti si sarebbe venduto - trattativa privata
ad evidenza pubblica del 19 dicembre 2001, poi è seguita quella del
27 giugno 2002 e, l'ultima asta, il 3 dicembre 2002: prezzo a base
d'asta 4,9 milioni di euro, cauzione del 20 percento pari a 980
mila euro, aumento minimo 60 mila euro. C'è da notare che alcuni
soggetti, che erano interessati a seguire questi immobili, hanno
contattato in via informale l'Ufficio patrimonio della Direzione
attività contrattuale e patrimoniale della Presidenza, poiché
interessati all'acquisto, ma chiedendo di modificare o togliere
integralmente la conduzione risolutiva di cui sopra, ritenuta
eccessivamente penalizzante. Evidentemente noi non concordiamo su
queste richieste, perché riteniamo che lo sviluppo che deve avere
questo immobile all'interno della comunità di La Thuile debba
essere verso questo obiettivo e questo indirizzo; a questo punto,
però, credo che dovremo continuare ad operare sulla strada della
vendita. Non siamo a conoscenza di gruppi di lavoro istituiti in
questo periodo dal comune, anche se avremmo apprezzato la loro
costituzione, e siamo disponibili a mettere in atto tutte quelle
azioni che possono produrre un risultato positivo, quanto meno
possono aggiungere elementi per arrivare a dare una soluzione
adeguata.
Nel contempo, crediamo sia meglio valutare bene prima di
scegliere, perché secondo noi è un elemento fondamentale per lo
sviluppo di questa località dal punto di vista economico. Informo
il Consigliere che stiamo analizzando un percorso, che in un futuro
prossimo potrà essere aggiuntivo - se non alternativo - addirittura
al piano vendite previsto dalla nostra attuale legge: si tratta
dell'innovativa strada della cartolarizzazione. In questo periodo
abbiamo avviato un approfondimento che potrebbe concludersi con uno
schema operativo di lavoro su cui operare scelte importanti nei
prossimi anni, quindi utilizzando un canale e una strada diversi da
quello che la legge attuale prevede in questo momento: quella del
piano vendite e del piano dismissioni che ha delle limitazioni
evidenziatesi in questi anni.
Vi sono immobili non adeguatamente ristrutturati e nessuno che
li compri in quelle condizioni; evidentemente vi sono delle
limitazioni che vengono fuori dalle valutazioni: sono valutazioni
che tengono conto dell'ubicazione dell'immobile, ma non delle
condizioni in cui si trova. Tutte queste problematicità potrebbero
essere in parte superate attraverso una strada diversa; la stiamo
approfondendo e dovremmo riuscire, entro fine legislatura, ad avere
uno schema operativo di lavoro su cui operare nei prossimi
anni.
Président
La parole au Conseiller Lanièce.
Lanièce (SA)
Prendo atto della risposta dell'Assessore.
Questa struttura che doveva essere destinata alla "Ecole des
Neiges", fa parte di quella serie di interventi il cui inizio si
perde "nella notte dei tempi": vedi auditorium, depuratore di La
Salle, trenino Cogne-Pila, polo scolastico a Verrès, barriere
antirumore lungo l'autostrada, area megalitica di Saint-Martin de
Corléans. Rispetto a questi progetti, la differenza è che
sicuramente la "Ecole des Neiges" non troverà realizzazione, e
questo lo si evidenzia da tutta la storia, discussa più volte in
questo Consiglio a seguito di numerose interpellanze. Non entro nel
merito dei "perché" non si è potuto portare a termine un'idea che
era più che valida: purtroppo sappiamo, per tante vicissitudini,
che non verrà realizzata.
La prima considerazione che si può fare sul "perché" della sua
mancata realizzazione è che forse occorrerebbe fare delle scelte,
visto che siamo una realtà piccola, a misura d'uomo, evitando
progetti faraonici che poi dopo hanno difficoltà ad essere
realizzati e anzi, man mano che passa il tempo, diventano chimere
irraggiungibili, o altrimenti, come ultimamente discusso in questo
Consiglio dal sottoscritto in merito al trenino di Pila-Cogne, una
volta che l'opera sta per vedere il suo termine, il progetto
diventa già datato, non più rispondente alle attuali esigenze. In
merito a quanto affermato dall'Assessore, sappiamo che è vero che
vi sono stati diversi tentativi di vendere l'area, che è stata
destinata ad uso ricettivo-turistico, però tutte queste aste sono
andate deserte, e questo ci dice che forse non sarà facile dare
immediata soluzione al recupero di questa struttura, che è
importante nel rispetto delle esigenze di sviluppo e di occupazione
della comunità di La Thuile; occorre quindi sicuramente adoperarsi
per far sì che questa area venga al più presto utilizzata.
D'altra parte, ci sembra strano il fatto che l'Amministrazione
regionale non sia a conoscenza di questo gruppo di lavoro,
istituito in Comune di La Thuile, proprio per incontrare la
Regione, anche perché di questo gruppo di lavoro è stata data
notizia a gennaio, più di due mesi fa, su un organo di informazione
valdostano, e c'è stata addirittura un'interpellanza, presentata al
Comune di La Thuile, con la quale si chiedeva l'istituzione di un
gruppo di lavoro che incontrasse l'Amministrazione regionale, per
verificare insieme la scelta da operare per dare una destinazione a
quest'area. È vero che il compito di contattare la Regione era
stato assunto dal Sindaco di La Thuile, però il fatto che
l'Amministrazione regionale non ne sappia nulla mi sembra una cosa
molto strana! Non vorrei che qui vi sia la tendenza a "fare lo
scarica barile": visto che è difficile trovare la soluzione a
questo problema, facciamo finta di fare qualcosa ma, di fatto,
lasciamo che le cose vadano per il loro corso! Questa sarebbe una
cosa molto grave! Invito quindi l'Amministrazione regionale, visto
che penso sia compito suo dare soluzione a questo problema così
importante per la comunità di La Thuile, a fare la prima mossa per
presentare delle proposte, anche perché di proposte ve ne sono già
state! Tra l'altro nei vari incontri che hanno avuto luogo, fra le
varie proposte presentate vi era anche quella - nel caso in cui la
vendita fosse andata deserta - di provvedere ad un frazionamento
dell'area per poter trovare più facilmente qualche compratore.
Questa stessa idea del frazionamento è stata già ribadita più volte
nel corso delle numerose interpellanze presentate presso il Comune
di La Thuile dal gruppo di minoranza, tra cui vi sono anche gli
esponenti della "Stella Alpina". Invito pertanto l'Amministrazione
regionale a farsi attore principale di questa situazione, a
prendere contatti al più presto con l'Amministrazione comunale di
La Thuile e, di concerto, a trovare una soluzione al più presto:
altrimenti, fra qualche anno, saremo ancora qui a discutere del
problema!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK