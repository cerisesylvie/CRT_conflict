Consiglio Regionale della Valle d'Aosta - Oggetto del Consiglio n. 909 del 20 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 909 del 20 ottobre 1999 - Resoconto
OGGETTO N. 909/XI Intervento di riqualificazione dell'area
industriale di Cogne di Aosta. (Interpellanza)
Interpellanza Premesso
- che l’area industriale Cogne di Aosta è oggetto
di un complesso intervento di riqualificazione;
- che numerose sono le aspettative del comparto artigiano e P.
M. I. circa l’utilizzo di tali terreni per i propri
insediamenti produttivi;
Appreso che recentemente è stato pubblicato avviso di gara a
cura di Valle d’Aosta struttura s.r.l. per i lavori
inerenti l’area Cogne relativamente
all’esecuzione di infrastrutture denominate
"pépinière" per un importo a base d’asta di Lire
5.100 milioni + IVA;
i sottoscritti Consiglieri regionali
Interpellano
l’Assessore al territorio, ambiente e opere
pubbliche per sapere:
1) quale sia la superficie coperta interessata da tale appalto
in mq assoluti e percentuali rispetto alle aree previste ad uso di
insediamenti produttivi;
2) se tale intervento sia preclusivo a successive concessioni in
diritto di superficie o alla alienazione delle aree stesse ad
eventuali imprenditori interessati;
3) entro quali termini e con quali criteri verranno insediate le
prime attività produttive nell’area Cogne.
F.to: Frassy - Tibaldi - Lattanzi
Presidente
La parola al Consigliere Frassy.
Frassy (FI)
Su questo argomento eravamo già intervenuti ad
inizio anno, per cercare di avere il punto della situazione in base
alle vicissitudini di alcuni appalti, che erano poi stati oggetto
di rescissione.
Sono passati parecchi mesi e abbiamo visto che su alcuni
giornali economici è stato pubblicato l'avviso di gara da parte di
Valle d'Aosta Struttura per lavori a base d'asta per qualcosa come
oltre 5 miliardi.
Allora vorremmo con quest'interpellanza che l'Assessore,
rispondendo ai quesiti che abbiamo posto, ci aggiornasse sulla
situazione di sviluppo all'interno dell'area, in riferimento
soprattutto alle tempistiche contenute nell'accordo di programma
con il Comune di Aosta. Vorremmo anche capire se le previsioni
contenute nell'accordo di programma sono ancora di attualità
rispetto alle esigenze riscontrate nel settore maggiormente
coinvolto. Ci riferiamo all'artigianato e alla piccola e media
impresa.
Già la volta scorsa avevamo espresso delle perplessità sulla
metratura disponibile per quanto riguarda l'artigianato e la
piccola e media impresa; vorremmo capire se questi lavori che
verranno realizzati hanno riferimento a quei 4500 metri quadrati di
cui avevamo già parlato all'inizio dell'anno e che, se non ricordo
male, erano finanziati con i fondi dell'obiettivo 2, CEE, e
vorremmo soprattutto capire i criteri con i quali l'Amministrazione
regionale pensa di andare nei fatti ad assegnare queste aree e
questi edifici. Anche perché i tempi di realizzazione dovrebbero
essere abbastanza brevi; se le informazioni che avevamo assunto
sono confermate, entro il 2001 ci dovrebbe essere il completamento
della prima tranche d'intervento. Pertanto sarebbe opportuno che su
questa cosa ci fosse non dico più trasparenza, ma quantomeno più
informazione, perché le notizie sono abbastanza interlocutorie e
per certi versi contraddittorie. Ci sono parecchie aspettative
all'interno delle categorie interessate all'insediamento in queste
aree, ma c'è anche parecchia confusione.
Aspettiamo di avere risposta puntuale alle domande e ci
riserviamo di esprimere la nostra valutazione.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
In merito alle domande poste, in
particolare la prima domanda, la risposta è la seguente: l'accordo
di programma fra la Regione e il Comune di Aosta per la
realizzazione d'interventi per la ristrutturazione urbanistica e la
riconversione produttiva dell'area Cogne di Aosta, approvato con
decreto del Presidente della Giunta, destina la zona di D2 ad
attività produttive e di servizio ad esse connesse o collegate, ivi
compresi gli impianti di servizio infrastrutturale. La superficie
coperta complessiva non potrà superare i 95mila metri quadrati al
lordo della superficie coperta in essere. La superficie coperta per
attività di servizio non potrà superare in ogni caso il 15 percento
della superficie coperta complessivamente ammessa.
Venendo alla questione posta nell'intervento del Consigliere
Frassy, la superficie coperta interessata dalla "pépinière
d'entreprises" è di 2070 metri quadrati, che rispetto ai 95mila
metri quadrati ammessi su tutta la zona costituisce il 2,17
percento. L'edificio, come veniva ricordato dal Consigliere, sarà
realizzato con fondi di cui al Documento unico di programmazione
per gli interventi strutturali comunitari nelle zone interessate
dall'obiettivo 2 per il biennio 1997-1999, quindi si è cercato di
fare in modo che l'appalto consentisse di utilizzare i
finanziamenti comunitari nei tempi necessari.
La struttura dovrebbe essere idonea, nel breve periodo, a
favorire la crescita di piccole imprese da insediare
successivamente nei moduli industriali che saranno realizzati
nell'area.
S'intende quindi riprendere la positiva esperienza di
Pont-Saint-Martin mettendo a disposizione un "ambiente di
agglomerazione", "la pépinière" o i "B.I.C." - come vengono
chiamati nel mondo anglosassone - che consenta il contenimento dei
costi fissi aziendali e permetta di superare i problemi anche
economico-finanziari propri di tutte le imprese in fase di avvio
dell'attività. Si farà utile uso dell'esperienza già maturata a
Pont-Saint-Martin per quanto riguarda questo tipo d'iniziativa.
Oltre alla "pépinière" potrà essere realizzata per il tramite di
Vallée d'Aoste Structure una struttura modulare, indicativamente di
16-20mila metri quadrati coperti, ed un edificio per servizi
connessi all'attività produttiva, l'area dei servizi dovrebbe
occupare indicativamente 2500 metri quadrati. Il complesso
realizzato da Vallée d'Aoste Structure dovrebbe dare la
connotazione architettonica dell'area, cui dovranno uniformarsi gli
opifici che saranno costruiti dalle singole imprese, cioè è
necessario avere un tratto anche urbanistico e architettonico
comune all'interno dell'area, per evitare che quell'area diventi la
giustapposizione di elementi architettonici male assortiti.
Per quanto riguarda il secondo quesito gli interventi realizzati
da Vallée d'Aoste Structure non precludono la concessione di
diritto di superficie sulla restante parte dell'area, quindi viene
riconfermato quest'orientamento, per la costruzione diretta da
parte delle imprese interessate, mentre non si ipotizza la
possibilità di vendere dei lotti agli imprenditori.
Questo è un orientamento di carattere politico della Giunta,
maturato sull'esperienza venuta avanti in tutti questi anni nel
settore industriale. In particolare si evidenzia che l'Accordo di
programma prevede la destinazione in via prioritaria nella zona D2
di una superficie, la cui dimensione è prevista nell'Accordo di
programma, sulla quale esistono delle preoccupazioni, indicate
precedentemente dal Consigliere Frassy: il fatto, cioè, che
quest'area sia limitata ai 5000 metri quadrati (area limitata per
quanto riguarda i possibili insediamenti di attività artigiane o
alla rilocalizzazione di attività impropriamente site in ambito
urbano, purché compatibili con la natura dell'area). Ribadisco che
si tratta di un dato previsto nell'Accordo di programma, si
tratterà di vedere, sulla base dell'iniziativa di marketing d'area
che è stata messa in campo da parte di Finaosta, se queste cifre
siano compatibili con le esigenze che vengono manifestate dagli
imprenditori.
Per quanto riguarda l'ultima domanda i tempi riguardanti la
bonifica sono i seguenti: entro il mese di luglio 2000 sarà
effettuata la bonifica su 10-15.000 metri quadrati, sui quali si
potrà iniziare la costruzione di fabbricati, ivi compresa la
"pépinière d'entreprises", mentre l'integrale bonifica dell'area
sarà ultimata entro il 2001. Gli insediamenti potranno essere
quindi effettuati progressivamente a partire dal secondo semestre
dell'anno prossimo.
Il target delle imprese insediabili dovrebbe essere il seguente:
i soggetti dovrebbero essere quelli - secondo una classificazione
ISTAT da me utilizzata per dare omogeneità all'esposizione -
previsti dalla sezione D della classificazione ISTAT, che riguarda
l'insieme delle attività manifatturiere. L'esclusione che viene
fatta rispetto a questa categoria è quella della sottosezione DF,
concernente fabbricazione di coke, petrolio, trattamento dei
combustibili, cioè tutte quelle produzioni che hanno problemi
d'impatto ambientale (altre esclusioni riguardano le divisioni DE21
- fabbricazione della pasta, della carta o dei prodotti di carta -
la divisione DJ27 - produzione di metalli o leghe - i gruppi DG24.1
- fabbricazione di prodotti chimici di base - DI26.5 - produzioni
di cemento, calce, gesso - e di DI26.6 - fabbricazione di prodotti
di calcestruzzo).
Sono inoltre incentivabili i servizi direttamente connessi con
le suddette attività manifatturiere. Si segue quindi un criterio
ambientale, per cui non sono insediabili le attività
imprenditoriali che comportano rischi di inquinamento o problemi di
inserimento nel contesto ambientale locale.
Per quanto riguarda le dimensioni aziendali sono favorite le
piccole e medie imprese, con attività caratterizzate da un
rilevante contenuto tecnologico, da produzioni orientate
all'esportazione, con un buon posizionamento di prodotto/mercato
sia esistente sia potenziale, e da redditività elevata rispetto al
proprio segmento produttivo. Le grandi imprese o l'emanazione delle
stesse saranno inserite nell'area in numero limitato: per le stesse
varranno i medesimi requisiti preferenziali di cui sopra.
Per quanto riguarda le priorità, sono prioritarie le iniziative
di imprenditori locali con piani di espansione o legate alla
ricollocazione di aziende locali per motivi di carattere
urbanistico (ritorniamo al discorso precedente per quanto riguarda
le aziende artigiane). Sono favoriti, inoltre, il consolidamento,
lo sviluppo e l'ammodernamento dei poli produttivi esistenti nel
territorio regionale: l'obiettivo è quello di valorizzare le
iniziative già presenti in Valle, successivamente si farà
riferimento a proposte presentate da imprenditori che provengono
dall'esterno della Regione.
Per promuovere l'area, è in fase di avvio un'operazione di
marketing dell'area stessa, un'operazione di pubblicizzazione, che
viene articolata attraverso la produzione di materiale tendente ad
illustrare le caratteristiche dell'area, la creazione di un sito
internet, sono previsti degli incontri con gli imprenditori
valdostani in primo luogo e successivamente con imprenditori che
operano all'esterno della Regione, per avere una conoscenza più
completa all'interno del mondo imprenditoriale, della disponibilità
dell'area e delle possibilità che questa propone.
Arriverà in Consiglio, non appena l'Unione europea avrà dato il
suo placet, il disegno di legge n. 17 (già esaminato dalle
commissioni competenti), relativo agli incentivi che possono essere
assegnati all'area; tali incentivi devono essere compatibili con le
norme sulla concorrenza e sugli aiuti definiti dall'Unione europea.
Questo testo è da mesi all'esame dell'Unione europea, si prevede
che a giorni venga dato il placet. Il testo potrà quindi essere
discusso all'interno dell'aula: si avrà, però, un'ulteriore
possibilità per approfondire questo tema di grande interesse sia
per il settore industriale che per il settore occupazionale della
Valle.
Presidente
La parola al Consigliere Frassy.
Frassy (FI)
Ringrazio l'Assessore per la risposta puntuale
ed esauriente. Alcune considerazioni a margine di quanto
l'Assessore ha risposto. Anzitutto prendiamo atto in termini
favorevoli e condivisibili sull'opera di pubblicizzazione, perché
l'assenza di pubblicizzazione rischierebbe paradossalmente di
bloccare il giusto inserimento nel mercato di quest'area, perciò
questo era un fatto che auspicavamo e prendiamo atto che si sta
concretizzando. Esprimiamo però due perplessità, la prima in merito
alla connotazione architettonica.
Avevamo espresso da tempo perplessità sull'ubicazione in quella
zona di un nuovo insediamento dedicato all'industria seppur leggera
e all'artigianato pesante. La preoccupazione è che la connotazione
architettonica non ha dato grandi risultati; se pensiamo alla zona
di Tzambarlet, dove lì effettivamente c'era stato il tentativo di
dare una connotazione architettonica, sicuramente non si è
raggiunto il massimo dal punto di vista del risultato urbanistico e
architettonico. Sarebbe opportuno, più che una connotazione
architettonica, consentire anche una creatività architettonica;
pensiamo in vari angoli del nord-ovest ma soprattutto del nord-est
o anche in altre realtà piccolo industriali, dove ci sono degli
insediamenti di tipo impattante forse dal punto di vista del colpo
d'occhio, ma che hanno il pregio di voler comunque dare una
comunicazione e un impatto urbanistico quanto meno originale.
Evitiamo di fare tanti cubi o tanti parallelepipedi, questo è il
senso della preoccupazione; non so se questa connotazione
architettonica sia già definita o se sarà frutto della gara che
verrà poi concretizzata, cioè se la progettazione è già stata
predisposta da Vallée d'Aoste Structure o se sarà predisposta da
chi dovrà realizzare gli insediamenti.
La seconda preoccupazione sono invece le esigenze soprattutto
dell'artigianato locale. L'Assessore in parte lo ha riconosciuto: i
5000 metri quadrati sicuramente non sono sufficienti, anche perché
al suo Assessorato già sono arrivate delle comunicazioni, dove
vengono quantificate su superfici maggiori le esigenze delle
aziende locali.
Riteniamo che luglio 2000 sia una data abbastanza vicina,
soprattutto per i primi insediamenti; sarebbe auspicabile che ci
fosse, da adesso a quella data, la predisposizione di un iter di
pubblicizzazione e burocratico-amministrativo, che consenta
effettivamente di arrivare a quella data con qualcosa in mano. Non
vorremmo trovarci a luglio 2000, con l'area già bonificata, a
chiederci come la utilizziamo!
Perciò rinnoviamo l'invito che avevamo fatto all'Assessore ad
inizio anno di aggiornare il Consiglio e le commissioni
sull'evolversi dell'area Cogne. A gennaio avevamo fatto questo
invito, a onor del vero non abbiamo avuto poi grandi aggiornamenti
e questo è il motivo dell'interpellanza; chiediamo all'Assessore di
darci notizie in merito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK