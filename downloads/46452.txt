Consiglio Regionale della Valle d'Aosta - Oggetto del Consiglio n. 2873 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2873 del 25 ottobre 2023 - Resoconto
OGGETTO N. 2873/XVI - Interrogazione a risposta immediata:
"Notizie in merito ad un eventuale incremento di presenze sui mezzi
pubblici nel periodo di gratuità del servizio".
Bertin (Presidente) -
Siamo al punto n. 8.02. Consigliere
Marquis ne ha facoltà.
Marquis (FI) -
Abbiamo presentato quest'interrogazione a
risposta immediata a seguito dell'istituzione della gratuità
dell'utilizzo degli autobus nel servizio di trasporto pubblico
locale per il periodo da settembre a novembre.
Era immaginabile che la gratuità avrebbe portato un maggiore
utilizzo dei mezzi e credo che così è stato, perché ci sono
pervenute - da quando abbiamo presentato l'iniziativa che nasceva
già sulle rimostranze che abbiamo sentito da parte di persone che
utilizzano i mezzi - tutta una serie di comunicazioni via social
che effettivamente ci raccontano del disagio che sta vivendo chi
viaggia in particolare su determinate linee.
A questo riguardo chiediamo se è stato fatto un monitoraggio da
parte degli uffici e se erano previsti una valutazione e un
controllo su cosa sarebbe successo delle strutture relativamente a
questa fase di utilizzo dei mezzi. Infatti ci risulta, ad esempio,
che ci sono problemi sulla Aosta-Courmayeur delle ore 06:45, sulla
Aosta-Courmayeur delle ore 13:35, sulla Courmayeur-Aosta delle ore
16:35, sulla Pont-Saint-Martin-Aosta delle ore 06:15, e anche sulla
navetta verde che fa il servizio qui ad Aosta.
Le posso anche dire di testimonianze che arrivano di ragazzi che
frequentano la linea da Châtillon per venire ad Aosta a studiare
che ci dicono che devono fare il viaggio sistematicamente in piedi.
Nei rientri alle ore 17:15 capita quasi sempre di sentirsi dire di
prendere il pullman successivo, cioè quello delle ore 17:45, perché
il pullman è pieno.
I genitori dicono: "Diventa insostenibile questo modello anche
perché ci tocca prendere noi l'auto e andarli a prendere perché,
diversamente, arrivano a casa che è notte".
Il problema riteniamo che sia pesante; sappiamo che ci sono
delle difficoltà organizzative e per questo abbiamo presentato la
domanda.
Presidente -
Risponde l'assessore Bertschy.
Bertschy (AV-VdA Unie) -
La gratuità che è stata
istituita non è una decisione politica intesa per far viaggiare
gratis le persone ma è per completare l'installazione di tutto il
modello nuovo della bigliettazione; di qui a pochi giorni verrà
aperta la piattaforma, consegnate le tessere a coloro che ne erano
in possesso e avviata tutta la fase di completamento di questo
nuovo modello.
Tra l'altro, abbiamo presentato il disegno di legge, che è
oggetto in questo momento della valutazione della IV Commissione,
proprio per completare, anche attraverso l'istituzione del nuovo
titolo di viaggio, l'utilizzo della nuova bigliettazione.
Il fatto che ci sia un aumento di frequenze e come andarlo a
valutare: intanto io registro la sua segnalazione e mi riascolterò
le linee che ha citato, anche per capire se è possibile fare in
queste ultime tre settimane qualche miglioramento, pur nella
situazione che tutti conosciamo che è quella di una certa
difficoltà nel reperire personale supplementare, ma, al di là di
questo, se si possono migliorare le cose, bisogna cercare di
farlo.
Noi abbiamo, nell'ambito dell'attuale organizzazione dei servizi
del Dipartimento trasporti, quindi con il personale a disposizione
che è sempre lo stesso e che si deve occupare di tutto il lavoro
che c'è da fare in questa fase, abbiamo fatto dei controlli sulle
linee che lei cita; uno di questi controlli l'abbiamo fatto questa
mattina proprio nella salita della corsa del mattino da
Pont-Saint-Martin e registriamo che i numeri che sono oggetto del
nostro controllo sono in regola con le omologazioni previste dai
mezzi.
Ricordiamo che il viaggio in piedi fino a un certo numero di
persone omologato è autorizzato, ma questo non vuol dire che sia
questa la qualità del servizio che vogliamo rendere.
Di qui a qualche giorno, con l'introduzione della bigliettazione
e il ritorno al pagamento dei mezzi avremo anche la possibilità di
verificare in maniera precisa le cose che segnala.
Ripeto che, dai controlli che abbiamo fatto sulla
Aosta-Courmayeur, sulla tratta interna e sulla salita, in questo
momento non registriamo questi numeri però lo rifaremo e, se
possibile, sicuramente per non lasciare a piedi delle persone,
troveremo il modo con le aziende di aggiungere qualche
servizio.
Per concludere: la fase d'investimento che è prevista sconta...
per andare a verificare gli stessi periodi dovremmo andare a vedere
il numero di passaggi eseguito l'anno scorso nello stesso periodo
dell'anno, ma in questo momento non siamo in grado di farlo e
quindi lo faremo una volta riattivato il servizio di pagamento.
Grazie e, ripeto, ascolteremo le segnalazioni che ha fatto
facendo ulteriori controlli.
Presidente -
Consigliere Marquis per la replica.
Marquis (FI) -
La critica politica è stata assegnata alla
gratuità, però non è stato pianificato in questo periodo un
monitoraggio sistematico che sarebbe stato interessante fare,
perché era evidente che ci sarebbe stato un maggiore utilizzo e
avremmo così potuto avere dei dati significativi per la
programmazione successiva della gestione dei trasporti: in assenza
di dati sistematici, ci sono dei problemi che si riscontrano sulle
linee.
È già difficile fare il viaggio in piedi sul treno; io le
assicuro che fare un viaggio in piedi sul pullman è una cosa
impossibile perché è come viaggiare su una nave con il mare in
burrasca, si soffre il mal di mare.
Penso a dei ragazzi che devono venire a scuola, che devono farsi
il viaggio dalla Media Valle ad Aosta e farsi venticinque minuti,
mezz'ora, quaranta minuti in piedi sul mezzo; anche se i mezzi sono
omologati, diventa una cosa impossibile. Non è come fare un
trasporto in città su un autobus dove il percorso è rettilineo.
Riteniamo che sia stata un po' sottovalutata la questione,
perché doveva essere messo in atto un processo di monitoraggio e
non, invece, inseguire a posteriori le criticità che si
verificano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK