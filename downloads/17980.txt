Consiglio Regionale della Valle d'Aosta - Oggetto del Consiglio n. 1074 del 12 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 1074 del 12 gennaio 2000 - Resoconto
OGGETTO N. 1074/XI Progetti legislativi di riforma nel
settore turistico e richiesta informazioni sull'andamento della
"Terza stagione". (Interpellanza)
Interpellanza A conoscenza della legge regionale n. 6 del 3
febbraio 1999, che prevede la proroga al 31 dicembre 1999 degli
organi delle APT, scaduti o in scadenza nel corso del 1998;
Visto l’impegno della Giunta regionale di
procedere ad una riforma della vigente legislazione regionale in
materia di organizzazione turistica in ambito locale da presentare
entro l’anno di proroga;
i sottoscritti Consiglieri regionali
Interpellano
l’Assessore competente e la Giunta regionale per
conoscere:
- ad un anno dal congelamento degli organi delle APT a che punto
è la legge di riforma del Turismo;
- quali iniziative sono state, o intende, mettere in atto per
rispettare gli impegni presi di fronte al Consiglio regionale;
- i dati definitivi della stagione estiva e quali risultati, in
termini di arrivi e presenze si sono avuti nella cosiddetta "Terza
stagione" (settembre-ottobre);
- se esiste un calendario unico delle manifestazioni estive 1999
realizzate dalle APT valdostane e/o dalle Pro-Loco.
F.to: Beneforti - Squarzino Secondina
Presidente
La parola al Consigliere Beneforti.
Beneforti (PVA-cU)
Credo che gli obiettivi per cui è stata
presentata quest'interpellanza siano chiari e precisi. Si chiedono
alcune risposte agli impegni presi in questo Consiglio sia sulle
APT che sulla riforma del turismo; si chiedono alcuni dati per
valutare l'andamento della stagione estiva e anche della terza
stagione visto anche che gli organi d'informazione hanno indicato
un calo di presenze generalizzato in Valle d'Aosta; si chiedono
infine le iniziative che sono state prese dalle APT e dalle
pro-loco nel corso del 1999 separatamente oppure insieme.
Assessore, per quanto riguarda le APT e la riforma del turismo,
c'era un impegno ben preciso che fu preso in occasione della
proroga di un anno degli organi delle APT, allora ci fu detto che
c'era la necessità di procedere - cito -:
"? ad una riforma
della legislazione regionale in materia di organizzazione turistica
in ambito locale"
.
Da allora è trascorso un anno, è scaduto il tempo, ma nessun
testo di riforma è stato presentato all'esame di questo Consiglio.
Non metto in dubbio, ci saranno delle motivazioni valide per
giustificare questo lungo ritardo dato che questo ritardo ha creato
un vuoto che è stato anche una delle cause del cattivo andamento
turistico nella nostra Regione. Perché come si fa a gestire
un'azienda quando si sa che è in carica per un solo esercizio, per
un tempo più o meno limitato? Quali programmi si possono fare se
non si hanno certezze per il futuro?
Le APT sono organismi importanti, se si mettono in condizioni di
operare. Del resto, credo che lo abbiano dimostrato e lo
dimostrino, almeno quelle che hanno continuato ad operare,
coscienti che per fare una legge sul turismo occorreva forse più di
un anno.
Queste affermazioni, Assessore, sono state fatte da addetti ai
lavori, da coloro che sono stati impegnati nel volontariato delle
pro-loco e anche nelle APT.
Prima di chiudere questa breve illustrazione, mi permetta,
Assessore, di farle alcune domande oltre a quelle contenute
nell'interpellanza. Non ritiene che sia stato un errore il
congelamento degli organi delle APT? Non ritiene che certi
organismi dovessero essere rinnovati alla loro naturale
scadenza?
Termino qui, mi riservo di tornare sull'argomento dopo aver
sentito la risposta.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Il Consigliere Beneforti è troppo simpatico.
Mi ero fatto preparare una relazione dagli uffici, ma vista
l'illustrazione dell'interpellanza, cercherò di rispondere a
braccio.
Innanzitutto lui parte da un'affermazione: che i dati turistici
sono disastrosi, che soprattutto i dati relativi alla terza
stagione sono negativi, quindi sono la conseguenza di non aver
concretizzato la riforma strutturale del settore turistico, in
particolare delle APT.
Il problema è che i dati dal punto di vista delle presenze
turistiche sono tutt'altro che negativi, sono estremamente
positivi, poi elencherò i dati soprattutto quelli relativi alla
terza stagione. Ciò non toglie che bisogna dar concretezza a questa
riforma.
Però il Consigliere Beneforti era anche presente in sede di
discussione e di approvazione del bilancio regionale e in quella
sede fu approvato un emendamento che prorogava fino al 31 dicembre
2000 gli attuali organismi delle APT.
Questo non perché non si è fatto nulla sinora, anzi il gruppo di
lavoro ha già predisposto una bozza di contenuti e una bozza di
articolato che a breve sarà sottoposta alla Giunta regionale,
successivamente si aprirà un confronto con le altre forze politiche
e con gli operatori del settore con gli approfondimenti che saranno
fatti a livello prima di commissione consiliare e poi di
Consiglio.
Ma quali sono le motivazioni della scelta di prorogare fino al
31 dicembre 2000 la situazione attuale? In ogni caso la proposta di
legge di riforma complessiva necessita come minimo di 5-6 mesi di
fase transitoria, non è pensabile che oggi il Consiglio regionale
approva una riforma di così tale portata e il giorno dopo l'attuale
organizzazione, formata dalle attuali APT, chiude definitivamente
le sue attività senza che sia ancora costituita l'organizzazione
successiva, quindi uno dei motivi è stato quello di congelare al 31
dicembre 2000 l'attuale organizzazione in modo che questi 12 mesi
servano, dopo che il Consiglio penso in primavera andrà a votare la
nuova riorganizzazione del settore turistico, da transizione stante
l'attuale organizzazione territoriale e gli attuali consigli di
amministrazione prima di prendere l'assetto definitivo previsto dal
nuovo ordinamento legislativo.
L'altra motivazione molto forte è che nel mese di maggio avremo
le elezioni comunali e la quasi totalità delle rappresentanze negli
organismi delle APT è legata in modo indiretto alla composizione
dei consigli comunali dei comuni che appartengono alle singole APT,
quindi ci sembrava perlomeno poco opportuno andare a ricostituire
degli organismi nella nuova organizzazione utilizzando delle
rappresentanze che potevano avere legittimazione a lavorare per
pochi mesi.
Questi sono i motivi per cui è stata rinviata l'approvazione
della legge di riforma e congelati gli attuali organismi delle APT.
Ciò non significa che non si è fatto nulla, anzi si è continuato a
lavorare, ma non solo nel gruppo di lavoro relativo alla
riorganizzazione delle APT che è stato convocato alla fine del mese
di novembre, siamo in attesa delle indicazioni delle ultime
proposte dei singoli partecipanti al gruppo sulla proposta che
abbiamo fatto di riorganizzazione dopodiché avvieremo il confronto
a livello politico istituzionale e anche con le categorie
interessate quindi, dal punto di vista della riforma delle APT e
del settore turistico a livello regionale, siamo pronti.
Per quanto attiene invece i dati relativi alla situazione
turistica regionale, non è assolutamente vero che i dati sono
negativi. Tralasciando i dati della stagione estiva, che sono già
stati oggetto di un'esauriente illustrazione ad una precedente
interpellanza, avendo fornito anche i dati numerici e percentuali
che hanno sottolineato una sostanziale tenuta del settore turistico
nella stagione estiva, quindi giugno, luglio, agosto e settembre,
malgrado la tragedia della chiusura del Tunnel del Monte Bianco che
non va dimenticata, ripeto, una situazione di sostanziale tenuta in
un momento di così difficile situazione dal punto di vista
economico in generale e poi a livello regionale con la chiusura del
Tunnel del Monte Bianco, a questo risultato do un giudizio
positivo.
Ma veniamo alla terza stagione. Abbiamo già fatto qualcosa di
concreto sulla terza stagione, abbiamo modificato il nostro
messaggio promozionale che è un messaggio che tende a promuovere
una Valle d'Aosta che non è solo neve, che non è solo ambiente, una
Valle d'Aosta che ha cultura, tradizioni, gastronomia, una Valle
d'Aosta che ha il più grosso Casinò d'Europa, quindi qualcosa si è
già fatto.
Il progetto "Terza stagione" non si può limitare a questo, però
quelle iniziative che sono state portate avanti a livello di
assessorato in accordo con gli operatori del settore hanno già dato
dei risultati estremamente positivi.
Adesso fornirò dei dati che sono stati forniti dalle APT, dagli
operatori del settore che riguardano il settore alberghiero e il
settore extralberghiero e parlo del mese di ottobre e di novembre,
non parlo dei mesi dove questi dati potevano avere una rilevanza
positiva più facile da sostenere.
Allora, settore alberghiero, mesi ottobre-novembre: presenze
italiane, mese di ottobre più 23 percento rispetto all'anno
precedente, mese di novembre più 11,9 percento; presenze straniere,
mese di ottobre sempre settore alberghiero più 12,81 percento,
stranieri più 76,49 percento e parlo delle presenze, non degli
arrivi, le presenze si riferiscono ai giorni in cui i turisti
soggiornano nelle strutture alberghiere, ma poi chiuderò il
ragionamento sulle lamentele, quindi il totale delle presenze
stranieri e turisti nel mese di ottobre-novembre è per il mese di
ottobre un più 20,55 percento, per il mese di novembre un più 22,81
percento.
Settore extralberghiero, e voglio precisare che noi, quando
diamo questi dati, confidiamo sempre che tutti coloro che affittano
alloggi o danno ospitalità, poi effettivamente trasmettano questi
dati, nel settore extralberghiero, dicevo, le presenze straniere
nel mese di ottobre sono più 35,53 percento, nel mese di novembre -
adesso chiedo al Consigliere Beneforti di ascoltare questo dato -
sono più 541 percento; potranno anche essere dati non significativi
dal punto di vista numerico, però la tendenza ha sempre la sua
importanza. In questo settore il totale delle presenze è di più
8,23 percento nel mese di ottobre e di un più 20 percento nel mese
di novembre.
Dati riassuntivi, settore alberghiero ed extralberghiero:
abbiamo un totale di presenze di un più 18 percento nel mese di
ottobre e di un più 22,12 percento nel mese di novembre, quindi
tutto il ragionamento che è stato fatto dal Consigliere Beneforti,
partendo dall'affermazione che i dati sono negativi, non sta in
piedi perché i dati sono positivi.
Detto questo, la "Terza stagione" è un progetto complesso perché
la "Terza stagione" vuol dire trasporti e servizi efficienti, vuol
dire alberghi aperti nel mese di ottobre e di novembre. Sappiamo
che alberghi, non solo in località minori, ma anche in importanti
località turistiche regionali, al 30 agosto chiudono i battenti.
"Terza stagione" vuol dire anche monumenti fruibili, vuol dire
pacchetti di prezzi competitivi perché la "Terza stagione" punta su
un segmento di mercato che normalmente è rappresentato dalla
cosiddetta "terza età" che ha molto tempo libero, ma che è molto
esigente in quanto fa dei confronti, quindi bisogna abbattere i
prezzi.
I castelli devono essere aperti, bisogna coordinare le varie
iniziative, è importante poi che chi si occupa della vendita dei
pacchetti faccia dei pacchetti complessivi, la settimana non può
essere solo una settimana bianca o una settimana in mezzo alla
natura, ma deve essere una settimana che offre un giorno la visita
dell'Aosta romana, un altro giorno la visita del castelli, un altro
giorno ancora una serata gastronomica e magari una serata al
Casinò, una settimana che dia la possibilità di seguire una serie
di evoluzioni legate agli aspetti gastronomici, alla qualità dei
nostri prodotti tipici. È necessario programmare e coordinare tutte
le manifestazioni e qui rispondo all'ultima domanda: vi è un elenco
di manifestazioni annuale e stagionale fatto dalle pro-loco delle
APT, noi abbiamo un elenco di queste manifestazioni, ma questo non
significa nulla, bisogna cercare di coordinare queste
manifestazioni, anziché fare trenta castagnate, facciamo i quindici
giorni della castagna in Valle d'Aosta e in questi quindici giorni
riempiremo gli alberghi, sempre che gli stessi siano aperti.
Devo dire che la situazione, malgrado le difficoltà economiche
che ci sono a livello generale, malgrado la concorrenza agguerrita
soprattutto di altre stazioni a noi limitrofe nel settore
turistico, malgrado la tragedia della chiusura del Tunnel del Monte
Bianco, i dati relativi alle presenze turistiche sono tutt'altro
che negativi.
Sentivo l'altro giorno un presidente di APT che prevedeva per il
mese di gennaio un calo ed una crisi per quanto attiene la
prenotazione delle settimane bianche, ma in quella località, visto
che è una APT che rappresenta un solo comune, la quasi totalità
degli alberghi chiude. I pochi alberghi che sono aperti invece
danno dei giudizi positivi sulle prenotazioni. Diventa quindi
difficile prenotare una settimana bianca, se l'albergo è
chiuso.
Per correttezza e chiarezza voglio dire che la situazione è
molto più difficile nel settore commerciale. La chiusura del Tunnel
del Monte Bianco non ha avuto dei risvolti così negativi per quanto
attiene le presenze turistiche nel settore tradizionale, turistico,
alberghiero ed extralberghiero, ma ha portato delle grosse
difficoltà soprattutto ad alcune attività di tipo commerciale,
soprattutto nelle località di Courmayeur e nella Valdigne e nel
centro storico di Aosta. Questi sono dati inconfutabili, ma se
parliamo di turismo e se parliamo di terza stagione comunque gli
indicatori sono positivi, non certamente tutti per merito nostro,
vi è una tendenza generale a destagionalizzare le ferie e vi è
soprattutto da parte degli stranieri la scelta di trascorrere le
vacanze soprattutto nei mesi di ottobre e di novembre. Se saremo
bravi a rafforzare il nostro messaggio promozionale, a sottolineare
quelle che sono le peculiarità, la tipicità di questa nostra
Regione, penso che potremo tranquillamente competere negli anni
2000 con la concorrenza che peraltro si fa sempre più
agguerrita.
Presidente
La parola al Consigliere Beneforti.
Beneforti (PVA-cU)
Prendo atto della risposta, ma devo
dire all'Assessore che non mi dichiaro soddisfatto. A volte non si
vogliono riconoscere gli errori che si commettono invece
riconoscere qualche volta un errore sarebbe anche un atto di forza,
di carattere e non certo di debolezza.
Prendo atto dei dati che ci ha fornito l'Assessore, li
approfondiremo e approfondiremo quanto oggi ci è stato
comunicato.
Prendo atto che nel periodo estivo c'è stata una tenuta del
turismo e prendo atto anche che nella terza stagione ci sono stati
dei miglioramenti, a detta dell'Assessore.
È vero che per dare sfogo al turismo anche nella terza stagione
è necessario che ci siano gli strumenti e le condizioni per farlo
ma, Assessore, lei ci ha ricordato che gli alberghi devono essere
aperti, che i prezzi devono essere competitivi, che i castelli
devono essere accessibili, eccetera, ma queste iniziative chi deve
promuoverle, chi deve crearle, chi deve cercare di portarle avanti,
se non l'assessorato competente? Questa promozione non può essere
lasciata ai singoli, ma deve essere un atto che l'assessorato porta
avanti per cercare di realizzare una terza stagione sempre
migliore.
Per le APT lo sapevo che avevamo prorogato al 2000, ma io mi
aspettavo che si arrivasse in tempo, entro l'anno in cui doveva
essere portata avanti la riforma del turismo, a poter rivedere
anche questa data che mi sembra lunghissima perché non si può non
mettere le APT in condizioni di programmare la loro attività se
vogliamo far rendere il turismo nella nostra Regione.
Assessore, siamo a conoscenza che ha presentato in via ufficiosa
una relazione sulla filosofia che dovrebbe accompagnare la legge di
riforma dell'organizzazione turistica, a questa relazione manca un
articolato, tuttavia devo dirle che è stata una delusione da parte
di chi si aspettava una svolta nel settore turismo della Valle
d'Aosta. Io non l'ho letta, mi è stato riferito dagli addetti ai
lavori, quelli che collaborano con lei, Assessore, e che hanno
giudicato la relazione insufficiente, confusionaria, scarsa di
contenuti e assolutamente inadeguata rispetto alle nuove esigenze
del mercato. Questa è stata la valutazione di persone che seguono
il turismo in Valle d'Aosta.
Comunque le APT restano, diventano AIAT, cioè non più aziende di
promozione turistica, ma aziende d'informazione e accoglienza
turistica. È previsto anche che dovranno commercializzare i
prodotti della Valle d'Aosta.
Assessore, le APT possono essere trasformate e chiamarsi anche
AIAT, l'importante è dare a questi organismi una struttura che
permetta loro di programmare iniziative a media e lunga
scadenza.
È necessario ed importante il decentramento di certi compiti
dall'assessorato alla periferia perché la scelta di mantenere
un'organizzazione fortemente centralizzata sull'assessorato lascia
dubbi e perplessità. Si ritiene che occorra rivitalizzare
l'apparato delle APT, occorrano idee per uscire dai soliti schemi
che oggi si seguono, per uscire anche da certe burocrazie che oggi
vengono portate avanti dall'Assessorato del turismo. Occorre che le
APT o AIAT, come si vogliono chiamare, in ogni ambito diventino il
punto di riferimento per tutte le iniziative di promozione ed
accoglienza turistica. Occorre coinvolgere i comuni e le comunità
montane, le pro-loco, cercando di evitare eventuali conflittualità
che in taluni casi esistono.
Per noi, se va avanti il discorso del congelamento dei due anni,
è un grosso errore in questo momento in cui occorre dare una spinta
al turismo in occasione del Giubileo, in occasione del terzo
millennio; sono occasioni in cui non si possono avere degli
organismi periferici così importanti bloccati.
Data l'importanza che riveste il turismo, su cui ci siamo
soffermati in occasione della discussione sulla legge del golf, e
non sto qui a ripetere le argomentazioni, occorrono tempi certi
entro i quali giungere all'approvazione della legge di riforma del
turismo e anche della legge di riforma della Fondazione per la
formazione professionale turistica. Stamani non si è sentito
prendere da parte dell'Assessore un impegno preciso, né stabilire
dei tempi entro i quali si può venire in questo Consiglio per
discutere della riforma del turismo come della legge di riforma
della Fondazione per la formazione professionale turistica. Queste
due leggi sono determinanti per dare veramente una svolta al
settore del turismo in Valle d'Aosta o si comprende questo oppure
tutte le volte che accadono certi avvenimenti si troveranno tutte
le giustificazioni possibili, ma con le giustificazioni non si fa
il turismo, né si fa venire la gente in Valle!
Non basta dare una spolveratina all'attuale normativa per dire
che si attua una riforma, occorre realizzare un progetto di
sviluppo turistico della Valle d'Aosta e un progetto quando si
realizza? Lo si realizza nella misura in cui abbiamo persone,
operatori e manager professionalmente preparati; lo si realizza
nella misura in cui c'è un organismo che coordina tutto quanto
avviene a livello regionale, ma questo discorso lo riprenderemo al
momento in cui saranno presentati i provvedimenti di legge. Oggi
abbiamo voluto soffermarci su alcuni aspetti, su alcune indicazioni
che ci auguriamo siano tenute presenti nello stendere la relazione
definitiva alla legge e nello stendere anche l'articolato sul
turismo.
Termino qui; credo di avere dichiarato le motivazioni per le
quali abbiamo presentato quest'interpellanza e la risposta che ci
ha dato l'Assessore non ci ha soddisfatto.
Presidente
La parola all'Assessore al turismo, sport,
commercio e trasporti, Lavoyer per fatto personale.
Lavoyer (FA)
Per fatto personale. È vero che la politica è
l'arte dell'impossibile, quindi non entro nel merito delle
argomentazioni però, quando il Consigliere Beneforti dice che gli
operatori del settore che partecipano al gruppo di lavoro hanno
fatto le affermazioni che lui ha sottolineato e non voglio usare
neanche gli aggettivi che ha usato il Consigliere Beneforti, io ho
qui il verbale delle dichiarazioni rilasciate da tutti coloro che
partecipano al gruppo di lavoro, se vuole gli dico anche i nomi e
il giudizio espresso da parte di tutti i componenti del gruppo è
positivo.
Presidente
La parola al Consigliere Beneforti per fatto
personale.
Beneforti (PVA-cU)
Per fatto personale. L'Assessore a
volte si scompone un po' troppo. Dovrebbe prestare più attenzione
agli interventi in replica perché non ho detto che erano quelli del
gruppo di lavoro che hanno dichiarato che la relazione...
(interruzione dell'Assessore Lavoyer, fuori
microfono)
? no, siccome questa bozza ha circolato, coloro che l'hanno
avuta a mano hanno dato questo giudizio e ce lo hanno riferito. Io
gli ho anche detto che non l'ho letta, ma quelli che l'hanno
ricevuta, e sono persone che stanno più vicino a lei che a me, mi
hanno dato questo giudizio. È chiaro che chi l'ha scritta quella
relazione, non può che difenderla; se poi va bene o meno è un altro
discorso, ma sono altre persone, delle APT, delle pro-loco, dei
comuni, delle comunità montane, Assessore...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK