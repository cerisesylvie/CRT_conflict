Consiglio Regionale della Valle d'Aosta - Oggetto del Consiglio n. 2259 del 18 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 2259 del 18 ottobre 2001 - Resoconto
OGGETTO N. 2259/XI Mandato alla Giunta regionale per
interventi presso gli organi competenti per
l’applicazione delle leggi 257/92 e 271/93 in
materia di diritti previdenziali dei lavoratori. (Reiezione di
mozione)
Mozione A conoscenza che da parte di un gruppo di ex
dipendenti della Società "Cogne - Acciai Speciali" è stata
presentata la domanda per beneficiare dei diritti previdenziali
previsti dalla legge n. 271/1993;
Constatato che, nonostante siano trascorsi dei mesi da quando i
lavoratori hanno avanzato la domanda sopra richiamata, da parte
dell’INAIL sono stati sospesi gli accertamenti e le
verifiche di competenza;
Constatato, altresì, che non è stato rispettato il piano di
interventi a partire dal 4 giugno u.s. sottoscritto fra i vertici
aziendali e le Organizzazioni sindacali, in collaborazione con
l’ARPA e l’USL;
Visto il ritardo con cui alla "Cogne - Acciai Speciali" viene
data applicazione alle leggi 257/92 e 271/93;
Ritenuto necessario:
- che vengano colmati i ritardi che i lavoratori sono costretti
a registrare rispetto a quelli che operano in altre aziende del
settore esistenti nel Paese;
- che siano rispettate le leggi in vigore e riconosciuti i
diritti previdenziali ai lavoratori sottoposti al rischio di
amianto;
- che l’Azienda tenga il registro del
censimento-amianto, obbligatorio per legge, dove devono essere
registrate le fasi di smaltimento;
- che dalle schede personali di ogni lavoratore risulti lo stato
lavorativo, da cui poter individuare i periodi di tempo a rischio
di amianto;
- che i lavoratori siano sottoposti alle visite specialistiche
previste;
- che venga elaborato un piano per l’eventuale
rimozione dell’amianto e di bonifica delle
situazioni a rischio;
il Consiglio della Valle d’Aosta
Impegna
la Giunta regionale di predisporre gli interventi necessari nei
confronti dell’INAIL a livello nazionale e locale,
affinché siano portati a termine gli accertamenti alla "Cogne -
Acciai Speciali", nonché nei confronti dell’USL e
dell’ARPA per quanto di competenza.
F.to: Beneforti - Curtaz
PrésidentLa parole au Conseiller Beneforti.
Beneforti (PVA-cU)
Nel precedente Consiglio avevamo
presentato un'ulteriore interpellanza sul problema del rischio di
amianto alla nazionale Cogne. Purtroppo il tempo che il Regolamento
concede ai presentatori non è sufficiente per sviluppare un
confronto approfondito, per questo abbiamo ripresentato questa
mozione. Lo abbiamo fatto sia per dare al Consiglio, nel suo
insieme, la possibilità di partecipare al confronto, sia per vedere
di rimuovere le cause che si frappongono al riconoscimento dei
diritti dei lavoratori della Cogne Acciai Speciali e nello stesso
tempo salvaguardare la salute e dare sicurezza nei luoghi di
lavoro.
Nella seduta precedente facemmo rilevare il ritardo che si è
registrato nell'applicazione della legge n. 257/1992 e della legge
n. 271/1993. Facemmo rilevare il mancato rispetto degli impegni da
parte dell’INAIL, dell’ARPA e
dell’USL, rispetto ai contenuti del piano
sottoscritto anche fra la Cogne e le organizzazioni sindacali, che
doveva avvenire entro 60 giorni. Infatti, niente di tutto questo è
avvenuto, e oggi non siamo nelle condizioni di conoscere il
censimento all’interno dello stabilimento che doveva
essere effettuato entro il 30 giugno scorso.
Non siamo in grado di conoscere l’esito dei
rilievi ambientali nelle aree dove è stato riscontrato il rischio
di amianto, rilievi che, nonostante gli impegni a fine luglio,
erano ancora in corso, ora siamo ad ottobre, e non siamo in grado
di conoscere nemmeno il piano per la rimozione e la messa in
sicurezza dell’amianto individuato, che doveva
essere presentato anche questo entro il 31 luglio ultimo scorso.
Non siamo in grado di conoscere il piano di bonifica riguardante la
situazione a rischio. L’altro giorno, in un incontro
avvenuto in commissione, il rappresentante della Cogne disse che il
piano di bonifica era stato predisposto, ma noi non ne siamo a
conoscenza. Soprattutto non siamo in grado di conoscere se i
lavoratori della Cogne potranno beneficiare dei diritti
previdenziali a seguito degli accertamenti effettuati
dall’INAIL. Mi auguro che oggi il Consiglio
regionale?, vedo che molti escono, non hanno voglia di sentire, non
è interessante la morte da amianto che c’è?
(interruzione del Consigliere Cottino, fuori
microfono)
? lo so, Cottino, tu sei sempre il solito. Potrebbe stare zitto
e farebbe più bella figura, non lo vuole mica capire e ogni tanto
interviene.
Oggi mi auguro che il Consiglio regionale voglia assumere una
decisione in modo da rimuovere o almeno tentare di rimuovere
l’immobilismo, il ritardo a cui siamo costretti ad
assistere, e dimostrare - ed è quello che conta - la volontà
politica di andare fino in fondo alla vicenda, cosa che fino ad
oggi non è stata dimostrata né dagli enti preposti, né dalle
istituzioni perché non è stata fatta quella pressione che era
necessaria in simili situazioni. Non è ammissibile da parte di
nessuno, e nemmeno da parte di questo consesso, accettare che si
tenti di accreditare, come sta avvenendo, nell'opinione pubblica
che non sussiste un pericolo per la salute dei lavoratori, in
quanto il rischio sarebbe in percentuale inferiore a quello
previsto dalle norme di legge. Come non sono accettabili tutta una
serie di mancanze, di negligenze; non è accettabile il disinteresse
che è stato dimostrato fino ad oggi, cosa che non è accaduta
altrove in altre città e regioni ed imprese. Anche se fuori della
Valle d’Aosta non tutto è stato risolto, sono sempre
più avanti di noi.
C’è da domandarsi perché dal 1992, data in cui è
stato imposto con legge il divieto dell’uso di
amianto, ad oggi, non è mai stata verificata la situazione
esistente. Perché in questi dieci anni non si sono mai messi in
atto i dovuti accertamenti da parte dell’INAIL,
dell’USL, dell’ARPA? Perché si è
atteso che i lavoratori rivendicassero il rispetto dei loro diritti
e che, in base alla legge n. 271/1993, presentassero la domanda
all’INAIL per costringere l’Istituto
Infortuni a muoversi, in quanto è l’INAIL competente
a rilasciare i dovuti attestati del rischio esistente?
C’è da domandarsi, lo dicevo anche
l’altra volta, perché non è stato seguito
l’esempio di altre aziende del settore siderurgico
dove è stato possibile raccogliere ed aggiornare i dati sufficienti
per determinare l’entità del rischio. Ciò è avvenuto
in tutte le altre aziende siderurgiche italiane,
all’Ilva di Taranto, all’Italsider di
Genova, alla Breda Ansaldo e in tante altre aziende di altri
settori come i cantieri navali, costruzioni ferroviarie. Dove è
stato fatto uso di amianto, si sono fatti i dovuti accertamenti,
anche se ad oggi tutto non è stato risolto. C’è
anche da chiedersi come mai a circa dieci anni dalla legge n.
257/1992 relativa alla eliminazione dell’uso di
amianto perché cancerogeno, letale, nelle produzioni e nei
prodotti, nonostante questo alla Cogne Acciai Speciali non esista
un registro obbligatorio in cui deve essere registrato il
censimento dell’amianto e lo smaltimento che viene
effettuato.
Perché i lavoratori in questi dieci anni non sono mai stati
sottoposti a visite mediche, ad accertamenti sanitari periodici,
come sarebbe dovuto avvenire? Il rischio da amianto
c’è e si commenta anche con le cifre. Infatti,
nonostante tutte le resistenze aziendali che ci sono anche fuori
dalla Valle, su 118 mila domande presentate all’INPS
sull’intero territorio a 46 mila lavoratori è già
stata riconosciuta la sussistenza al rischio e la maggior parte
sono delle aziende siderurgiche dove si faceva uso
dell’amianto prima del 1992. È possibile credere che
solo la Cogne sia immune da tale rischio? Io non ci credo. Facciamo
le verifiche e gli accertamenti come la legge prescrive, usciamo
dai dubbi, senza cercare appigli o resistenze per coprire ritardi e
negligenze.
Si deve tenere conto degli effetti che ha
l’amianto sull’uomo, che sono
l’asbestosi, che provoca una perdita irreversibile
della capacità respiratoria, il cancro polmonare, il mesotelioma
pleurico che è un tumore maligno della membrana di rivestimento del
torace e dell’addome. Nel nostro Paese ogni anno
muoiono migliaia di persone colpite da queste malattie, per cui
siamo direttamente chiamati in causa tutti in base alle
responsabilità che ognuno ricopre. Sono le aziende come la Cogne,
che non si sono posti il problema nei tempi e nei modi opportuni,
la Giunta, la Regione che non hanno messo in atto la sorveglianza
necessaria, gli organismi di vigilanza come l’USL,
l’ARPA, l’INAIL, che non hanno
esercitato le loro funzioni ispettive pur conoscendo che il
problema esisteva. Anche le stesse organizzazioni sindacali hanno
trascurato il ruolo di tutela della salute dei lavoratori.
Qualcuno si è giustificato, e questo mi sembra abbastanza grave,
affermando che c’era e c’è
l’esigenza primaria di salvaguardare
l’occupazione, cioè prima viene il posto di lavoro e
poi viene la tutela della salute; questo per arrivare a dire:
"Non occorre disturbare il lavoratore"
. Qualcuno lo ha detto
perché a qualcuno dell’INAIL è stato detto:
"Si
ricordi che alla Cogne ci sono mille lavoratori"
. Io dico il
peccato e non il peccatore.
Pertanto, vista la grave situazione che ci sta di fronte, se è
vero che al centro del nostro e del vostro modo di amministrare
c’è la persona - e io non lo metto in dubbio -
dobbiamo tutelarla nella qualità del lavoro, nella sicurezza, nella
difesa della salute e della vita. Non è permesso a nessuno di
restare in silenzio, perché se si resta in silenzio, siamo
corresponsabili di quello che accade. Dobbiamo essere esigenti ed
intransigenti, dobbiamo pretendere facendo intervenire gli enti
preposti all’eliminazione, se sussiste, del rischio
di amianto. Ricordiamoci sempre che la salute pubblica è un impegno
di tutte le istituzioni, quindi anche di questo Consiglio
regionale.
Come ho già detto nel passato Consiglio e ho ripetuto oggi, in
altre regioni, comuni e province il problema del rischio di amianto
è stato affrontato con forza e decisione; da più parti questa
azione è stata sostenuta dalla lotta dei lavoratori e
dall’azione dei sindacati, da enti e istituzioni. Ci
sono state manifestazioni e scioperi di protesta, nonché incontri a
più riprese al Ministero del lavoro. La gente è scesa in piazza, la
stampa, gli organi di informazione ne hanno dato ampia notizia. Non
c’è stata omertà come è accaduto qui, perché da noi
la stampa ne ha parlato molto poco.
Io dico: è giusto informare l’opinione pubblica
dei fatti che avvengono, pubblicare le foto
dell’Hôtel Billia, ma credo che non sia giusto
trascurare fatti importanti come quello del rischio da amianto che
rappresenta un problema sociale molto serio. In Valle, nonostante
la serietà del problema, la "vicenda amianto" è stata richiamata in
occasione di alcune assemblee sindacali e, guarda caso, in
correlazione all’episodio di corruzione che sembra
sia stato compiuto da un ispettore dell’INAIL, oggi
messo sotto inchiesta dalla Magistratura a seguito di una denuncia
da parte della Cogne.
Se non accadeva questo fatto increscioso, la comunità valdostana
forse non veniva informata di quanto sta accadendo alla Cogne,
nonostante che l’amianto sia un veleno micidiale per
la salute umana, anche se l’ispettore incriminato
prima di essere ricusato e denunciato dalla società aveva rilevato
l’esistenza del rischio da amianto. Comunque sarà la
Magistratura a fare chiarezza sull’episodio e se
c’è stato tentativo di corruzione o concussione.
Ciò che non possiamo però passare sotto silenzio è il fatto che
da parte dell’INAIL non si sia proceduto
immediatamente alla sostituzione dell’ispettore
allontanato; per oltre due mesi c’è stato il vuoto,
il più assoluto silenzio ed immobilismo. Dall’INAIL
siamo venuti a conoscenza che, dopo quanto accaduto al collega,
sembra che nessun altro ispettore avrebbe accettato di completare
gli accertamenti e le verifiche già iniziate. Ora si dice che sia
stato nominato il sostituto; noi ce lo auguriamo, come se lo
augurano i lavoratori interessati e le organizzazioni
sindacali.
Ci auguriamo che l’INAIL compia il proprio
dovere, come devono compierlo l’USL e
l’ARPA, per quanto di loro competenza. Ed è per
questo che abbiamo presentato questa mozione, oltre che per gli
scopi che ho enunciato all’inizio e cioè per dare
alla Giunta e all’Assessore competente, con il
sostegno del Consiglio regionale, un mandato e
l’impegno di predisporre gli interventi necessari
nei confronti dell’INAIL, a livello nazionale e a
livello locale, affinché siano portati a termine alla Cogne gli
accertamenti in corso nel più breve tempo possibile, e per
predisporre in tempo utile gli interventi nei confronti
dell’USL e dell’ARPA, che per dieci
anni non si sono accorte che alla Cogne, almeno fino al 1992, era
avvenuto l’uso dell’amianto.
Più di una volta mi sono chiesto come sia stato possibile che
dal 1992 ad oggi questi accertamenti non siano stati effettuati,
visto che la legge era stata proposta ed approvata per evitare
l’uso di amianto che avveniva da tempi remoti, visto
che il divieto era avvenuto a seguito degli effetti deleteri che
aveva l’amianto sull’uomo. Mi sono
chiesto come mai nessuno degli enti preposti abbia sentito il
dovere di andare alla Cogne, come all'Ilssa Viola, per rendersi
conto se, in base alla legge, c’era il rischio da
amianto nelle aziende siderurgiche esistenti in Valle.
Non voglio pensare che gli interessi dei datori di lavoro siano
stati anteposti a quelli della difesa della salute, della vita e
della sicurezza dei lavoratori che prestavano e prestano la loro
opera all’interno delle imprese, non più all'Ilssa
Viola.
E oggi alla Ilssa Viola è difficile rintracciare coloro che
hanno lavorato nei reparti dove sussisteva il rischio di amianto,
perché l’azienda ha cessato l'attività e non è più
disponibile un archivio, però può darsi che il danno molti
lavoratori dell’Ilssa Viola lo abbiano subito e non
abbiano potuto godere dei benefici previsti dalla legge.
Del resto l’Assessore nella precedente seduta
riconobbe che il patto sottoscritto dalla Cogne con le
organizzazioni sindacali era stato realizzato solo in parte. Disse
che l’ARPA stava portando avanti i necessari
accertamenti, che la Cogne avrebbe presentato il piano di bonifica,
che il giorno precedente al Consiglio regionale in cui si discuteva
la nostra interpellanza c’era stato un incontro fra
l'azienda e le organizzazioni sindacali, che entro il 31 dicembre
fra le parti si raggiungerà un nuovo accordo e che la bonifica
finale sarebbe avvenuta entro il 2002. Concludeva
l’Assessore dicendo che i dati di cui era venuto a
conoscenza erano tranquillizzanti e non c’era da
drammatizzare.
Noi ne prendemmo atto, anche se le nostre informazioni,
provenienti dall’interno dell’azienda
e dall’INAIL erano e sono molto diverse, come
diverso è il comportamento della Cogne da quello che appare. Per
questo dobbiamo rivendicare che l’INAIL svolga il
ruolo che le è stato affidato dal Ministero del lavoro, che è
quello dell’accertamento del rischio di esposizione
ad amianto per i lavoratori che ne hanno fatto richiesta, che
l’USL e l’ARPA si rendano consapevoli
di qual è la dimensione del problema, che evidenzino le
responsabilità della situazione venutasi a creare alla Cogne.
Con ciò, ripeto, non vogliamo drammatizzare né criminalizzare o
processare qualcuno, vogliamo solo la verità, la vogliamo e la
dobbiamo pretendere tutti assieme. Dobbiamo pretendere tutti
assieme che sia colmato il grave ritardo che registriamo dal 1992
ad oggi.
Cari colleghi, vista la pericolosità
dell’amianto, accertato che secondo i dati INAIL la
mortalità per tumori professionali di origine lavorativa è
aumentata nell’ultimo decennio, è necessario
muoversi come la situazione richiede, così come avviene fuori dalla
Valle d’Aosta.
Pertanto mi auguro che questa mozione venga approvata e che
venga imposto all’INAIL di recuperare il tempo
perduto, di portare a termine l’indagine iniziata il
maggio scorso, dalla quale è scaturita con certezza la presenza
dell’amianto all’interno della
Cogne.
Siamo convinti che con l’approvazione di questa
mozione la Regione, che il 22 ottobre parteciperà con i suoi
rappresentanti al convegno nazionale che si terrà a Roma presso
l’INAIL?
(interventi dai banchi della maggioranza, fuori
microfono)
? non sono il Presidente della Regione e non sono neanche
addetto all’Ufficio protocollo della Regione per
conoscere gli inviti che arrivano alla Giunta. Ho letto da tutte le
parti che il 22 ottobre alla sede dell’INAIL, in
piazza Giulio Pastore a Roma, all’EUR,
c’è un convegno indetto in occasione della
"Settimana europea della sicurezza nei posti di lavoro", al quale
sono stati invitati i Ministeri del lavoro, della sanità e della
funzione pubblica, le parti sociali e anche le regioni che, in
quanto parte in causa, devono poter esprimere il loro punto di
vista, come avviene.
A Roma, come dicevo prima, vi sono stati incontri per il
riconoscimento del rischio silicotigeno, ci sono stati incontri al
Ministero dove hanno partecipato comuni, province e regioni, le
aziende siderurgiche e le organizzazioni sindacali, e su 118 mila
domande che sono state presentate per il riconoscimento del
rischio, 46 mila lavoratori hanno percepito i benefici previsti
dalla legge. Per cui le regioni sono sempre state presenti nella
discussione e nel confronto su questo problema.
Dicevo che il 22, se approviamo questa mozione e diamo un
mandato, possiamo partecipare a quella riunione e indicare anche
nei confronti dell’INAIL il modo diverso con cui
questo ente deve adempiere ai suoi doveri. Il convegno è indetto
nell’ambito delle iniziative per la "Settimana
europea della salute e sicurezza sul lavoro" e avrà come tema: "Il
lavoro nel terzo millennio, quali strumenti per la prevenzione
degli infortuni?"
Concludo e mi auguro che si apra un confronto anche qui sul
problema sollevato. Comunque sappiate che lo abbiamo portato in
questa sede perché ci è stato richiesto da chi opera
all’interno della Cogne e anche da alcune
organizzazioni sindacali, che i lavoratori e le organizzazioni
sindacali da sole non sono nelle condizioni di portare a termine la
vertenza che è stata aperta.
Ritengo che l’opposizione debba fare il proprio
ruolo, ma ritengo che anche la maggioranza debba fare il suo e mi
auguro che su un problema così grave lo voglia esercitare.
Si dà atto che dalle ore 11,00 presiede il Vicepresidente
Viérin Marco.
Presidente
È aperta la discussione generale. Se nessuno
chiede la parola, dichiaro chiusa la discussione generale.
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Vorrei fare anch'io una premessa di
carattere generale. L’attuale maggioranza e
l’attuale Giunta sicuramente hanno a cuore le
condizioni di salute nei luoghi di lavoro, i diritti irrinunciabili
della persona nei luoghi di lavoro e direi che questa volontà
politica noi l’abbiamo concretizzata anche in
specifici disegni di legge. Non più tardi di ieri è stato
presentato in questo Consiglio un disegno di legge relativo ad
interventi a sostegno delle imprese per iniziative in favore della
qualità dell’ambiente e della sicurezza.
Proprio in merito alla sicurezza il disegno di legge che è stato
presentato in quest’aula è il primo a livello
regionale, cioè siamo la prima Regione a livello nazionale ad aver
presentato delle norme relative alla sicurezza, quindi alla
prevenzione degli infortuni, delle malattie e dei rischi sul
lavoro. Questo disegno di legge è stato votato da tutto il
Consiglio, non ho capito come mai il gruppo
dell’Ulivo non lo abbia votato proprio sulla base
delle considerazioni che oggi ha svolto il Consigliere Beneforti e
che la sua astensione non sia neanche stata motivata. Questo mi ha
profondamente sorpreso e ci tenevo a dirlo.
Detto questo, vengo alla mozione. Come ricordava Beneforti, la
questione è stata affrontata più volte in questo Consiglio, mi
scuso se ripeterò alcune cose, ma credo che vadano puntualizzate.
Nel passato Consiglio ho precisato che, rispetto alla vicenda
amianto, il piano sottoscritto e gli interventi sottoscritti a
partire dal 4 giugno e finalizzati alla rimozione e messa in
sicurezza nello stabilimento Cogne per quanto riguarda
l’amianto, stavano procedendo secondo quanto
concordato fra USL, ARPA, azienda, organizzazioni dei lavoratori e
responsabili della sicurezza sul lavoro, tanto che nel giorno
precedente il Consiglio ultimo si era giunti all'approvazione di un
piano per il risanamento dell’area, come ricordava
anche il Consigliere Beneforti.
Farò una breve ricapitolazione di quanto è successo da allora
per dimostrare come su questo terreno si stia concretamente
operando. Su segnalazione avvenuta a maggio è stato effettuato
dall’USL un sopralluogo alla Cogne per verificare i
problemi legati al rischio da amianto all’interno
dello stabilimento. Il sopralluogo è stato fatto in presenza dei
rappresentanti dei lavoratori della sicurezza, del Responsabile del
servizio di prevenzione della Cogne e di un consulente tecnico
dell’INAIL.
Dal sopralluogo veniva rilevata la presenza di amianto sotto
varie forme, in alcuni reparti della Cogne fra cui
l’acciaieria, la centrale termica e
l’impianto ad ossigeno. Una volta accertata la
presenza di amianto e valutata la pericolosità di alcune zone ove
vi era dell’amianto friabile in cattivo stato -
questo è successo nell’impianto ad ossigeno - veniva
realizzata il 26 maggio la messa in sicurezza delle zone a rischio,
quindi la messa in sicurezza c’è stata.
Successivamente veniva effettuato un incontro alla presenza delle
rappresentanze sindacali dello stabilimento in modo da illustrare
la situazione rilevata e contestualmente veniva emesso da parte
dell’USL un verbale di prescrizione alla Cogne con
cui si imponeva alla Cogne:
- il censimento di tutti gli impianti, le aree, le attrezzature
in cui vi era presenza di amianto (questo doveva essere fatto entro
il 30 giugno);
- l’informazione e la formazione dei lavoratori e
la definizione delle procedure di sicurezza in presenza di
esposizione a polvere di amianto (30 giugno 2001);
- i rilievi ambientali per valutare il rischio di amianto, tempo
di ottemperanza: il 15 luglio;
- la presentazione, infine, del piano di bonifica
dell’amianto entro il 31 luglio.
Questi gli impegni. Cosa è successo da allora? Rispetto a quanto
è stato definito, le tempistiche sono state sostanzialmente
realizzate i quanto il censimento dell’amianto, non
solo lo ha detto l’Amministratore delegato della
Cogne ma lo ha certificato l’USL, è stato affidato
ad una ditta specializzata del settore che ha provveduto a censire,
con l’aiuto dei lavoratori e dei rappresentanti dei
lavoratori e della sicurezza, la presenza di amianto in tutto lo
stabilimento. In questa fase di censimento
dell’amianto l’USL è intervenuta con
alcuni sopralluoghi mirati.
Per la valutazione dell'esposizione dei lavoratori alla polvere
di amianto, la Cogne ha effettuato, sempre tramite ditta
specializzata, delle indagini ambientali in tutti i reparti dove è
stata verificata la presenza di amianto.
Terminata questa fase, in cui le indagini sono state fatte
dall’azienda, l’USL ha chiesto alla
Cogne di avvalersi per le zone più a rischio di un'indagine
suppletiva dell’ARPA per una conferma dei dati di
esposizione ricavati dalla ditta privata e per un esame più
approfondito, ottenuto anche con la tecnica della microscopia
elettronica, come ricordavo nel passato Consiglio.
Se vi ricordate, nel passato Consiglio ho detto che si aspettava
l’esito di un ultimo campione perché, a fronte di
una situazione in cui il valore soglia è di 100 fibre/litro -
mediamente alla Cogne erano state individuate 5 fibre/litro, quindi
eravamo ampiamente al di sotto dei limiti di soglia e da qui
venivano fuori le dichiarazioni tranquillizzanti -, si era trovato
un campione che superava la media delle 5 fibre/litro ed era
intorno alle 14-15 fibre/litro.
Tale campione è stato inviato all’ARPA, ma per
problemi dovuti ad un guasto del microscopio elettronico
dell’ARPA i dati, che avrebbero dovuto essere
forniti in questi giorni, al momento non sono ancora disponibili
però, ripeto, riguardano un unico campione su un insieme che dà
risultati confortanti.
Per quanto riguarda la formazione e
l’informazione dei lavoratori, la Cogne ha dato ai
lavoratori esposti al pericolo amianto un'informazione generale sui
rischi dovuti ad esposizione di amianto e una formazione specifica
con relativa idoneità sanitaria ai lavoratori facenti parte delle
squadre di manutenzione che intervengono in presenza di amianto. Da
questo punto di vista la Cogne ha presentato
all’USL, che l'ha approvata, una procedura di
intervento per situazioni di emergenza.
Per quanto riguarda il piano di bonifica, la proposta presentata
dalla Cogne non è stata all’inizio considerata
pienamente soddisfacente, pertanto l’USL ha
richiesto un'integrazione di quanto presentato esigendo un maggior
dettaglio e imponendo per specifici interventi tempi molto più
stretti.
Prima di accettare definitivamente il piano della Cogne, è stato
effettuato un incontro con i rappresentanti dei lavoratori per la
sicurezza per raccogliere eventuali considerazioni
sull’attuazione del piano di bonifica. A seguito di
questo incontro, che citava anche il Consigliere Beneforti,
avvenuto il 3 ottobre, il piano è stato definitivamente
approvato.
Questo piano, che non dovrà essere soggetto a successivi
accordi, prevede una scansione temporale che è quella di una
conclusione degli interventi più urgenti entro il 31 dicembre 2001,
interventi a medio termine entro il 31 marzo 2002 e il 31 agosto
2002, e gli interventi finali entro il 31 dicembre 2002.
Quindi il piano si deve concludere entro l’anno
prossimo. Il piano è definito e sta andando avanti. Per quanto
riguarda gli adempimenti dell'azienda, questa ha ottemperato a
quanto doveva fare; è vero che si è verificato il ritardo dovuto a
fattori esterni citati, mi riferisco alla vicenda giudiziaria che
ha interessato il funzionario dell’INAIL, che
sicuramente hanno rallentato quanto si stava portando avanti.
Devo dire che, per quanto riguarda l’USL e
l’ARPA, gli impegni che dovevano affrontare sono
stati affrontati fino in fondo, quindi non capisco quali
sollecitazioni la Giunta possa fare nei confronti di questi enti
nel momento in cui hanno fatto fronte ai loro impegni.
Per quanto riguarda l’INAIL, vi è stato un
ritardo nell’operato di questo ente, che tuttavia ci
ha formalmente comunicato che sono stati ripresi gli accertamenti
tecnici presso lo stabilimento di Aosta il 10 ottobre.
L’INAIL ha garantito che assicurerà agli stessi la
massima urgenza e la necessaria scrupolosità a garanzia di tutte le
parti interessate.
Si ipotizza che nell’arco di 2-3 settimane al
massimo sarà possibile redigere un piano per la ricostruzione delle
situazioni a rischio e dei livelli di esposizione dei lavoratori,
al fine dell’esame e dell’istruttoria
delle richieste presentate dai lavoratori. Si tratta di ricostruire
quali erano le condizioni soprattutto nel passato perché, come
ricorda anche la mozione, si fa riferimento ad un gruppo di ex
dipendenti della società, quindi si tratta, anche tramite
testimonianze oltre che raccolta di dati, di ricostruire queste
condizioni. C’è la massima disponibilità
dell’INAIL ad andare in questa direzione, ma anche
della Cogne di fornire tutti i dati in suo possesso per ricostruire
questa situazione.
Per concludere credo che non ci siano oggi i presupposti che
sono alla base della presentazione della mozione, nel senso che il
piano di risanamento è stato elaborato, non è vero che gli
interventi definiti a giugno non siano andati avanti e quindi non
siano stati rispettati gli impegni assunti; USL e ARPA hanno agito
con tempestività e hanno fatto fronte ai loro compiti. Come
ricordavo precedentemente, non posso capire quale tipo di
intervento possa fare la Giunta nei confronti di questi enti quando
hanno svolto i compiti di loro competenza.
Per quanto riguarda l’INAIL, ci sono stati dei
ritardi, i motivi sono noti. Noi seguiamo con grande attenzione
questa questione però, non essendoci i presupposti che sono alla
base della mozione, chiedo al Consigliere Beneforti di ritirarla,
altrimenti ci asterremo, anche perché credo che non sia necessaria
una mozione del Consiglio regionale per partecipare ad un convegno
sulla salute e sulla sicurezza dei luoghi di lavoro, cosa a cui
siamo estremamente interessati. È chiaro che per partecipare ad un
convegno è sufficiente un invito, non credo che sia necessaria una
mozione, qualora questo invito pervenga alla Regione, saremo
disposti a partecipare, ma senza l’invito in genere
non è nostra abitudine partecipare dove non si è invitati.
Presidente
La parola al Consigliere Beneforti.
Beneforti (PVA-cU)
Comunico subito che ritiriamo la
mozione perché per l’ennesima volta più o meno ci
sono state riferite le stesse cose. Si sostiene:
"Non ci
sentiamo in dovere di richiamare l’ARPA e
l’USL perché hanno compiuto il loro dovere"
. È
vero che lo stanno magari compiendo adesso, dopo che sono state
presentate le domande da parte dei lavoratori
all’INAIL per il riconoscimento del loro beneficio e
che sono arrivate le interpellanze e le interrogazioni
all’USL, in quanto gliele avete inviate perché
mandassero la risposta da comunicare in questa sede, ma i ritardi
si determinano ora e si sono determinati per dieci anni. È vero che
è meglio tardi che mai, ma è altrettanto vero che hanno fatto
trascorrere tanto di quel tempo che oggi è difficile reperire gli
stessi lavoratori che hanno subito il danno da rischio di amianto.
L’INAIL è vero che adesso fornisce
assicurazioni.
Per due mesi abbiamo detto tutti quanti di sostituire quel
funzionario se non andava bene, invece si è aspettato due mesi.
Oggi riprende la carica l’INAIL e va avanti, però
c’è una realtà; intanto ritengo che noi, come
Consiglio regionale, dobbiamo seguire la vicenda, come la dovete
seguire in modo diverso anche voi della Giunta e in modo ancora
diverso gli Assessori che devono, in rappresentanza delle
istituzioni, portare avanti la vicenda nei confronti di coloro che
devono darsi da fare.
Assessore, lei ha giustificato e giustifica; mi auguro che tutto
si realizzi, ma per la bonifica si va al 31 dicembre 2002. Voi non
votate la mozione, ma tutti gli impegni presi fino ad oggi sono
stati disattesi e rinviati nel tempo perché tutto doveva essere
fatto entro il 31 luglio, mentre non tutto è stato fatto per quella
data. Si rimanda addirittura al 2002, ecco la necessità di
incalzare sia l’INAIL che gli istituti affinché
adempiano ai compiti che loro vengono demandati. So le difficoltà
che possono incontrare gli istituti come l’INAIL,
perché è chiaro che anche l’azienda pone i suoi
problemi e magari cerca di intralciare, come è avvenuto in tante
altre aziende siderurgiche, il riconoscimento dei rischi, perché
poi ne deve pagare le conseguenze nei premi che deve versare agli
istituti assicurativi, ma in questo caso si tratta di far
rispettare gli impegni. Credo che se ci fosse una mozione del
Consiglio regionale che perviene all’INAIL, questa
si sentirebbe maggiormente obbligata a rispettare i suoi impegni e
ad esercitare i compiti che gli sono demandati dalla legge.
Mi ricordo che in questa sede si è discusso del problema della
silicosi e si è adottato, come Consiglio, un ordine del giorno
all'unanimità, poi inviato a tutti i gruppi parlamentari. Quando
abbiamo partecipato agli incontri, abbiamo sempre trovato questo
ordine del giorno sul tavolo e abbiamo parlato a nome del Consiglio
regionale. E in ultimo è stato emanato il relativo decreto. Lo
vogliamo dire anche che il problema va affrontato e risolto in
quanto, quando è in gioco la sicurezza sui luoghi di lavoro, è di
pertinenza di tutta la comunità?
Vogliamo fare una cosa ben fatta? Cerchiamo di rivedere anche
quella legge e facciamo un provvedimento più completo.
O si crede nella sicurezza sul lavoro o non ci si crede, non si
lasciano le cose a metà, perché le aziende chiedono alla Regione
contributi per poter garantire la sicurezza nelle aziende, mentre
anche loro hanno le loro responsabilità, anche loro hanno i loro
obblighi, anche loro hanno i loro doveri sociali da compiere. E io
non ho presentato la mozione per farvi invitare al convegno
dell’INAIL a Roma, io ho detto che a quel convegno
ci andavate con più forza con un mandato del Consiglio. Io pensavo
che aveste ricevuto l’invito perché avevo letto che
erano presenti le regioni, non per farvi invitare, non ci pensavo
neanche lontanamente. Io davo per pacifico il fatto che vi avessero
invitati e ho pensato che, se i rappresentanti della Regione che
partecipano a quel convegno sulla sicurezza del lavoro, possono
affrontare con l’INAIL i problemi portando quella
che è la reale situazione della Valle d’Aosta,
possono avere maggior peso in quella sede perché hanno il mandato
di un Consiglio regionale.
Non ho sentito parlare del libro dove vengono inseriti i
lavoratori che sono sottoposti a visite specialistiche, almeno
nelle zone a rischio individuate; le schede personali si vedrà se
verranno elaborate. Non ho sentito dire che è stato messo in campo
il registro del censimento amianto, perché se si fa la bonifica, si
deve sapere dove deve essere fatta, quindi il libro del censimento
ci deve essere, dove si registrano le situazioni a rischio e dove
si scaricano quelle bonificate, oppure no? Lo tiene da oggi
l’azienda, glielo ha imposto l’USL,
glielo dice l’ARPA, glielo dicono gli enti preposti
che bisogna tenere quel libro del censimento dove ci deve essere
carico e scarico, oppure no?
Per cui ritengo che, mancando tutte queste cose, non si può
essere tranquilli e non mi sento affatto tranquillizzato, come non
sono tranquille le organizzazioni che si incontrano con
l’azienda sotto la minaccia del ricorso alla cassa
integrazione.
In questo momento occorre dare il massimo sostegno alle
organizzazioni sindacali e alle maestranze nelle loro iniziative a
difesa della sicurezza e della salubrità del posto di lavoro, per
cui ritengo necessario votare la mozione onde permettere a tutte le
forze politiche di assumersi le loro responsabilità.
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Vorrei fare una brevissima
dichiarazione di voto. Rispetto alla mozione il voto da parte della
maggioranza sarà di astensione.
Credo che non ci sia peggior sordo di chi non vuol sentire: non
si possono confondere i tempi di predisposizione di un piano con i
tempi della sua realizzazione. Che il problema
dell’amianto vada affrontato siamo tutti
d’accordo. Però siamo altrettanto convinti che non
si fa un servizio ai lavoratori e alle organizzazioni dei
lavoratori a creare della confusione. Noi non vogliamo creare
confusione e un ordine del giorno pieno di imprecisioni e
inesattezza assolutamente non aiuterebbe perché ci faremmo anche
una brutta figura come Consiglio regionale.
Presidente
La parola al Consigliere Beneforti.
Beneforti (PVA-cU)
Non mi permetterei mai, Assessore, di
proporre una cosa che faccia fare una triste figura al Consiglio
regionale. La triste figura la facciamo non facendo sentire ai
lavoratori e alle organizzazioni sindacali il nostro appoggio.
Oggi loro hanno una certa debolezza e hanno bisogno anche di noi
e noi dobbiamo dare tutto quel contributo che deve essere dato. È
questo quello che si chiede, non si chiede altro.
Le inesattezze dove stanno? Dove c’è scritto:
"ritenuto necessario"
, non sono forse necessarie le cose che
sono state evidenziate qui? Sono quelle che fanno parte della
vertenza che viene rivendicata. E si fa triste figura a sostenere
le cose che sono scritte qua? Chiedere il libro del censimento è
fare triste figura? Ma come non c’è? Nelle altre
risposte, Assessore, lei mi aveva detto che questo non
c’era ancora, che non lo avevano fatto, che non lo
avevano previsto, che non lo avevano predisposto, come non avevano
predisposto le cartelle personali dei lavoratori; me le ha dette
lei queste cose, io ho gli appunti, ma voglio concludere perché non
voglio fare polemiche sull’argomento.
Io dico che non è nostra intenzione far fare triste figura al
Consiglio. Il Consiglio fa una triste figura se segue
l’esempio della Giunta, che dice di astenersi su
questa mozione che ha solo lo scopo di incalzare
l’INAIL e gli enti preposti a fare presto e a fare
giustizia su un problema che da dieci anni aspetta di essere
risolto.
Presidente
Pongo in votazione la mozione:
Consiglieri presenti: 24
Votanti e favorevoli: 2
Astenuti: 22 (Agnesod, Bionaz, Cerise, Charles Teresa, Comé,
Cottino, Cuc, Ferraris, Fiou, Lattanzi, Lavoyer, Louvin,
Marguerettaz, Martin, Nicco, Pastoret, Praduroux, Rini, Vallet,
Vicquéry, Viérin D., Viérin M.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK