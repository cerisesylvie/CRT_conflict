Consiglio Regionale della Valle d'Aosta - Oggetto del Consiglio n. 2627 del 9 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 2627 del 9 maggio 2002 - Resoconto
OGGETTO N. 2627/XI Iniziative per recepire l'appello del Papa
per la ricerca di una soluzione "umanitaria? in Terra Santa.
(Ritiro di risoluzione)
Risoluzione Il Consiglio regionale della Valle d'Aosta
Considerata la delicata situazione che si è creata attorno
all'assedio della Basilica della Natività di Betlemme e le
possibili soluzioni in essere che prevedono l'eventualità
dell'accoglimento di un numero di Palestinesi asserragliati nella
Basilica da parte di un paese europeo;
Preso atto che Sua Santità Giovanni Paolo II e l'intera
diplomazia vaticana si stanno mobilitando per la ricerca di una
soluzione "umanitaria? che possa riaprire possibilità di dialogo
tra Israeliani e Palestinesi;
Preso ancora atto che l'inviato speciale della Santa Sede a
Betlemme, il cardinale Etchegaray, ha lanciato un accorato appello
per un positivo contributo a risolvere la situazione della Basilica
da parte della comunità internazionale;
Constatato che in più occasioni il Presidente del Consiglio dei
Ministri ha sollecitato iniziative volte a favorire la ripresa del
dialogo;
Venuto a conoscenza degli appelli lanciati da personalità
politiche italiane invitanti a non lasciare cadere nel vuoto
l'appello lanciato dall'inviato del Papa;
Ritenuto che in questo delicato momento il nostro Paese potrebbe
avere voce e soggettività in questo processo di pace, inserendo
tale azione all'interno della presa in carico del problema da parte
dell'Unione Europea;
tutto ciò premesso
Impegna
- il Presidente della Regione a farsi interprete presso il
Governo italiano nell'assunzione di iniziative concrete,
nell'ambito dell'Unione europea, per recepire l'accorato appello
dell'inviato del Papa in Terra Santa;
- i Parlamentari della Valle d'Aosta e l'onorevole Caveri a
farsi portatori di tale istanza nelle opportune sedi
istituzionali.
F.to: Squarzino Secondina - Curtaz - Beneforti
Presidente
I proponenti hanno presentato alla Presidenza
due emendamenti a firma anche del Consigliere Cottino. Propongo di
discutere il testo con gli emendamenti presentati dai Consiglieri
Squarzino e Cottino, se il Consiglio è d'accordo.
Do lettura degli emendamenti:
Emendamenti Nell'ultimo capoverso della premessa sostituire il
termine "soggettività? con "svolgere in modo positivo?:
Introdurre, prima della frase finale, il verbo "invita?.
La parola alla Consigliera Squarzino Secondina.
Squarzino (PVA-cU)
Spero, nell'affrontare un argomento
che riguarda la pace, di non suscitare ulteriore dibattito acceso o
meglio, dibattito acceso sì, ma senza acredine. In questi mesi
credo che tutte le persone democratiche - e noi siamo sicuramente
fra queste - abbiano seguito con molta apprensione i fatti
drammatici che devastano il Medio Oriente; abbiamo assistito con
trepidazione e speranze a diversi tentativi, purtroppo alcuni
falliti, di mettere pace fra i due Stati; abbiamo apprezzato le
azioni della diplomazia dei vari Paesi, da quella europea del mondo
arabo a quella statunitense; abbiamo applaudito recentemente alla
fine dell'assedio di Arafat a Ramallah. In questi ultimi giorni
pare che proprio dietro sollecitazione di un'azione costante, a
largo raggio, paziente, puntigliosa, della diplomazia vaticana e su
pressante richiesta del Papa, anche l'assedio della Basilica della
Natività a Betlemme, giunto al suo trentottesimo giorno, possa
vedere la fine.
La soluzione che è stata delineata: i civili a casa, alcuni
militanti trasferiti nella striscia di Gaza, alcuni altri
militanti, tredici, accolti da un Paese, sembra che stia andando a
buon punto. Esiste però ancora una questione che non è secondaria
ed è la questione della località che potrebbe ospitare questi
tredici Palestinesi. La questione è delicata, ma anche il
raggiungimento dell'obiettivo della pace è altrettanto delicato. Ci
sono equilibri raggiunti che rischiano di rompersi se l'intera
intesa prefigurata non va in porto.
Ricordo le dichiarazioni di oggi del Cardinale Sodano che dice
chiaramente che è giunto il momento di mettere fine al dramma della
Chiesa della Natività e, secondo norme della giustizia equitativa
degli Stati, gli Stati possono assumersi qualche onere un po'
ciascuno. Per la liberazione della Basilica della Natività
l'Italia, è un auspicio del Prelato, studierà qualche formula
insieme agli altri Paesi dell'Unione europea. Serve il dialogo,
unica via per arrivare ad una sistemazione in Terra Santa. Per
citare un'altra fonte più laica, l'Onorevole Fassino proprio oggi
dice:
"Siamo tutti interessati a far sì che la vicenda di
Betlemme trovi una via di uscita, nessuno può assistere
passivamente, tanto meno l'Europa?
.
Dobbiamo dire purtroppo che l'accordo, che sembrava raggiunto
stanotte, ha di nuovo visto un momento di rottura: una delle ultime
agenzie di stampa, proprio quella delle 10,14 di oggi, dice che
l'accordo che sembrava essere stato raggiunto per porre fine
all'assedio della Basilica della Natività a Betlemme è stato
sospeso, perché gli Israeliani hanno respinto la richiesta
palestinese di far entrare nella chiesa il mediatore europeo
affinché attenda con i tredici destinati all'esilio il momento
della loro partenza. Finora non è stata trovata nessuna
destinazione per gli esiliati: si parla di 4 paesi cattolici
europei, fra cui l'Italia e qui una parte potrebbe andare a Torino
nel campo Arsenale della Pace e, mentre tutti litigano, i civili
palestinesi asserragliati nella chiesa aspettano e le speranze
appaiono deluse per l'ennesima volta.
Certamente non abbiamo come Consiglio regionale poteri tali da
modificare la situazione in Medio Oriente, ma credo che possiamo
esprimere la nostra preoccupazione circa quanto sta avvenendo, ivi
compreso l'assedio di Betlemme; possiamo anche esprimere la nostra
condivisione e adesione alle proposte e agli appelli che da più
parti vengono fatti; possiamo anche far giungere la nostra
preoccupazione e il nostro sostegno all'attenzione degli organismi
chiamati a decidere. È poco ma, a parte l'offrire come Valle
d'Aosta l'ospitalità a tali civili, credo che non abbiamo altri
strumenti per sostenere il processo di pace, se non quello di
esprimere un appoggio fermo e convinto ai tentativi di dialogo e di
pace in atto.
Questa risoluzione è stata valutata, ho chiesto ai vari altri
gruppi un parere, mi è stato chiesto di fare alcuni emendamenti che
ho presentato insieme al collega Cottino, che sono emendamenti di
dettaglio, nel senso che si sostituisce la parola
"soggettività?
, che giustamente non si capiva bene cosa
potesse significare, con il verbo
"svolgere un ruolo
positivo?
. Rispetto ai Parlamentari della Valle d'Aosta e
all'Onorevole Caveri, il Consiglio esprime un invito e non un
impegno.
Presidente
È aperta la discussione generale.
La parola al Vicepresidente Lattanzi.
Lattanzi (FI)
Per chiedere ai colleghi se sono disposti
ad accettare il nostro emendamento, quindi chiedo un minuto di
sospensione per farlo vedere ai proponenti. Lo posso illustrare e
poi ve lo faccio pervenire.
Condividiamo la linea di questa mozione. Contrariamente al
dibattito sulla mozione precedente, dove c'era scritta una cosa e
se ne voleva capire un'altra, cerchiamo di capire esattamente cosa
sta scritto perché alcune affermazioni della Consigliera Squarzino
ci indurrebbero a dire che forse dietro alle cose scritte ci stanno
altri pensieri.
Noi lasciamo perdere quello che sono i pensieri e ci atteniamo
strettamente allo scritto del documento e, per essere onesti
intellettualmente, quello che sta scritto in questo documento ci
sta bene perché è la posizione espressa dal Presidente Berlusconi
non più tardi di qualche ora fa che è identica alla risoluzione
presentata dai colleghi.
Nessuna gelosia quindi del fatto che i colleghi hanno presentato
questa risoluzione, crediamo che sia doveroso impegnare il
Presidente della Regione, più che a farsi interprete presso il
Governo di questa volontà, a sostenere la posizione assunta già dal
Governo, che è la stessa identica, altrimenti non si riconosce che
questa posizione già esiste. Sembrerebbe che noi, Regione, abbiamo
la presunzione di indicare una posizione che non esisteva pertanto,
se siete d'accordo, il Presidente della Regione potrebbe
"significare? al Governo italiano che siamo d'accordo su questa
soluzione che avete indicato. L'emendamento quindi recita:
"Il
Presidente della Regione a sostenere la posizione assunta dal
Governo italiano nell'intraprendere iniziative
concrete…?
e via dicendo.
Presidente
Do lettura dell'emendamento presentato dai
Consiglieri Lattanzi e Frassy:
Emendamento "Il Presidente della Regione a sostenere la
posizione assunta dal Governo italiano nell'intraprendere
iniziative concrete…?.
Dichiaro chiusa la discussione generale.
La parola alla Consigliera Squarzino Secondina.
Squarzino (PVA-cU)
Non mi soddisfa l'emendamento
presentato per il semplice fatto che se fosse così chiaro..., non
ci sarebbe una pressione continua da parte del Vaticano nei
confronti del Governo. In questo momento c'è da parte del Vaticano,
da parte del Cardinale Sodano, una pressione nei confronti del
Governo italiano e degli altri Governi europei per questo, il che
sta a significare che non è stato ancora risolto il problema.
Io non posso dire:
"noi appoggiamo quello che il Governo
italiano sta facendo?
perché, stando a quello che il Cardinale
Sodano dice, non è ancora sufficiente, altrimenti si sarebbe già
trovata una soluzione. Credo che questa formulazione possa andare
bene e possa esprimere anche quello che i colleghi di Forza Italia
volevano.
Presidente
La parola al Consigliere Cerise.
Cerise (UV)
Vorrei ricordare che, fino a prova contraria,
lo Stato Vaticano è uno Stato, perché non li ospita lui? A questo
punto la proposta più seria potrebbe essere questa, non vedo perché
si deve chiedere ad altri Paesi, con il rischio di travisare anche
una serie di considerazioni.
Presidente
La parola al Vicepresidente Lattanzi, per
dichiarazione di voto.
Lattanzi (FI)
Non vorrei che si creasse l'imbarazzo che i
proponenti rimanessero esclusi dalla loro stessa mozione. Se
affrontiamo con serenità e senza strumentalizzazioni il problema e
cioè se voi volete che questa Regione esprima un'indicazione di
risoluzione del problema nell'ambito della Comunità europea, che è
quello che ha detto ieri il Presidente Berlusconi, dobbiamo fare
poca demagogia, poca guerra di posizione.
Maggioranza e minoranze si sono trovate in questo Consiglio
d'accordo su molte questioni, credo che anche a livello
parlamentare su certe questioni non abbiano molti grossi "pruriti?:
ricordo l'Albania quando abbiamo appoggiato noi, il Kosovo quando
avete appoggiato voi. Voglio dire, Consigliera Squarzino, che su
certe questioni bisogna volare un po' più alto del semplice
imbarazzo e prurito, anche a me potrebbe aver dato fastidio votare
D'Alema, ho visto i miei votare D'Alema e abbiamo votato D'Alema
perché erano in gioco gli interessi del Paese. Qui ci sono gli
interessi importanti di pace, la vostra iniziativa importante noi
la condividiamo, abbiamo lo stesso sentimento, non dividiamoci su
questa cosa per cortesia.
Presidente
Si passa alla votazione degli emendamenti, ad
iniziare dall'emendamento proposto dai colleghi di Forza
Italia.
La parola alla Consigliera Squarzino Secondina.
Squarzino (PVA-cU)
Noi ritiriamo la mozione, nel senso
che scopo della nostra mozione non era l'appoggio al Governo in
carica, ma era l'appoggio ad una linea politica rispetto alla
questione dell'assedio della Basilica della Natività di
Betlemme.
Presidente
… la mozione viene
ritirata dai proponenti.
Il Consiglio prende atto.
Il Consiglio è terminato.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK