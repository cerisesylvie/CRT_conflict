Consiglio Regionale della Valle d'Aosta - Oggetto del Consiglio n. 474 del 7 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 474 del 7 marzo 2019 - Resoconto
OGGETTO N. 474/XV - Interpellanza: "Formazione obbligatoria
da parte del personale addetto al sostegno educativo".
Rini (Presidente)
-
Alla presenza di 30
Consiglieri possiamo iniziare i lavori di questa mattinata.
Torniamo al punto n. 22 all'ordine del giorno. La parola alla
collega Russo per l'illustrazione.
Russo (M5S)
-
In questa interpellanza trattiamo un
tema molto delicato: il ruolo ricoperto dagli operatori per
assistenza e sostegno educativo ai minori disabili a scuola, la cui
selezione, formazione e gestione è in carico alla Società dei
Servizi S.p.A., società interamente partecipata dalla Regione Valle
d'Aosta. Questo tema lo affrontiamo da tre punti di vista: la
formazione del personale, il codice etico di comportamento che gli
educatori di sostegno sono tenuti a seguire, l'importanza della
continuità educativa minore (operatori di sostegno), il ruolo e la
formazione. L'educatore di sostegno è una figura professionale che
si interfaccia con i docenti di classe e la cui attività è
complementare a quella dell'insegnante di sostegno. Opera
attraverso modalità di intervento differenziate in base all'alunno
seguito: vicinanza emotiva, rinforzo, autonomia, motivazione e
apprendimenti. Individua strategie per garantire il benessere
dell'alunno nel gruppo classe e nel contesto scuola e, a tal fine,
contribuisce a delineare e perseguire gli obiettivi
didattico-educativi previsti dal FEI. L'intervento si articola
nell'accoglienza dell'alunno, nel supporto alla comunicazione,
nella mediazione della relazione tra l'alunno e il gruppo dei pari
e con gli adulti; affianca l'alunno in tutte le attività espressive
manuali e lo accompagna nel percorso di crescita e di sviluppo
delle potenzialità residue.
L'intervento dell'educatore, centrato essenzialmente sulla
relazione, prende avvio dalla considerazione delle sue risorse,
degli interessi e dei bisogni dell'alunno disabile in riferimento
al suo contesto di vita, individuando le risorse e le opportunità
che permettono a ciascuno di vivere maggiori possibilità di
partecipazione. Collabora con le famiglie - questo è un aspetto
importantissimo - e promuove relazioni efficaci con esse, realizza
percorsi di alternanza scuola/lavoro e progetti per l'uscita dal
percorso scolastico. È quindi un ruolo coordinato e di
completamento rispetto a quello dei docenti e degli altri operatori
scolastici che richiede competenze specifiche e titoli adeguati. Le
competenze che deve possedere nello svolgimento dei compiti che gli
sono affidati possono essere così riassunti: competenze sociali,
affidabilità personale, senso di responsabilità e determinazione,
competenze sociali, sapere interagire con chi presenta disabilità
utilizzando anche linguaggi diversi, saper lavorare in
équipe
per obiettivi comuni e saper adattarsi alle
particolari esigenze dell'alunno. Competenze tecniche e
metodologiche: conoscere i diversi linguaggi da utilizzare in modo
appropriato le diverse abilità, conoscere gli ausili tecnici, le
nuove tecnologie informatiche per un apprendimento mediato e saper
applicare metodi e strumenti dedicati all'integrazione.
Riteniamo quindi che la formazione
in itinere
per tali
figure non solo sia necessaria ma vitale, vitale nel senso di dar
vita alla relazione reale con il minore.
La Società dei Servizi si è dotata di un codice etico e di un
codice di comportamento a cui gli educatori devono attenersi
necessariamente per svolgere il lavoro. Questi codici sono
dichiarati nella sezione del sito "Programma per la trasparenza e
l'integrità". Nel codice di comportamento si parla di comunicazione
in modo semplice e comprensibile per evitare che un linguaggio
specialistico e burocratico impedisca, a chi usufruisce dei
servizi, il pieno esercizio dei propri diritti. Si comportano con
cortesia e disponibilità all'ascolto, perché lo spirito di
accoglienza è necessario alla comprensione delle domande e dei
bisogni di chi si rivolge al servizio. Prestano la medesima
attenzione alle domande di ogni interlocutore secondo il principio
della parità di trattamento evitando qualsiasi discriminazione e
rispondono in maniera più accurata esauriente e possibile ad ogni
richiesta di informazione. Questo era il codice di comportamento.
Poi c'è un codice etico in cui si dichiara che i dipendenti e
collaboratori della società devono lavorare secondo diligenza,
accuratezza e professionalità, anche al fine di fornire ai clienti
e ai soggetti con i quali si trova ad avere rapporti sempre serietà
e professionalità. I valori sono la correttezza e l'onestà
professionale, l'imparzialità di trattamento nello svolgimento di
ogni relazione. Si parla di evitare ogni discriminazione in base
all'età, al sesso, agli orientamenti sessuali, allo stato di
salute, all'etnia, alle opinioni politiche e sindacali e alle
credenze religiose di ogni utente con cui si entra in relazione. Si
parla poi di un altro aspetto importante che noi diamo per
scontato, ma non lo è: tutti i dipendenti e collaboratori sono
tenuti allo scrupoloso rispetto delle norme e degli obblighi
derivanti dalla normativa di riferimento in tema di salute,
sicurezza ed ambiente, nonché al rispetto di tutte le misure
richieste dalle procedure e dai regolamenti interni al fine di
proteggere la sicurezza dei minori. Questi due codici hanno
ovviamente un valore se sono diffusi al personale e se qualcuno
controlla che vengano rispettati.
Il punto 3 riguarda la necessaria ed essenziale continuità
educativa minore disabile-educatore, all'interno dell'anno
scolastico e ancor di più all'interno di tutti gli anni scolastici.
Questo deve essere considerato un aspetto prioritario per garantire
il benessere e la crescita emotiva, sociale e cognitiva del minore.
Per i minori diversamente abili, e soprattutto per quelli che per
vari motivi hanno avuto poche esperienze di vita di relazione tra
pari o hanno vissuto periodi di isolamento o di ospedalizzazione,
la scuola è forse il luogo dove meglio di ogni altro possono essere
poste le fondamenta per uno sviluppo armonioso delle loro
potenzialità nel rispetto della diversità. Questo è un principio
sacrosanto, tenendo conto del momento evolutivo, dei ritmi e dei
tempi di sviluppo personale, ma anche della capacità di
comprensione ed elaborazione di competenze diverse.
L'educatore è chiamato a riconoscere e ad ascoltare con
particolare attenzione i sentimenti che ciascun minore prova e ad
attribuire loro un significato, salvaguardando così la
comunicazione con il gruppo per favorire una reale integrazione.
L'educatore, quando è in servizio, si trova ad essere un effettivo
elemento di cambiamento e deve muoversi nell'ottica per cui
qualunque manifestazione dei soggetti, anche le più inadeguate al
contesto, hanno un loro significato, ovvero parlano all'educatore,
manifestando qualcosa di sé. Tutto ciò è possibile solo ed
esclusivamente se si instaura una relazione reale e continuativa
tra il minore e educatore e tra educatore e famiglia.
Fatte queste premesse interpelliamo l'Assessore competente per
conoscere: se il personale effettua la formazione obbligatoria nei
tempi previsti per legge e con quale cadenza partecipa a corsi di
formazione specifica legata al ruolo; se gli operatori di sostegno
hanno un codice di comportamento da seguire nell'espletamento del
loro delicato ruolo come diffuso e chi controlla che sia
rispettato; con quali criteri viene effettuato l'affiancamento
dell'educatore al minore disabile e se l'Amministrazione regionale
intende invitare la Società dei Servizi affinché garantisca la
continuità educativa degli operatori di sostegno sui minori non
solo all'interno dello stesso anno scolastico, ma di anno in
anno.
Presidente
- La parola all'Assessore Certan per la
risposta.
Certan (ALPE)
- Sicuramente la collega Russo, nella sua
esposizione, ha messo in evidenza l'importanza ed il ruolo
fondamentale che hanno gli educatori e gli insegnanti di sostegno.
Io parlerei di entrambe queste figure nell'affiancamento degli
insegnanti di classe nel difficile ruolo di sostegno, ma anche di
educatori guide e in qualche modo di insegnanti perché, comunque
sia, nella scuola i momenti nell'attività didattica sono diversi e
sicuramente è importante questa complementarietà fra tutte le
figure. Vado velocemente, perché le risposte sono abbastanza
articolate e le domande sono quattro.
Per quanto riguarda la prima domanda: "
se gli operatori hanno
un codice di comportamento da seguire
", il nuovo dipendente, al
momento della sottoscrizione del contratto individuale dichiara di
aver preso visione del disciplinare affisso nei locali dell'azienda
ai sensi dell'articolo 7 della legge n. 300/1970, codice
disciplinare che riprende il Titolo V del contratto collettivo
nazionale di lavoro a loro applicato. Il dirigente scolastico, in
quanto figura professionale deputata al tramite tra la Società dei
Servizi e gli operatori di sostegno, si configura anche come
garante di un comportamento adeguato dell'operatore di
sostegno.
Per quanto riguarda la seconda domanda: "
se il personale
effettua la formazione obbligatoria nei tempi previsti per legge e
se partecipano a formazione legata al ruolo
", avrei suddiviso
questa risposta in due formazioni. C'è una formazione obbligatoria
nei tempi previsti dalla legge: senza recare disservizio, i
dipendenti della Società di Servizi Valle d'Aosta S.p.A. provvedono
ad effettuare la formazione obbligatoria in base a quanto definito
dal decreto legislativo n. 81 del 2008 e dal documento di
valutazione rischi (il DVR aziendale). La formazione tecnica,
invece, prevista a partire dall'anno scolastico 2016/2017, è legata
al ruolo: le iscrizioni a tutti i percorsi formativi rivolti ai
docenti delle scuole di ogni ordine e grado sono aperte anche agli
operatori di sostegno. In merito "la società consente ai propri
dipendenti di partecipare alle iniziative formative organizzate
dall'Amministrazione regionale nelle istituzioni scolastiche
educative previa autorizzazione del dirigente scolastico, fermo
restando l'obbligo del rispetto del monte ore settimanali previste
dal contratto individuale". Inoltre nel mese di settembre la
Società dei Servizi, in collaborazione con il competente ufficio
della Sovraintendenza, organizza una giornata di studio non
obbligatoria inerente ai diversi temi dell'inclusione scolastica
degli alunni con disabilità.
Per quanto riguarda la terza domanda: "
con quali criteri
viene effettuato l'affiancamento dell'educatore al minore
disabile
", le procedure per l'assegnazione del personale di
sostegno, insegnanti ed operatori di sostegno nelle scuole
pubbliche e per il Convitto regionale, il docente di sostegno è
assegnato all'istituzione scolastica e non al singolo alunno in
ragione mediamente di uno ogni due alunni con disabilità secondo un
decreto ministeriale; per ogni singolo alunno vengono conteggiate
14,15 ore per la scuola dell'infanzia, 12,30 ore per la scuola
primaria e 9 ore per la scuola secondaria di primo e secondo grado.
Le richieste in deroga per gli alunni in situazione di particolare
gravità vengono soddisfatte con l'assegnazione degli operatori di
sostegno. Il monte ore degli operatori di sostegno assegnato alle
singole istituzioni per la presa in carico educativa degli alunni
con disabilità grave viene condiviso dal referente del competente
ufficio della Sovraintendenza con i dirigenti scolastici, tenuto
conto della diagnosi di disabilità e del contesto di integrazione
scolastica. Il fatto di assegnare anche gli educatori insegnanti
all'istituzione e non al singolo caso, permette quindi ai
dirigenti, in base anche alle loro conoscenze riguardo alla
continuità, alle varie figure, alle situazioni delle varie classi
che solo i dirigenti scolastici hanno chiaramente ben presente, di
aver autonomia e, all'
équipe
degli insegnanti, di fare le
valutazioni. Per le scuole paritarie e il doposcuola del Don Bosco
per supportare la presa in carico dei ragazzi con disabilità in
situazione di gravità, vengono assegnati operatori di sostegno
anche ad alcune scuole secondarie di secondo grado paritarie al
doposcuola del Don Bosco di Aosta per gli alunni iscritti alla
scuola secondaria di primo grado. L'operatore di sostegno, è
assegnato alle istituzioni scolastiche per fornire un servizio di
assistenza, di sostegno anche educativo, di garanzie e di supporto
dell'inclusione scolastica degli alunni con disabilità che si
trovano in situazioni di particolare gravità. Tenuto conto che -
come le ho detto - compete al dirigente scolastico la gestione
unitaria dell'istituzione che deve rispondere a criteri di
efficienza ed efficacia formativi, l'Amministrazione regionale e la
Società dei Servizi hanno individuato, proprio nel dirigente, la
figura professionale che funge da tramite tra la società e gli
operatori di sostegno per una gestione più efficace del servizio,
sia in termini organizzativi, sia in termini di economicità. A
partire dalla scuola dell'infanzia fino alla conclusione della
secondaria di secondo grado l'operatore integra l'attività svolta
dai docenti di sostegno e di classe per il raggiungimento degli
obiettivi didattico-educativi previsti dai piani educativi
individualizzati (PEI), collabora alla stesura dei PEI e partecipa
alle riunioni previste per l'alunno, così come disposto dal
dirigente scolastico.
Per quanto riguarda la quarta domanda: "
se l'Amministrazione
regionale intende invitare la Società dei Servizi affinché
garantisca la continuità educativa
", l'Amministrazione
provvedere regolarmente, per tramite del contratto di servizio, a
richiedere alla Società dei Servizi la continuità educativa degli
operatori sugli alunni con disabilità, sia in corso di anno, sia di
anno in anno, anche nel caso di passaggio di grado di scuola
dell'alunno. Come lei sa, la continuità in generale
didattico-educativa è forse uno degli aspetti più importanti
dell'azione educativa; è chiaro che poi bisogna riuscire a star
dentro nel rispetto delle leggi, dei contratti, delle graduatorie.
Ogni anno a settembre, anche prima, bisogna chiaramente riuscire a
fare in modo che tutto torni, però la continuità educativa è uno
degli elementi e dei criteri principali che vengono tenuti conto
nelle istituzioni scolastiche dai dirigenti. La continuità può
venire meno nel caso di comunicazione adeguatamente motivata
trasmessa alla Sovraintendenza degli studi da parte del dirigente
scolastico nel caso insorgano problematiche significative, nonché
per particolari esigenze di servizio o specifiche e motivate
richieste da parte dell'operatore di sostegno.
Lei ha parlato e ha centrato soprattutto la sua interpellanza
sull'attività nella scuola, ma è anche vero che, proprio in
rapporto alla continuità, quello che si sta cercando di fare - e lo
si sta facendo anche con l'Assessorato della sanità e politiche
sociali - è riuscire ad avere un collegamento nel momento in cui il
ragazzo o lo studente smette il percorso scolastico e viene
inserito nella società. Questo è un passaggio molto importante. In
questo periodo c'è stato comunque un gruppo di lavoro che ha
lavorato attentamente, formato da tutti gli operatori, tutte le
varie figure che operano in questi casi con i ragazzi o le persone
disabili, proprio per cercare di riuscire ad avere un monitoraggio
e un contatto continuativo non solo tra un ordine di scuola e
l'altro, ma anche poi finito il percorso scolastico. Quest'anno si
è cercato di portare avanti questo lavoro; è appena iniziato, ma a
nostro avviso è molto importante sostenerlo.
Presidente
- La parola alla collega Russo.
Russo (M5S)
- Questa interpellanza era stata veramente
pensata proprio per mettere alla luce e portare all'attenzione di
quest'Assemblea il tema dei minori disabili. Sicuramente la nostra
regione dà e garantisce i diritti nei minori disabili, ma
certamente abbiamo ancora un grande pezzo da fare: continuare a
cambiare l'ottica. L'ottica non è l'insegnante di sostegno,
l'educatore di sostegno, l'ottica sono i bisogni del minore, è
questo l'obiettivo. L'insegnante di sostegno deve essere
assolutamente valutato in base ai bisogni del minore.
L'altro tema è la formazione. Sinceramente dalla sua esposizione
- poi magari ne parliamo - non ho capito bene in che cosa consiste
la formazione tecnica, se un educatore di sostegno deve
assolutamente fare formazione tecnica dove per "formazione tecnica"
si intende una formazione specifica legata alla patologia del
minore oppure se è una formazione tecnica di ascolto delle modalità
di comunicazioni speciali dei minori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK