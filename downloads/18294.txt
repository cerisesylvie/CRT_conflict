Consiglio Regionale della Valle d'Aosta - Oggetto del Consiglio n. 1387 del 8 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 1387 del 8 giugno 2000 - Resoconto
OGGETTO N. 1387/XI Iniziative a tutela della dignità e
dell'integrità fisica delle donne extracomunitarie. (Approvazione
di mozione)
Mozione Premesso:
- che tra le violazioni dei diritti umani figurano le
mutilazioni sessuali sulle bambine, praticate in più di quaranta
paesi del mondo;
- che secondo una recente stima ben 110 milioni di donne
soffrono di gravi ferite, anche letali, per tutta la loro vita e
che in Italia vivono almeno 38 mila donne infibulate o escisse e 20
mila bambine appartenenti a culture in cui sono tradizionalmente
previste una o entrambe le mutilazioni;
- che l’OMS, la Commissione ONU per i diritti
umani e molti organismi internazionali sono preoccupati del
continuo aumento di tali pratiche barbariche, che oltre a ledere
l’integrità fisica e la salute, costituiscono una
pesante umiliazione della condizione femminile;
- che tali pratiche, pur essendo implicitamente vietate in
Italia, troverebbero attuazione presso gruppi di immigrati
extracomunitari ivi dimoranti, con le immaginabili e pesanti
conseguenze di ordine sanitario, sociale e morale;
- che ufficialmente nessuno, in Italia, si è finora interessato
di sapere cosa succede alle bambine di queste comunità;
- che paesi come la Gran Bretagna e Canada hanno invece emanato
leggi specifiche per eliminare le mutilazioni;
Il Consiglio regionale
impegna
la Giunta regionale e i Parlamentari valdostani a intraprendere
tutte le iniziative ritenute necessarie o anche solo utili a
inibire tutte le violazioni che offendono la donna nella sua realtà
fisica e nella sua dignità e ad attivarsi presso le competenti
autorità governative nazionali affinché trovino concreta
applicazione i princìpi della Dichiarazione Universale dei diritti
dell’Uomo.
F.to: Tibaldi - Frassy - Lattanzi
Presidente
La parola al Consigliere Tibaldi.
Tibaldi (FI)
È vero che le tradizioni fanno parte
dell'esistenza umana, sia di ogni donna che di ogni uomo, però è
altrettanto vero che le tradizioni non devono prevaricare o violare
i diritti umani. Violazione dei diritti umani che in questa mozione
abbiamo specificato in quelle che sono le mutilazioni sessuali
sulle bambine praticate, come si dice in premessa, in più di 40
paesi del mondo, in particolare nell'Africa sahariana, Egitto, dove
addirittura risulta una mutilazione elevata al 97 percento, Sudan,
Somalia, ma anche in Asia, nello stesso Afganistan di cui si è
parlato poco fa e nei territori australi.
L'OMS, la Commissione ONU per i diritti umani, molte
organizzazioni nazionali governative e gruppi di donne sono molto
preoccupati di questo continuo aumento del fenomeno.
Ben 110 milioni di donne soffrono di gravi ferite, anche letali,
per tutta la loro vita e alle mutilazioni vengono sottoposte molte
adolescenti, bambine e addirittura a volte neonate ed ecco che i
dati molto recenti, presenti nei primi mesi di quest'anno, dicono
che il numero delle ragazze che hanno subito questa violenza è
cresciuto di circa 2,5 milioni.
Sono quindi sempre più giovani queste donne, vivono in villaggi
o città coloro che patiscono questa pratica, anche fra i ceti
sociali più elevati in quanto la pressione sociale e familiare per
imporre la mutilazione è molto forte e spesso sono paradossalmente
le familiari più anziane, le nonne o le zie a praticarla e magari
anche contro il volere della madre.
Comprendere il perché di questa violenza non è facile, siamo
però in presenza, alle soglie di questo nuovo millennio che ci
dicono sarà di tutto progresso, di culture umane le quali
continuano a percepire la sessualità femminile pericolosa e quindi
da limitare. Saranno ragioni religiose, saranno ragioni
sociologiche, psicosessuali, igieniche, ma tutte giocano sulle
teste e sui corpi di bambine e giovanissime innocenti.
La pulizia e la purezza della donna diventano dramma e questo è
stato spiegato anche in testimonianze dirette che tutti abbiamo
potuto vedere ultimamente particolarmente diffuse dai media.
"Quando quelle mani fredde?"
- dice una testimonianza -
"? ti spogliano completamente nuda e ti inferiscono sui tuoi
organi genitali"
.
Ci si rende conto di questo dramma forse non quando si è così
piccoli, ma quando si cresce ed è allora che ci si rende conto di
essere state amputate, mutilate di un qualcosa che si possiede fin
dalla nascita.
Ed è il sesso femminile, come ben sanno altri componenti, non il
sottoscritto che rappresenta l'altro sesso di quest'aula che
determina il destino della donna e con queste stesse mani fredde e
violente donne vengono spinte dove sarebbe stata estirpata dal loro
corpo una delle sue parti.
Gran Bretagna e Canada sono Paesi invece che hanno affrontato in
maniera immediata ed efficace il problema emanando leggi specifiche
per eliminare le mutilazioni.
Si fa fatica a parlare di questo problema, io stesso sono in un
certo imbarazzo, però riteniamo che sia opportuno sottoporlo anche
all'attenzione di quest'aula.
Riteniamo che sia opportuno per il semplice fatto che l'Italia e
la Valle d'Aosta non ne è esente, ha visto in questi ultimi anni
l'ingresso di numerosi extracomunitari e fra essi molte donne.
Sembrerebbe che queste pratiche, pur essendo implicitamente
vietate dalle leggi vigenti nel nostro Paese, troverebbero tuttavia
attuazione - il condizionale è d'obbligo perché non ci sono ancora
certezze - presso gruppi isolati di immigrati extracomunitari che
dimorano nel nostro Paese con le immaginabili e pesanti conseguenze
di ordine sanitario, sociale e morale.
Queste pratiche, questo fenomeno di cui si presume l'esistenza
sarebbe stato oggetto recentemente di iniziative parlamentari di
carattere ispettivo da parte di tutti i gruppi che lì sono
rappresentati.
Con questa mozione, la cui impegnativa è di largo respiro, si
chiede all'Amministrazione regionale, in particolare alla Giunta e
ai nostri Parlamentari di cercare di intraprendere tutte quelle
iniziative necessarie o anche solo utili per far sì che le autorità
governative nazionali o gli enti tipo la Commissione ONU, l'OMS e
gli organismi internazionali che possono essere coinvolti vengano
attivati affinché trovino concreta applicazione i principi della
"Dichiarazione universale dei diritti dell'uomo".
Ci sembra che la mozione, seppur sintetica, contenga tutti gli
elementi e nella premessa e nell'impegnativa affinché il problema
sia esposto nella sua completezza e possa essere risolto anche con
il contributo interessato della nostra Regione.
Presidente
La parola alla Consigliera Squarzino
Secondina.
Squarzino (PVA-cU) Ringrazio i colleghi di Forza Italia per
questa mozione e li ringrazio per due motivi: primo perché hanno
portato all'attenzione del Consiglio questo tema che è un tema
abbastanza delicato, grave che riguarda una serie di cittadine di
questo Paese e poi perché su questo tema c'è a livello nazionale un
dibattito notevole per trovare una soluzione all'interno del
sistema sanitario.
Non ho nulla da aggiungere alla descrizione del fenomeno che il
collega Tibaldi ha fatto, mi sono ritrovata in pieno nelle cose che
ha detto e lo ringrazio soprattutto perché per la seconda volta
oggi sono i colleghi uomini che portano all'attenzione del
Consiglio problemi delle donne e credo che sia questo l'obiettivo
verso cui dobbiamo andare.
Non è che la sottoscritta voglia avere la prerogativa di
rappresentare, come Consigliera, i problemi delle donne, anzi, sono
proprio contenta che i problemi delle donne diventino poco per
volta oggetto di interesse da parte dei colleghi.
Credo che questa sia la società del futuro e che in questo modo
si realizzi quella che si chiede sempre: una parità,
un'opportunità, un pari rispetto dei bisogni e delle esigenze dei
due generi. Grazie.
Naturalmente voteremo a favore della mozione.
Presidente
Non ci sono colleghi prenotati, chiudo la
discussione generale. Per dichiarazione di voto? Nessuno.
Pongo in votazione la mozione in oggetto:
Consiglieri presenti, votanti e favorevoli: 26
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK