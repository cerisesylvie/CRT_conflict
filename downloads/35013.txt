Consiglio Regionale della Valle d'Aosta - Oggetto del Consiglio n. 2623 del 3 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2623 del 3 ottobre 2012 - Resoconto
OGGETTO N. 2623/XIII - Interpellanza: "Elaborazione di linee
guida per l'aggiudicazione dei lavori previsti dai piani regionali
operativi dei lavori pubblici".
Interpellanza
Richiamato l'art. 2, comma 1, del Decreto legislativo 12
aprile 2006, n. 163 che enumera - fra i principi cui devono
ispirarsi le pubbliche amministrazioni nelle procedure relative
all'acquisizione di lavori ed opere - l'economicità, la libera
concorrenza, la parità di trattamento, la non discriminazione e la
trasparenza, oltre alla pubblicità degli atti secondo precise
modalità;
Richiamate le Direttive europee in materia di appalti
pubblici nn. 17 e 18 del 2004, nonché la Comunicazione
interpretativa della Commissione europea 2006/C 179/02 riguardante
le gare di importo inferiore alla soglia di rilievo
comunitario;
Considerata l'importanza che riveste per l'economia e per
l'occupazione di una Regione il settore edilizio;
Visti i Piani regionali operativi dei lavori pubblici 2011 e
2012 approvati con Deliberazione della Giunta n. 590 dell'11 marzo
2011 e n. 1070 del 18 maggio 2012;
Preso atto che nell'anno 2011 soltanto 10 interventi compresi
nel piano lavori di importo inferiore a 1 milione di Euro sono
stati affidati mediante procedura aperta;
tutto ciò premesso i sottoscritti Consiglieri
regionali
Interpellano
l'Assessore regionale competente per sapere:
1) se le strutture competenti, nell'affidare i lavori
previsti dai Piani citati, stiano procedendo come negli anni
precedenti o stiano dando finalmente piena attuazione alla
normativa europea in materia di appalti pubblici, recepita dallo
Stato italiano con DLgs n. 163/2006, in base alla quale bisogna
garantire metodi di aggiudicazione aperti e concorrenziali a
prescindere dagli importi a base d'asta, anche per beneficiare di
offerte più vantaggiose (e assicurare un uso più efficiente del
denaro pubblico) e prevenire la corruzione ed i
favoritismi.
2) se è intenzione da parte del Governo regionale elaborare
delle linee guida operative per il rispetto dei principi indicati
in premessa.
F.to: Chatrian - Bertin - Cerise
Président -
La parole au Vice-président Chatrian.
Chatrian (ALPE)
- Merci Président.
Con questa iniziativa volevamo, Assessore Viérin, analizzare le
procedure utilizzate per affidare i lavori dal suo Assessorato.
Circa quattro mesi fa avevamo discusso in quest'aula sempre una
nostra iniziativa su questa materia, avevamo posto delle domande,
lei ci aveva risposto non soddisfacendo ai nostri quesiti posti, ma
soprattutto alle nostre perplessità e, a nostro avviso, sulla
situazione legata a quella che è l'architettura delle procedure e
come affidare i lavori...
Fatta questa premessa, quattro mesi fa ci rispose che è
l'organizzazione dell'Amministrazione regionale che prevede che le
procedure di aggiudicazione dei contratti ad evidenza pubblica,
così come gli affidamenti di gara ufficiosa o dei casi diretti,
facciano capo ai dirigenti, che sono tenuti alla sua applicazione.
Successivamente ci disse:
"si fa comunque rilevare che dieci
interventi di importo inferiore a 1.000.000 di euro per i lavori
non particolarmente urgenti sono stati affidati con procedura
aperta"
e alla domanda diretta:
"se è intenzione elaborare
da parte del Governo regionale delle linee guida operative per il
rispetto dei principi di non discriminazione, parità di
trattamento, proporzionalità e trasparenza"
ci rispose che
"non risulta necessaria l'elaborazione di linee guida aggiuntive
rispetto a quanto previsto dalle specifiche norme in materia"
.
Aggiunse poi:
"nell'ambito degli indirizzi più propriamente di
natura politica
- oggi il quesito è legato agli indirizzi di
natura politica -
ritengo auspicabile che, per quanto concerne
le procedure negoziate, la scelta dei soggetti da invitare possa
essere riconducibile a criteri di...",
eccetera. Queste le
risposte che ci aveva dato circa quattro mesi fa.
Ho richiamato nelle premesse dell'interpellanza i principi del
decreto legislativo n. 163 e le varie direttive, nonché la
comunicazione interpretativa della Commissione europea, ma perché?
Perché mi sembra la comunicazione interpretativa molto chiara: i
predetti appalti rappresentano un'importante opportunità per le
imprese del mercato interno, inoltre metodi di aggiudicazione
aperti e concorrenziali aiutano le amministrazioni pubbliche ad
attirare per tali appalti una gamma più ampia di potenziali
offerenti a beneficiare di offerte vantaggiose. Penso che il
nocciolo della questione sia proprio su questa riflessione inserita
molto bene nella comunicazione interpretativa della Commissione
europea.
Successivamente, sempre per quanto riguarda l'aggiudicazione
dell'appalto, nella sentenza ha dichiarato che l'obbligo di
trasparenza consiste nel garantire in favore di ogni potenziale
offerente un adeguato livello di pubblicità, che consenta
l'apertura di mercato alla concorrenza, ma soprattutto il controllo
sull'imparzialità delle procedure di aggiudicazione. Stessa
considerazione per quanto riguarda la decisione di aggiudicazione
dell'appalto, per cui i principi devono essere salvi: quello della
non discriminazione, di uguaglianza di trattamento e di pieno
rispetto soprattutto della trasparenza. Tutto questo perché? Perché
in questi quattro mesi ho richiesto al Dipartimento opere
pubbliche, che ringrazio, come sono stati affidati i lavori dal 1°
gennaio 2011 al 31 maggio 2012, per avere lo stato dell'arte, per
sapere cosa si sta facendo per affrontare serenamente il tema dei
lavori pubblici: un tema a noi caro, un tema importante.
Il gruppo ALPE nel dicembre 2011 è stato fermamente contrario
all'innalzamento della procedura dei precedenti 500.000 euro a
1.000.000 di euro nell'utilizzo della procedura aperta,
innalzamento che era facoltativo e non obbligatorio e la scelta è
stata di natura politica, voluta da questa maggioranza, e che
ricade sulla struttura applicativa. Mi fermo perché dobbiamo
considerare fino a 1.000.000 di euro i lavori, escluse IVA e
progettazione, quindi la soglia modificata da questo Consiglio.
La volta scorsa ci rispose ad un nostro quesito che la precisa
ripartizione delle competenze fra la direzione politica e la
direzione amministrativa, come definito dalla legge regionale n.
45, implica che l'individuazione della più opportuna procedura per
l'affidamento dei lavori delle opere, con importo a base d'asta
inferiore o uguale a 300.000 euro, sia definita sulla base della
scelta tecnica che compete ai sensi di legge. Rileggo questi
passaggi perché ci aspettiamo non solo una presa di coscienza, ma
una risposta puntuale alle nostre perplessità, ma soprattutto ai
nostri convincimenti, che è stato uno sbaglio modificare le briglie
e passare da 500.000 euro a 1.000.000 di euro. Aspettiamo le sue
motivazioni perché lei ci ha risposto qualche mese fa che su 380
procedure utilizzate per gli affidamenti di aggiudicazione dei
lavori in un anno e mezzo solo 10 gare sono state con procedura
aperta, suddivise in 120 con affidamento diretto, 89 con
affidamento diretto in somma urgenza, 150 con procedura negoziata e
21 con procedura aperta, di cui 10 sotto il milione di euro. Questa
è la nostra preoccupazione, ci aspettiamo dunque delle risposte
puntuali sia al punto uno, sia in particolare al punto due.
Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie Presidente.
Come ben sa il collega Chatrian, questo è un argomento che è
stato discusso quando abbiamo modificato con normativa il limite da
500.000 a 1.000.000 di euro come previsto dalla Comunità europea,
quindi ci siamo adeguati.
In risposta al primo quesito, posso solo dire che, come già
detto in occasione dell'interpellanza presentata a giugno dal
collega Chatrian, l'organizzazione dell'Amministrazione regionale
prevede che le procedure di aggiudicazione dei contratti ad
evidenza pubblica, come gli affidamenti con gara ufficiosa o, se
del caso diretti, facciano capo ai dirigenti, che, nell'ambito
della loro autonomia e responsabilità di competenza, sono tenuti
all'applicazione del Codice dei contratti e limitatamente ai lavori
pubblici di importo inferiore alla soglia comunitaria
all'applicazione della legge n. 12/1996. Ci vorrebbe forse una
giornata o due per fare un ragionamento completo, ma qui entreremmo
nel tecnicismo dei dirigenti, nel senso che con il collega Chatrian
abbiamo più volte affrontato l'argomento, come anche lui diceva,
nel momento in cui il Consiglio ha portato il limite a 1.000.000 di
euro. Andando a recepire la direttiva comunitaria, abbiamo dato
maggiori opportunità al territorio.
Colgo l'occasione per sottolineare nuovamente alcuni riferimenti
normativi e di procedura. Le aggiudicazioni dei lavori con importo
maggiore o uguale a 1.000.000 di euro hanno luogo di norma,
puntualizzo perché per alcuni lavori anche sotto 1.000.000 la
dirigenza ha ritenuto di applicare la procedura aperta, se vuole,
hanno avuto una particolare attenzione, con procedura aperta ad
evidenza pubblica e solo nei casi di somma urgenza con procedura
negoziata. Al di sotto di tale limite sono applicabili le seguenti
disposizioni: per importi di lavori inferiori a 1.000.000 di euro,
è ammesso il ricorso alla procedura negoziata ai sensi
dell'articolo 122, comma 7, del Codice dei contratti, ovvero ai
sensi dell'articolo 27 della legge regionale n. 12/1996. Per
importi di lavori inferiori a 300.000, è ammessa l'esecuzione in
economia (procedura di per sé più conveniente per
l'Amministrazione), ai sensi dell'articolo 15bis della legge n.
12/1996.
Con riferimento alle sopra richiamate disposizioni normative, si
fa rilevare che i 10 interventi nel 2011 citati in premessa
dell'interpellanza di importo inferiore a 1.000.000 di euro e
aggiudicati con procedura aperta non costituiscono un
minimum
, al contrario sono rappresentativi della scelta di
utilizzare procedure ad evidenza pubblica, anche in quei casi per i
quali la legge ammette il ricorso alla procedura negoziata, quindi
abbiamo fatto su questi lavori la scelta come uffici di adottare la
procedura aperta in segno di massima trasparenza.
Occorre altresì ribadire che la procedura negoziata non
contrasta con i principi comunitari espressi all'articolo 2 del
decreto legislativo n. 163/2006, citati in premessa. Infatti lo
stesso Codice dei contratti, nella logica di semplificazione e
snellimento degli oneri amministrativi a carico delle stazioni
appaltanti, consente l'utilizzo seppure subordinato a specifici
ambiti (soglie di importo, numero di inviti e così via). Il ricorso
alla procedura negoziata trova quindi particolare motivazione
quando la tipologia ordinaria delle opere da realizzare unitamente
alle esigenze di semplificazione e di sostegno dell'economia locale
prevalgono rispetto ad una procedura rivolta al complessivo mercato
nazionale. In questi casi infatti, per garantire una concreta e
reale concorrenza, risulta sufficiente per gli uffici rivolgersi ai
soli operatori economici del territorio.
Nell'ambito degli indirizzi più propriamente di natura politica,
ritengo auspicabile che, per quanto concerne le procedure
negoziate, la scelta dei soggetti da invitare possa essere
riconducibile a criteri di trasparenza e capacità dimostrata nel
passato, a criteri di rotazione e di territorialità intesa come
corrispondenza dell'organizzazione territoriale dell'impresa al
luogo di svolgimento dei lavori. Favorendo così, oltre ad
un'evidente ricaduta in termini di sviluppo delle imprese locali,
anche ripercussioni positive sull'ambiente e sulla qualità di
realizzazione del lavoro stesso, perché con meno mezzi girano nelle
nostre vallate e meno chilometri devono fare, avremmo raggiunto
l'obiettivo che anche voi auspicate spesso, che potrebbe essere
quello di chilometri sempre più pari a zero per quello che
significa lavoro pubblico, perciò meno traffico, meno consumo, meno
inquinamento di carburante e meno inquinamento generale.
Secondo quesito: in premessa mi corre l'obbligo di sottolineare
che il quesito è una fedele riproposizione di quanto già richiesto
con l'interpellanza nel mese di giugno, citata precedentemente. In
coerenza con quanto esposto in tale occasione, ribadisco che non
risulta necessaria l'elaborazione di linee guida aggiuntive
rispetto a quanto già previsto dalle specifiche norme di materia -
forse ne abbiamo perfino troppe! - che già sono gravate dall'iper
regolamentazione e dalle continue modifiche alle quali sono
sottoposte. In un anno e mezzo la legge sui contratti pubblici è
stata modificata 16 volte, siamo in un ginepraio di normative ed è
quello che ci contesta il mondo economico. Il rispetto dei principi
generali riportati nell'interpellanza è assicurato
dall'applicazione delle procedure previste dalla norma da parte dei
dirigenti responsabili dell'attuazione degli interventi.
Nell'ambito degli indirizzi di natura politica, è tuttavia
auspicabile che, per quanto concerne le procedure negoziate, la
scelta dei soggetti da invitare possa essere, da parte dei
dirigenti, riconducibile a criteri di rotazione e di territorialità
intesa come corrispondenza dell'organizzazione territoriale
dell'impresa al luogo di svolgimento del lavoro, favorendo, oltre
ad un'evidente ricaduta in termini di sviluppo delle imprese
locali, ripercussioni positive sull'ambiente e sulla qualità di
realizzazione del lavoro stesso.
Président -
La parole au Vice-président Chatrian.
Chatrian (ALPE)
- Merci Présidente.
La sua risposta, Assessore, non ci convince per niente. Ci
risponde diciamo non direttamente, ma indirettamente e poi però c'è
una riflessione che è errata:
"ci siamo adeguati a..."
. Non
è vero, perché era ed è tuttora una facoltà, quindi la modifica
avvenuta in Consiglio il 6 dicembre 2011 è frutto di una volontà
politica, più volte ne abbiamo discusso in quest'aula con il
Presidente Rollandin, quindi dobbiamo sgombrare un attimo il campo:
è stata una scelta politica! Noi non la concordiamo, lo abbiamo
detto e spiegato, e non la concordiamo tuttora, perché dal 1°
gennaio 2012 nessuna procedura aperta è stata fatta sotto 1.000.000
di euro e i 10 interventi che lei citava fanno riferimento alla
vecchia normativa fino al 31 dicembre 2011. Non eravamo quindi
proprio fuori strada, i nostri dubbi sono non solo legittimi, ma
direttamente sui risultati. Infatti da nove mesi a questa parte
nessuna gara è stata espletata sotto il milione di euro, quindi la
scelta di natura politica che la maggioranza ha fatto crea tutte le
condizioni alle strutture, per quello che vorrei un dibattito
politico e non un dibattito sulle strutture regionali che applicano
a loro volta le scelte fatte in Consiglio!
Lasciamo quindi da parte i dirigenti e i funzionari, proviamo a
fare un ragionamento di natura politica: su 380 procedure
utilizzate in un anno e mezzo, finanziati 81.000.000 di euro di
lavori, le procedure aperte sono zero! Ci sono delle procedure
aperte sopra il milione di euro perché c'è un obbligo, ma, dove non
c'è un obbligo, la procedura aperta non esiste. Spiego solo che la
procedura aperta rispetto alla procedura negoziata è l'affidamento
diretto; ci sono tre tipologie, alla procedura aperta chi ha i
requisiti può partecipare, c'è un bando, forse i tempi sono un po'
più lunghi il gruppo ALPE non è per aumentare le normative, e la
burocrazia! È per una trasparenza, è per un'opportunità di lavoro,
è per una concorrenza reale, non lo dice Chatrian, lo dice la
Comunità europea, lo dicono luminari del settore, anche per evitare
possibili favoritismi! Ecco che vorrei tornare sulla natura
politica, una volta fatta la scelta poi la procedura negoziata e
quindi non una gara reale, aperta, non viene più applicata sotto il
milione di euro: questo è il risultato! Un risultato che non
accettiamo, un risultato che ci preoccupa e sinceramente le
ricadute sono pericolose, ma per chi? Lei prima parlava delle
aziende del settore, sono pericolose per la nostra collettività! Le
opportunità del nostro territorio quali sono? Affidamenti diretti
fino a 40.000 euro, procedura negoziata ad invito, solo qualcuno
può partecipare e praticamente sotto il milione di euro
l'opportunità tende a zero.
Siamo dispiaciuti soprattutto perché lei non ha voluto
rispondere alle nostre preoccupazioni, che non sono tecniche, anche
se la materia non è semplice, ma sono di natura espressamente
politica. Il risultato è che dal 1° gennaio 2012 nessuna gara reale
e aperta è stata fatta sotto il milione di euro: questo è il
risultato che voi avete messo in campo il 6 dicembre 2011 e la
legge è entrata in vigore il 1° gennaio 2012. Sono certo che una
riflessione su questo prima di questa fine legislatura dobbiamo
farla, altrimenti, per concorrenza, opportunità e ricadute sulla
nostra collettività, a questo punto tali scelte sono veramente
pericolose! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK