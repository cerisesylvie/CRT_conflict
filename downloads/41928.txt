Consiglio Regionale della Valle d'Aosta - Oggetto del Consiglio n. 938 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 938 del 18 settembre 2019 - Resoconto
OGGETTO N. 938/XV - Interpellanza: "Valutazioni in merito a
eventuali incompatibilità tra la figura di Segretario generale e
quella di componente del Consiglio di amministrazione di Finaosta
S.p.A.".
Rini (Presidente)
- Colleghi, passiamo al punto n. 48
dell'ordine del giorno. La parola al collega Aggravi per mozione
d'ordine, non per illustrare la sua mozione.
Aggravi (LEGA VDA)
- Chiedo scusa per rispetto all'Aula
per il fatto che comunque, per carità, l'Assessore potrà... parlo
per l'intervento del collega Ferrero, perché in quest'Aula spesso
si sottolinea sempre il rispetto istituzionale. Siamo andati
avanti, stiamo comunque lavorando in Consiglio, mi spiace per
l'Assessore Viérin che non è presente, però vorrei sottolineare che
si passa da una parte all'altra di iniziative ma ci deve essere
rispetto da parte del Consiglio per la Giunta ma anche viceversa:
questo io ritengo opportuno segnalarlo visto che in più di
un'occasione, anche quando ero dall'altra parte del tavolo, si
sottolineava, solo questo.
Presidente
- Mi permetto, collega, di ricordarle che
anche per i cambiamenti nell'ordine del giorno, io ho comunicato al
collega Ferrero che, per un impegno che aveva preso precedentemente
l'Assessore, ci aveva comunicato e ha comunicato alla Presidenza
che sarebbe stato assente. La parola al collega Ferrero sulla
mozione d'ordine.
Ferrero (MOUV')
- Solo per confermare che mi era stata
comunicata l'assenza e quindi io sono assolutamente certo al 100
percento che l'impegno dell'Assessore sarà un impegno gravoso che
lo ha allontanato proprio per motivazioni che sono decisamente
serie.
Presidente
- Collega Aggravi, le do la parola sul punto
n. 48.
Aggravi (LEGA VDA)
- Io proseguo e chiedo a lei se
vogliamo passare a porte chiuse oppure io non farò nomi e
quindi...
Presidente
- Credo che si possa continuare così, si parla
del ruolo e non della persona in questo caso quindi credo che non
ci siano problemi.
Aggravi (LEGA VDA)
- ... benissimo. Grazie mille
Presidente per la specificazione. Questa interpellanza riguarda
sostanzialmente due ruoli che andrò ben a distinguere: uno è quello
di componente del Consiglio di amministrazione della nostra
finanziaria regionale, l'altro è quello di Segretario generale
dell'Amministrazione regionale. L'articolo 14 della legge n. 7/2006
della Finaosta indica che tra i membri del Consiglio di
amministrazione è presente un dirigente regionale con funzioni di
raccordo tra la Regione e la società al fine dell'esercizio del
controllo analogo in quanto la Finaosta è una
in house
.
Vorrei ricordare che la circolare n. 285 del 2013 di Banca d'Italia
cita e definisce l'organo con funzione di supervisione strategica,
cioè il Consiglio di amministrazione, quale organo nel quale si
concentrano le funzioni di indirizzo e supervisione della gestione
sociale, ad esempio, mediante esame e delibera in ordine ai piani
industriali o finanziari, ovvero alle operazioni strategiche della
società. La stessa circolare all'interno dei compiti del governo
societario indica tra le funzioni dell'organo con supervisione
strategica, ripeto, il Consiglio di amministrazione e i suoi
membri, anche l'obbligo e l'onere di approvare l'assetto
organizzativo e di governo societario della banca, garantendo la
chiara distinzione di compiti e funzioni, nonché la prevenzione di
conflitti di interesse.
Ora, la nomina del Segretario generale è sostanzialmente una
nomina di natura fiduciaria. La nomina che è stata effettuata con
la delibera n. 1051 del 2019 prevede anche al contempo, visto il
soggetto che viene nominato, ovvero il contestuale - essendo il
candidato e quindi il nominato un membro della dirigenza
dell'Amministrazione - collocamento in aspettativa senza assegni
dalla qualifica unica dirigenziale e ovviamente la revoca
dell'incarico di questo soggetto. Tra gli oneri che ha il
Segretario generale oggi troviamo anche... ricordo che il
Segretario generale è il vertice dell'Amministrazione regionale,
incarico fiduciario, e anche responsabile dell'anticorruzione e,
com'è descritto all'interno della medesima delibera, responsabile
della protezione dei dati: il cosiddetto "DPO", che è una figura
molto particolare e soprattutto gravosa da un certo punto di vista
riguardante le responsabilità. In particolare, quella figura viene
detto all'interno della delibera, giustamente, che alla prima
occasione utile si valuterà appunto di andare ad identificare un
altro soggetto, comunque un'altra struttura che possa andare a
ricoprire questo ruolo. Perché vado a sottolineare questi elementi?
Perché questi sono gli elementi che possiamo sinteticamente
definire gli ingredienti funzionali a quella che poi è la richiesta
che viene fatta da questa iniziativa, ovvero sono state valutate le
eventuali situazioni di potenziale incompatibilità tra la figura di
Segretario generale e quella di componente del Consiglio di
amministrazione che, ricordo, è stato nominato precedentemente alla
nomina... stia pure tranquillo che poi ci penso io, Presidente...
e, in caso contrario, quali siano gli intendimenti del Governo
regionale per poter fugare ogni dubbio circa il rischio di
incompatibilità tra le due figure, e le sottolineo "fugare ogni
dubbio", perché lei, come sa, spesso ciò che si incastra bene a
volte non si incastra così bene.
Presidente
- La parola al presidente Fosson.
Fosson (PNV-AC-FV)
- Ho capito benissimo anche se come
potevamo disfare quanto è stato fatto così bene... la sua domanda è
pertinente, è una cosa che avevamo affrontato.
Per rispondere al quesito, occorre fare riferimento alla
disciplina ordinaria in materia di inconferibilità e
incompatibilità di incarichi presso la Pubblica Amministrazione e
di enti privati in controllo pubblico contenuta nel decreto
legislativo n. 39 dell'8 aprile 2013 stante l'assenza di una
disciplina ad hoc, quanto chiedeva lei, per la figura del
Responsabile della Prevenzione della Corruzione e Trasparenza,
relativamente alla quale non è prevista un'espressa incompatibilità
e inconferibilità. In particolare il citato decreto individua
diverse fattispecie di incompatibilità e inconferibilità tra
incarichi dirigenziali nelle pubbliche amministrazioni e incarichi
di amministratori in enti pubblici o in enti privati di controllo
pubblico. Le nozioni di incarichi e cariche in enti di diritto
privato regolati o finanziati e incarichi degli amministratori di
enti pubblici, di enti privati di controllo pubblico sono
esplicitate all'articolo 1, comma 2, lettere e) e l) e richiamano
le posizioni di Presidente con deleghe gestionali dirette e di
amministratore delegato e assimilabili ma non quella di mero
consigliere. Da ciò si evince, argomentando a contrario, la non
ricorrenza dell'incompatibilità laddove l'incarico ricoperto sia
quello di componente del Consiglio di amministrazione semplice. In
tal senso si è espressa anche l'ANAC con orientamenti allegati alle
dichiarazioni rese dall'interessata sin dalla sua nomina avvenuta a
settembre dell'anno scorso in qualità di dirigente di raccordo tra
la Regione e la società
in house
dopo la modificazione della
legge regionale n. 7 del 2006, che, in deroga al testo unico delle
società partecipate, ha ribadito la necessità che, ai fini del
controllo analogo, nel Consiglio di amministrazione sieda un
rappresentante nominato dalla Regione tra i suoi dirigenti in
possesso dei requisiti di onorabilità e professionalità previsti
dalla legge e dallo statuto della finanziaria regionale. Nella
specie non rileva nemmeno il requisito dell'esercizio di poteri di
vigilanza o controllo sulle attività svolte dall'ente controllato
di cui all'articolo 9 del citato decreto-legge n. 39 in quanto al
Segretario generale RPCT, che svolge compiti di indirizzo e di
coordinamento sull'attività amministrativa dell'Ente regionale, non
sono assegnati i compiti di vigilanza o di controllo sulle attività
della finanziaria regionale come disciplinate dalla detta legge
regionale n. 7/2006. Ne rileva l'ulteriormente citata funzione di
responsabile della trasparenza essendo detta attività riferita alla
Regione nell'ambito del trattamento dei dati personali che a essa
appartengono e peraltro già svolta dal dirigente all'atto della sua
nomina a Consigliere di amministrazione di Finaosta in occasione
del rinnovo dell'organo di amministrazione. In conclusione non si
apprezzano, a detta e ad esame degli uffici, pertanto elementi
impeditivi rispetto alla permanenza del RPCT e del DPO dell'Ente
regionale nel CdA di Finaosta.
Concludendo però si informano i colleghi Consiglieri che
l'Amministrazione è in una fase di riassestamento e di
riorganizzazione a seguito del pensionamento di numerosi dirigenti
che potrebbero interessare anche deleghe e funzioni particolari
come quella a cui fa riferimento l'interpellanza. Sull'opportunità
che il Segretario generale, che sta riorganizzando questo ruolo,
continui a mantenere una presenza anche se valida in Finaosta
quindi stiamo facendo le opportune verifiche ma, come dicevo, per
una questione di opportunità non per incompatibilità.
Presidente
- La parola per la replica al collega
Aggravi.
Aggravi (LEGA VDA)
- La sua esperienza di Senatore le ha
fatto inserire una clausola di salvaguardia nella parte finale del
suo intervento. Quando prima io dicevo in maniera un po' troppo
semplicistica che le cose che si incastrano bene spesso non si
incastrano poi così bene tra loro, volevo proprio dire questo, cioè
è una questione di opportunità. Lei mi insegna che spesso i
conflitti di interesse, perché poi qui stiamo parlando, non sono
palesi in una situazione chiara e netta e soprattutto statica e
ferma, ma nel continuo, nell'attività e soprattutto nelle varie
decisioni che vanno prese possono nascere. C'è un problema che
nella mia misera esperienza di consulente che si è occupato di
finanziarie anche regionali ho avuto occasione di conoscere, di
valutare e di riscontrare, ovvero situazioni dove membri
dell'Amministrazione erano nominati o partecipavano a organi di
questo tipo senza nessun tipo di problema di incompatibilità
formale ma, dal punto di vista dell'opportunità, si trovavano in
numerosissime situazioni o di conflitto di interesse non personale
ma di membro dell'Amministrazione, ovvero anche, e giustamente, nei
lavori che hanno portato la scrittura della circolare n. 285/2013
perché ricordiamoci che Finaosta, fino a prova contraria, è un ente
finanziario vigilato dalla Banca di Italia e probabilmente lo sarà
anche più in alto, perché la Banca centrale europea si sta
occupando anche dei cosiddetti enti non significativi tra cui ci
sono anche le finanziarie regionali.
È una questione di opportunità perché io prima dicevo che
l'incarico è fiduciario, che il dirigente di raccordo è bene che
sia un dirigente che non è nominato fiduciariamente, anche se il
soggetto fa parte del comparto e poi le dico: anticorruzione,
trasparenza, vertice dell'Amministrazione è tanta roba e io non
vorrei essere, fossi il Segretario generale, in una situazione di
una tale concentrazione di controlli, soprattutto l'anticorruzione.
Sul DPO potremmo parlarne delle ore, perché è vero che si occupa
dei dati di privacy dei dipendenti della Regione ma sappiamo che il
Garante della privacy ha allargato moltissimo le sue maglie e
ricordiamoci che Finaosta non è un ente totalmente distaccato dalla
Regione, anzi è una società
in house
. C'è un dubbio che io
però mi pongo, anzi, due dubbi, il primo - qui lo dico soprattutto
a lei ma anche al suo collega assessore Testolin che ha la delega
sulle partecipate, per ora perché vedremo questa riorganizzazione a
cosa porterà -: il CdA di Finaosta ha valutato, ai sensi della
normativa di Banca di Italia, la nuova situazione in cui si trova
uno dei suoi membri? L'ha comunicato? Ha fatto l'autovalutazione
prevista dalla 285? Perché se non è stato fatto, io consiglio
vivamente - e vi do un consiglio gratuitamente rispetto a una volta
che mi facevo lautamente pagare - di farla e di procedere con la
comunicazione prevista dalla normativa.
Un'ultima considerazione è un esempio pratico, io parlavo di
conflitti di interesse, ripeto, non di natura personale, non sto
parlando di questioni personali, sto parlando invece di rapporti
tra i gangli e le maglie dell'amministrazione. È vero, io lo
soggettivizzo, sono membro di un Consiglio di amministrazione della
finanziaria regionale, vengo nominato successivamente
fiduciariamente Segretario generale, prima mi occupavo di
determinate materie, lei si immagini se nel frattempo, nella
situazione transitoria, sul tavolo del Consiglio di amministrazione
io dovessi trovarmi un provvedimento per il quale ho espresso,
oltre magari esserne stato anche l'estensore, delle considerazioni
dal punto di vista amministrativo. Guarda caso, con lei è destino,
parliamo di Casinò, io sto proprio pensando allo SFP, che ha
probabilmente madri, padri o via discorrendo. Il CdA di Finaosta
non è avulso dal mandato che la Regione gli dà. Perché porto questo
esempio? Perché sicuramente, come membro di quel Consiglio, onde
evitare qualsiasi tipo di problematica legata al Consiglio di
amministrazione, posso uscire dal Consiglio, posso astenermi, io ho
sempre consigliato di uscire, è molto meglio perché almeno non ci
sono problemi legati all'interpretazione sul Consiglio di
amministrazione, però sa come questi casi ce ne sono tanti, quindi
spero che la vostra opportunità diventi una certezza, perché
altrimenti il pericolo e il conflitto di interesse è dietro
l'angolo.
Presidente
- Colleghi, vista l'ora, sospendiamo i lavori
che riprenderanno domani mattina alle ore 09:00. Buona serata a
tutti.
---
La seduta termina alle ore 21:23.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK