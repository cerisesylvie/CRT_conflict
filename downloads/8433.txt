Consiglio Regionale della Valle d'Aosta - Oggetto del Consiglio n. 2914 del 24 giugno 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2914 del 24 giugno 1987 - Resoconto
OGGETTO N. 2914/VIII - CARICO DI LAVORO GRAVANTE SUL
PERSONALE DELL'UNITÀ OPERATIVA DELL'USL DELLA VALLE D'AOSTA.
(Interrogazione).
PRESIDENTE:
Do lettura dell'interrogazione presentata dal
Consigliere Sandri:
INTERROGAZIONE
OSSERVATO che più volte si è evidenziato il notevole carico di
lavoro che grava sul personale dell'Unità Operativa dell'U.S.L.
della Valle d'Aosta, soprattutto per quanto riguarda l'attività
extra-ospedaliera;
RITENUTO fondamentale che tale Unità Operativa sia in grado di
affrontare gli impegnativi compiti sanitari ad essa spettanti ed in
particolare quello nel settore delle tossicodipendenze;
VENUTO A CONOSCENZA che ancora ultimamente un medico si è
dimesso dal servizio per trasferimento in altra Regione;
INTERROGA
l'Assessore alla Sanità ed Assistenza Sociale per conoscere:
-
l'organico teorico dell'Unità Operativa di psichiatria,
medico e paramedico e quello effettivo, nonchè i mutamenti avvenuti
nel 1987 del personale medico;
-
se siano stati banditi concorsi per incarico e per ruolo
per assistenti e per aiuti corresponsabili medici;
-
si sia possibile comunque utilizzare graduatorie di
precedenti concorsi per la copertura di incarichi temporanei,
necessari al superamento dell'attuale sovraccarico di
impegni.
PRESIDENTE:
Ha chiesto di parlare l'Assessore alla Sanità
ed Assistenza Sociale, Voyat; ne ha facoltà.
VOYAT - (U.V.):
L'organico teorico del personale medico
dell'Unità operativa di psichiatria prevede: un primario, due aiuto
e sei assistenti. Attualmente in servizio ci sono: un primario, due
aiuto e tre assistenti, in quanto un quarto, che era in forza, ha
dimissionato.
Non esiste un organico teorico per il personale paramedico, in
quanto, come sa il Consigliere Dott. Sandri, il personale
paramedico viene assegnato ad una unica unità operativa, quella di
vigilanza igienico-sanitaria, e poi destinato alle varie unità
operative. Sono comunque in forza all'Unità operativa di
psichiatria: sette infermiere professionali, nove infermiere
generiche, due ausiliarie socio-sanitarie specializzate e tre
ausiliarie socio-sanitarie.
Non ci sono, per il momento, concorsi banditi o da espletare, in
quanto è ancora valida una graduatoria di un concorso espletato nel
mese di maggio 1986. Abbiamo, anzi, un concorso per aiuto che
dovremo revocare, in quanto un assistente è passato aiuto, grazie
alla legge di sanatoria, n. 207. È possibile utilizzare della
graduatoria, ma non ci sono pervenute richieste da parte
dell'U.S.L.
Un primo discorso, che era stato fatto già alcuni mesi fa,
all'interno della Commissione per le tossicodipendenze, era quello
di verificare se la volontà dell'U.S.L. sarà di gestire
direttamente le comunità per tossicodipendenti o i centri di prima
accoglienza oppure se si convenzionerà con altri che gestiscono
questi centri in Valle. Sarà mia cura convocare il Presidente
dell'U.S.L. e chiedere come mai non è ancora stata richiesta
l'utilizzazione di questa graduatoria.
PRESIDENTE:
Ha chiesto di parlare il Consigliere Sandri;
ne ha facoltà.
SANDRI - (N.S.):
Ringrazio l'Assessore per la risposta,
che mi sembra abbastanza esauriente. Volevo solo sottolineare due
aspetti: il primo è che più volte, in questo Consiglio, da parte di
varie forze politiche, è stato fatto presente il carico di lavoro
nonchè i disagi, che vengono soprattutto per quanto riguarda il
problema delle tossicodipendenze, dove ci sono alcuni casi acuti
che necessitano di interventi in tempi ravvicinati e che non
possono aspettare ristrutturazioni, anche se più corrette dal punto
di vista teorico. Il secondo aspetto riguarda il territorio: esiste
una struttura territoriale per cui, quando si ha bisogno di una
consulenza psichiatrica, ci sono delle difficoltà dal punto di
vista dei riferimenti, perchè il personale è abbastanza carente e
ci sono state, anche in passato, lamentele su questo problema.
Per questi motivi, le iniziative di cui parlava l'Assessore
rivestono carattere di maggiore urgenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK