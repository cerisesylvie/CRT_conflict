Consiglio Regionale della Valle d'Aosta - Oggetto del Consiglio n. 349 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 349 del 28 gennaio 2004 - Resoconto
OGGETTO N. 349/XII - Costi complessivi del programma di
ristrutturazione della "Centrale laitière d'Aoste". (Interrogazione
con risposta scritta)
Interrogazione con risposta scritta
Premesso che:
- con delibera 10167 dell'8.11.1991 la Giunta regionale
recepiva il programma di risanamento della Centrale Laitière
d'Aoste S.p.A. che prevedeva il completamento del fabbricato di
Gressan e l'avvio di corsi di formazione professionale ai fini
della ripresa produttiva;
- a tale fine si provvedeva (a spese della regione) alla
riqualificazione del personale e al completamento dell'impianto già
dal febbraio 1998;
- già solo per il completamento strutturale di tale impianto
(senza tener conto degli oneri per l'acquisizione del terreno)
risulterebbero essere stati deliberati interventi per oltre sei
miliardi e ottocento milioni di vecchie Lire (come emergerebbe
dalla deliberazione G. R. n° 2368 del 6.07.1998 recante
l'approvazione di una perizia suppletiva di variante); a cui si
devono aggiungere i costi per la progettazione e la direzione
lavori;
preso atto che:
- successivamente, sono stati sottoscritti fra il 1994 e il
2000 dalla Giunta regionale capitali azionari della Centrale
Laitière d'Aoste S.p.A. per complessivi circa 16 miliardi e mezzo
di vecchie lire;
- nonostante gli affermati sforzi (anche economici) profusi,
la Giunta regionale, con delibera del 13 aprile 2001, non ritenendo
sufficienti i progressi produttivi e di redditività nel frattempo
ottenuti dalla Centrale, di cui pure ribadiva "l'importante
funzione svolta dalla Centrale sia per la raccolta del latte dai
produttori che per la commercializzazione di latte fresco a favore
della comunità", riteneva di dover ricercare sul mercato un partner
industriale per la privatizzazione della Centrale Laitière
individuandolo nella società Abit Cooperativa Produttori Latte
S.c.r.l. con sede in Grugliasco considerata realtà produttiva con
solidità finanziaria e consolidate quote di mercato e ciò sulla
base di non meglio note analisi "del profilo societario, della
serietà di intenti dimostrata e delle linee strategiche e operative
proposte";
atteso che:
- con la stessa delibera si riteneva di trasferire la
partecipazione regionale nella Centrale pari al 59,73% dell'intero
capitale sociale alla Finaosta S.p.A. al valore nominale di Lire
4.451.384.212 attingendone i fondi dalla Gestione Speciale di cui
all'articolo 9 L.R. 16/82 e dando al contempo mandato alla Finaosta
di acquisire "la parte residua del capitale sociale" al suo valore
nominale e di cedere l'intero pacchetto societario così ottenuto
all'Abit per il complessivo prezzo di Lire 3.100.000.000;
- perciò il costo dell'operazione si presentava già di per
oneroso per la Finaosta, prevedendosi l'esborso di oltre 3 miliardi
per il solo acquisto del capitale residuo e di quasi 4 miliardi e
mezzo per l'acquisizione della partecipazione regionale (e quindi
complessivamente oltre 7 miliardi e mezzo di vecchie lire) a fronte
di un prezzo di soli 3 miliardi e cento milioni;
- di tale prezzo (già di per sé bassissimo) veniva anche
prevista quale ulteriore agevolazione una corresponsione rateale:
Lire 500.000.000 in acconto ed il resto in 9 rate semestrali;
nonché si svelava che la centrale veniva in realtà svenduta ad un
prezzo poco più alto di un terzo del complessivo valore nominale
dell'intero pacchetto societario;
rilevato ancora che:
- l'Abit, acquistato il pacchetto societario della Centrale,
ha usufruito fino ad oggi del fabbricato di Gressan costruito dalla
Regione con ingente sforzo economico e di proprietà regionale,
senza previsione di alcun canone o altro corrispettivo;
appreso ora che:
- l'Abit, a dispetto delle accurate analisi societarie
asseritamente condotte dalla Giunta regionale risulterebbe in crisi
ed anzi ormai prossima al fallimento;
- l'Abit, ancora, in spregio alle intese, risulterebbe aver
acquistato ed utilizzato nell'impianto di Gressan latte proveniente
da altre località non valligiane, e precisamente dalla Francia e
dal Sud Italia, con grave danno per l'economia valdostana;
tenuto conto, infine, che:
- la cessione all'Abit della centrale Laitière era stata
presentata invece quale soluzione atta a ottenere nel lungo periodo
l'ottimizzazione della produzione e dei ricavi e fonte perciò di
beneficio per la comunità;
tutto ciò premesso i sottoscritti Consiglieri
regionali
Interrogano
il Presidente della Regione e/o Assessori competenti, per
sapere:
1) a quanto ammonta l'esborso complessivo sostenuto dalla
Regione e da Finaosta per la realizzazione dello stabilimento di
Gressan precisando anche il costo per l'ammodernamento del
fabbricato, l'acquisizione dei terreni, la progettazione ed i
collaudi del complesso;
2) sulla base di quali valutazioni finanziarie, economiche o
quant'altro (che non emergono in alcun modo dalla citata
deliberazione) venne decisa dalla Giunta regionale la cessione
dell'intero pacchetto all'Abit per un prezzo complessivo pari al
40% circa del valore nominale delle quote sociali;
3) se vi erano alternativi concorrenti all'acquisto della
Centrale rispetto all'Abit e sulla base di quali criteri
quest'ultima sia stata preferita;
4) perché e sulla scorta di quali valutazioni si sia deciso
il prezzo di cessione all'Abit (Lire 3.100.000.000) prima ancora di
acquisire le residue quote societarie e di conoscere perciò
l'esatto costo dell'operazione di acquisizione.
F.to: Stacchetti - Viérin Marco - Comé - Lanièce - Lavoyer -
La Torre - Salzone
Président - La réponse a été fournie par lettre n° 775 du 27
janvier 2004 .
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK