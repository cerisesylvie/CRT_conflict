Consiglio Regionale della Valle d'Aosta - Oggetto del Consiglio n. 2491 del 6 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula
Oggetto del Consiglio n. 2491 del 6 marzo 2002 - Resoconto
OGGETTO N. 2491/XI Impegni nel Piano socio-sanitario
1997-1999 per l’assistenza ai malati di mente.
(Interpellanza)
Interpellanza Preso atto delle indicazioni presenti nei Piani
socio-sanitari 1997-1999 e 2002-2004 per quanto riguarda la cura e
l’assistenza degli ammalati psichici;
Visto il documento predisposto dalla DI.A.PSI (Difesa ammalati
Psichici-ONLUS) del Piemonte, assunto e fatto conoscere dalla
DI.A.PSI della Valle d’Aosta;
Viste le osservazioni che sulla situazione degli ammalati
psichici e delle loro famiglie sono state fatte da rappresentanti
della DI.A.PSI Valle d’Aosta nel corso
dell’audizione in quinta commissione consiliare, in
cui sono state sottolineate alcune esigenze prioritarie per la
nostra regione e precisamente:
- la attivazione di strutture di accoglienza;
- l’estensione a tutto il territorio regionale
del servizio infermieristico all’ammalato e del
servizio di sostegno alla famiglia, attivati per ora solo per la
città di Aosta;
- la revisione delle modalità di utilizzo della legge regionale
22/93 per offrire un sostegno economico alle famiglie;
- l’aggiornamento e la formazione degli operatori
sociali sulle tematiche della psichiatria
- l’adozione di modalità facilitanti
l’inserimento lavorativo;
i sottoscritti Consiglieri regionali
Interpellano
l’Assessore competente per sapere:
1) quali sono, relativamente agli ammalati psichici, gli impegni
del Piano sociosanitario 1997-1999 che sono stati realizzati; di
quali si è avviato l’iter di attuazione e quali
rimangono ancora inadempiuti;
2) se, come, e in quali tempi, si intende rispondere alle
esigenze evidenziate dalle famiglie di ammalati psichici.
F.to: Squarzino Secondina - Beneforti
Presidente
La parola alla Consigliera Squarzino
Secondina.
Squarzino (PVA-cU)
Il tema dell’assistenza
e cura degli ammalati psichici è sempre difficile da affrontare,
sia per il carico di sofferenza che ogni caso esprime, sia per la
difficoltà di individuare e far emergere gli ammalati latenti: si
tratta di ammalati che non osano o non vogliono manifestarsi, o che
non vogliono accettare neanche personalmente il loro stato di
disagio; sia, infine, per la difficoltà oggettiva di individuare
strumenti flessibili capaci di dare una risposta alle esigenze
differenziate che ogni persona, e il relativo nucleo familiare,
esprimono.
Recentemente l’associazione che raggruppa le
famiglie di ammalati psichici, la DI.A.PSI, ha iniziato anche nella
nostra regione la sua attività, ed ha iniziato a portare
all’attenzione della popolazione e delle autorità
competenti il problema nel suo complesso. Teniamo conto che si sta
parlando di "malattia psichica", non di handicap o cose di questo
genere; si parla di schizofrenia, di depressione grave, di disturbi
dell’umore, di gravi disturbi della personalità, di
psicosi, cioè di casi molto gravi che non possono essere affrontati
superficialmente o messi nell’angolo, relegati come
cose non importanti, e non considerati delle priorità da prendere
in considerazione.
Eravamo già intervenuti su tale questione precedentemente con
altra iniziativa, e recentemente c’è stata
un'audizione in sede di commissione consiliare, in seguito ad una
richiesta fatta dall'Associazione DI.A.PSI. Si trattava di una
richiesta della DI.A.PSI, rivolta alla commissione e a tutti i
Capigruppo e alle forze politiche per far conoscere al maggior
numero di soggetti possibile le questioni che le interessano.
Nel corso dell’audizione in V Commissione, i
rappresentanti dell’Associazione DI.A.PSI hanno
illustrato la situazione in cui si trovano gli ammalati psichici in
Valle, hanno esposto le loro esigenze ed hanno fornito anche alcuni
dati che, sicuramente, l’Assessore conosce. E
certamente l’Assessore ha presente la complessità
della questione.
Riteniamo sia utile portare anche in Consiglio tale questione,
perché è un modo per aiutare ciascuno di noi a farci carico del
problema, ciascuno per la sua parte, in modo che le eventuali
risposte che vengono date sul territorio a questo problema, le
eventuali analisi che vengono fatte, anche queste, diventino
patrimonio collettivo. Cosa chiedono, e in questo senso sono un po'
la portavoce delle esigenze espresse dall'Associazione DI.A.PSI,
innanzitutto cosa chiedono i rappresentanti della DI.A.PSI?
Chiedono che sia data attuazione a tutta quella serie di interventi
che erano previsti già nel Piano socio-sanitario 1997-1999, che,
essendo stato prorogato fino al 2001, da triennale è diventato
piano quinquennale.
Chiedono che sia data attuazione a tutti gli strumenti che il
piano prevede e li elenco brevissimamente, per ricordarli: un
servizio psichiatrico di diagnosi e cura, un day hospital, un
centro di salute mentale, un centro diurno, una struttura
riabilitativa, l'hospice presso la sede
dell’ex-Maternità, una residenza sanitaria
assistenziale, anche questa presso la sede
dell’ex-Maternità, tre centri di salute mentale di
minori dimensioni, due comunità protette collocate sul territorio,
oltre alla integrazione fra le varie tipologie di servizi.
Rispetto a tutta questa serie di strumenti che il piano prevede,
quello che appare come prioritario in seguito alle richieste della
DI.A.PSI, riguarda l’attivazione di strutture di
accoglienza. Sono stati presentati, tra l'altro, casi di persone
senza fissa dimora, senza famiglia, che il buon cuore di qualcuno
ha accolto nella propria casa, ma credo che il Servizio sanitario
debba provvedere a questi soggetti.
Una seconda esigenza importante è che sia attivato un centro
diurno per le comunità protette. Come ulteriori suggerimenti e
ulteriori richieste, che non erano presenti nel piano del 1997,
l’associazione chiede poi che alcuni servizi che
sono stati attivati nella città di Aosta e circondario siano estesi
a tutta la Valle. In particolare due tipi di servizio: il servizio
infermieristico per il malato, perché questo consentirebbe la
somministrazione diretta di medicine, quindi un controllo rispetto
al malato, cosa che la famiglia non può fare perché molte volte la
sua azione non è accettata dal malato; il servizio di sostegno alla
famiglia, perché il problema degli ammalati psichici diventa anche
un problema per la famiglia.
Non per niente l’associazione DI.A.PSI è
l’associazione dei familiari dei malati, anche
perché questi ammalati non hanno le possibilità di esprimere le
proprie esigenze e i propri bisogni. Insieme alla richiesta di
attivazione urgente di strutture di accoglienza e di un centro
diurno, la DI.A.PSI chiede, ripeto, che siano estesi a tutto il
territorio regionale il servizio infermieristico per il malato e il
sostegno alle famiglie. Inoltre, viene chiesto che si prevedano
specifiche formazioni o informazioni su questa speciale tipologia
di ammalati per tutti gli operatori sociali, perché, ad esempio,
l’assistente sociale non è in grado di conoscere in
particolare questo tipo di malattia, di utente: gli psicologi
stessi non sono tutti attrezzati a seguire questa tipologia di
ammalati.
Un’altra questione che è stata sollecitata e
sottolineata come urgente, di cui non si parla molto e di cui non
si vede traccia nei vari piani, è la questione
dell’inserimento lavorativo per questi particolari
tipi di ammalati. Si potrebbe pensare a forme sperimentali di
inserimento lavorativo, dato che effettivamente queste persone,
proprio per la labilità della loro personalità e anche per il fatto
che in genere si tratta di persone molto intelligenti, che hanno un
grande senso del proprio "io", non sempre accettano le difficoltà
che in un ambiente normale di lavoro si incontrano, per cui sarebbe
opportuno pensare a qualche iniziativa specifica rispetto a questo
settore.
Ho fatto un po' il quadro della situazione così come è emersa
dalle audizioni in commissione. Ci sembra importante che
l’Assessore faccia il punto circa gli impegni del
Piano socio-sanitario 1997-1999 e che esprima i propri intendimenti
rispetto alle richieste evidenziate dalle famiglie, richieste che
abbiamo riportato nella premessa dell'interpellanza.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Condivido l’approccio che la
Consigliera Squarzino ha dato ad un problema, che giustamente
definisce "complesso", e in quanto complesso, difficile da
risolvere.
Andando per ordine, nelle premesse dell'interpellanza è citato
un documento della DI.A.PSI, associazione che si occupa della
difesa degli ammalati psichici, di cui si è costituita ed è attiva
una sezione valdostana. Corre l’obbligo di ricordare
che in seno al Dipartimento di salute mentale, prima ancora che
l’associazione venisse costituita, era stato
espresso l’auspicio che in Valle
d’Aosta si costituisse un'associazione dei familiari
dei pazienti psichiatrici, al fine di completare
all’interno del Dipartimento di salute mentale, come
indicato dal "Progetto obiettivo nazionale per la salute mentale",
la rappresentanza di tutti i soggetti aventi ruolo rispetto alla
problematica. Non appena la DI.A.PSI si è costituita, circa un anno
fa, vennero posti in essere contatti e incontri, volti non solo a
supportare la presentazione pubblica, ma ad inserire immediatamente
l’associazione nel dipartimento.
L’assemblea di tutti i membri del Dipartimento di
salute mentale è convocata almeno una volta
all’anno, mentre mensilmente si riunisce il
Consiglio, organo ristretto, ai cui lavori possono richiedere di
partecipare o essere espressamente invitati quanti sono
direttamente coinvolti nelle singole specifiche discussioni.
Proprio nelle scorse settimane il Consiglio del Dipartimento di
salute mentale ha incontrato la DI.A.PSI per ascoltare le
valutazioni in merito ai problemi e alla qualità dei rapporti
instaurati con i servizi pubblici, nell’intento di
migliorare la collaborazione impostata su criteri di
reciprocità.
Nella riunione del Consiglio del Dipartimento di salute mentale,
a cui la DI.A.PSI partecipò in data 22 gennaio scorso, sono stati
affrontati serenamente e in modo costruttivo i problemi alla cui
soluzione tengono tutti, talora con visioni diverse, ma pur sempre
in un'ottica di rispetto e di considerazione reciproca e con gli
stessi obiettivi: fornire servizi di qualità.
Nel corso della riunione sono state affrontate tematiche sia
gestionali sia strutturali. Non sempre, ad esempio, i familiari di
persone con problemi psichiatrici sembrano essere soddisfatte
dell’intervento terapeutico posto in essere da parte
delle strutture, dei servizi, dei medici. I familiari degli utenti
psichiatrici si aspettano, talvolta, ciò che
l’intervento medico terapeutico non può assicurare,
o non può farlo così come i familiari dell’utente
desidererebbero.
Questo però non può essere ascritto a critiche delle strutture,
dei servizi e dei medici, ma alla drammatica complessità delle
problematiche e al fatto che la prima preoccupazione è e deve
essere per tutti l’utente.
Ai familiari degli utenti delle strutture psichiatriche pare
anche che i medici non forniscano sempre tutte le indicazioni e le
informazioni che vorrebbero avere, ed è faticoso spiegare che anche
il paziente psichiatrico, se non è interdetto giuridicamente, ha
diritto alla privacy e alla tutela della privacy, per cui ai
familiari possono essere fornite solo le informazioni che il
paziente è d’accordo siano fornite. La riunione
comunque è valsa non solo a chiarire queste ed altre situazioni, ma
anche a prendere atto della necessità di perfezionare comunque il
rapporto fra i medici delle strutture e dei servizi psichiatrici, e
i familiari dei pazienti psichiatrici, individuando inoltre altre
problematiche, alla cui soluzione la DI.A.PSI sarà chiamata a
concorrere.
Esistono servizi e prestazioni territoriali offerti piuttosto
diffusamente, il sostegno psicologico alle famiglie, ad esempio,
non è trascurato; ma non è possibile ipotizzarne in senso
unilaterale una modificazione. Il Dipartimento salute mentale ha
attivato protocolli di collaborazione per coinvolgere strettamente
i medici di assistenza primaria, gli infermieri, gli psicologi in
un lavoro che diventa di rete, per moltiplicare le occasioni e gli
strumenti di prevenzione, di assistenza e di sostegno fornito ai
pazienti e ai familiari: in questo ambito si tenta di fare della
formazione per le altre figure professionali, ma la scommessa è
lavorare in rete.
Ha poi perfezionato meccanismi per i T.S.O. (trattamenti
sanitari obbligatori), che non poca importanza hanno
nell’affrontare la casistica più complessa:
normativa che è in fase di ridiscussione a livello parlamentare,
normativa molto complessa su cui il dibattito politico ideologico è
nuovamente aperto. Poiché esistono invece carenze reali, è su
queste che bisogna concentrarsi. Bisogna allora giustamente tornare
al Piano socio-sanitario, che ha recepito in materia quanto
indicato dal Dipartimento di salute mentale, individuando delle
priorità rispetto a ciò che complessivamente sarebbe necessario
fare, considerando inoltre che è indispensabile fare i conti anche
con le risorse economiche e soprattutto umane disponibili
(fisioterapisti, riabilitatori, psicoterapeuti, infermieri).
Nell'interpellanza viene auspicata la revisione delle modalità
di utilizzo della legge regionale n. 22/1993, ma in proposito va
detto che ciò è già stato fatto in adesione a una richiesta
sollecitata dalle famiglie.
La legge funziona come deve funzionare rivolgendosi non solo
all'utenza psichiatrica, ma a tutta l’area del
disagio e della marginalità, condizionando
l’intervento di sostegno pubblico a un rapporto
economico dell'utenza e dei familiari, valutato sulla base di
criteri quali il reddito; né è possibile aspettarsi che attraverso
detta legge, possano essere finanziati progetti che non siano
realmente alternativi rispetto alle prestazioni normalmente fornite
dai servizi.
È opportuno perfezionare il sostegno della rete alle famiglie,
perché non si propende verso scelte che ghettizzino
l’utente psichiatrico, indirizzandolo in strutture
che ripropongano la logica manicomiale, ma assicurando invece
quanto più possibile la permanenza del paziente stesso, come del
resto avviene per gli anziani ospitati nelle microcomunità, nel suo
territorio e vicino alla famiglia, ritenendo che ciò contribuisce
se non ad una totale guarigione, spesso impensabile e
irraggiungibile, a rendere la sua vita comunque migliore.
Nelle premesse dell'interpellanza è sollevato anche il problema
delle difficoltà, che si incontrano per assicurare agli utenti con
problematiche psichiatriche alcune facilitazioni
nell’inserimento lavorativo. Va detto che il
problema esiste, ma esiste purtroppo anche per i tossicodipendenti
e per gli alcoldipendenti, esiste per tutta quella fascia di
popolazione che, essendo in situazione di disagio, trova difficoltà
ad inserirsi o a reinserirsi in un mercato del lavoro che è chiuso
e ostico anche verso le persone in situazione, per così dire, di
normalità.
Va tuttavia ricordato che in passato è stato realizzato, di
concerto con l’Agenzia del lavoro, il "Progetto
Horizon", finanziato dal Fondo sociale europeo e attuato in diversi
stati europei, assumendo in Valle d’Aosta la
denominazione "Cooperativamente", al termine del quale sono stati
possibili alcuni inserimenti lavorativi. Recentemente è stato
inoltre approvato il "Progetto Copernico", che sarà finanziato dal
Fondo sociale europeo, e che prevede la collaborazione
dell’Assessorato regionale alla sanità, del
Dipartimento salute mentale e del Consorzio Trait
d’union.
Sulla base di una ricerca sul territorio e dopo un processo di
formazione specifica, si tenterà di dare una prima positiva
risposta al problema del reinserimento lavorativo delle persone con
problematiche psichiatriche, di concerto con
l’Agenzia del lavoro. Ultimamente, è stato inoltre
deciso di ampliare la gamma dei soggetti inseribili nella
Fondazione agricola Ollignan con attenzioni particolari per alcuni,
pochi, soggetti che hanno una patologia psichica psichiatrica.
Per quanto concerne i due quesiti dell'interpellanza, preciso,
rispetto al Piano socio-sanitario 1997-1999, che questo indicava
degli obiettivi e degli strumenti e, fra questi, le strutture
attraverso i quali il raggiungimento di quegli obiettivi sarebbe
stato possibile.
Si ricordi anche che in sede di risposta ad una precedente
interpellanza ebbi modo di esplicitare un interrogativo, mi
chiedevo in tutta onestà: "Ci riusciremo?", evidenziando che i
propositi del piano richiedevano tempi lunghi e che non avremmo
potuto trarre un bilancio prima dell’aprile 2003,
tanto per indicare una data appena credibile.
La necessità dei tempi lunghi non è legata solo alle complessità
delle procedure burocratiche, ma a un sistema di regole nel settore
molto specifico. Non si dimentichi che il Piano socio-sanitario
1997-1999 venne approvato prima che venisse costituito il
Dipartimento di salute mentale, e prima che alcune decisioni
politiche nazionali modificassero il contesto nel quale certe
scelte e l'individuazione di certe strutture erano state
indicate.
In alcune regioni l'introduzione dei meccanismi
dell’accreditamento ha fatto sì che
nell’intertempo trascorso fra
l’approvazione della realizzazione di una struttura
pubblica indispensabile e la sua realizzazione siano mutate le
regole, e ora queste strutture non risultano più rispondenti, sono
inadeguate e non possono essere utilizzate.
In Valle d’Aosta la costituzione del Dipartimento
di salute mentale, la sua partecipazione a progetti nazionali come
il "Progetto Progress", teso ad individuare nuove tipologie di
strutture destinate a meglio organizzare i servizi forniti
all'utenza - progetto su cui personalmente credo molto, perché il
tentare di definire nuove tipologie di strutture destinate ad
organizzare meglio i servizi è la vera scommessa, rispetto alla
logica manicomiale, ma che va al di là della logica della
comunità-alloggio o di strutture simili -, e l'individuazione di un
mutamento prodottosi nella tipologia dell'utenza - questo è un dato
incontestabile, in quanto è cambiata l’utenza dai
tempi degli ex manicomi - ha portato a modificare la tipologia di
alcune strutture indicate nel piano.
Così come venivano ristrutturati, da un punto di vista edilizio,
gli ambienti dell’ex-Maternità, e potevano meglio
operare i servizi già esistenti come il servizio psichiatrico di
diagnosi e cura, il day hospital psichiatrico, i cui lavori si
ritiene che vengano ultimati finalmente entro fine giugno, essendo
già utilizzata metà del reparto nuovo; sta per essere dato un
incarico per la progettazione esecutiva del centro di salute
mentale e del centro diurno, che verranno collocati nella
ex-Maternità.
Il piano 1997-1999 prevedeva l’attivazione di tre
centri di salute mentale di minori dimensioni e due comunità
protette, suddivise sul territorio fra Aosta Pont-Suaz, Donnas
presso il Poliambulatorio e alta Valle, da attuare nel secondo
triennio.
Allo stato attuale si deve osservare che mentre la struttura di
Pont-Suaz è operante, anche se dovremmo trovare ipotesi logistiche
diverse - e su questo ci stiamo attivando - i lavori di ampliamento
del Poliambulatorio di Donnas sono in corso e, anche se la
progettazione e la fase dell’appalto hanno
accumulato dei ritardi, proseguono secondo la tempistica definita
dalla programmazione.
Si prevede che il Poliambulatorio di Donnas possa essere
terminato entro il 2003. Per quanto riguarda la struttura da
attuare in alta Valle, mentre il piano indicava che questa sarebbe
stata realizzata solo nel secondo triennio, vi è un ripensamento in
funzione sia del numero dei possibili utenti, sia della tipologia
degli stessi.
Rispondendo alla seconda domanda, l’obiettivo è
quello di diminuire la ospedalizzazione e la cronicità. Per quanto
concerne la fornitura di prestazioni territoriali, sia
ambulatoriali che domiciliari, il dipartimento ha apportato una
modificazione strutturale delle attività dell'Unità budgetaria di
Psichiatria; alcuni medici prestano la loro attività esclusivamente
nel reparto Diagnosi e cura e svolgono attività ambulatoriale in
Aosta; altri medici svolgono, oltre ad attività ambulatoriali e
domiciliari in Aosta, attività anche a livello territoriale con la
copertura più ampia per ognuno dei quattro distretti. È previsto un
potenziamento per i distretti uno e tre e l’apertura
di un nuovo polo a Nus.
All’interno di ognuno dei quattro distretti, vi
sarà la presenza di più psichiatri con la possibilità di
interscambio, mentre è previsto per i consultori di Aosta un
referente psichiatra per le nuove situazioni problematiche urgenti.
Su questo sono intervenuto personalmente, perché non è ipotizzabile
che, a fronte di questioni urgenti, non sia reperibile non solo il
sabato e la domenica, ma soprattutto nei week-end, nessun medico
psichiatra, e che nessuno riesca a prendersi in carico i soggetti,
come è successo troppo spesso.
È per supplire a queste necessità che è in corso un ampliamento
della copertura di guardia attiva nel reparto di Diagnosi e cura,
di modo che il medico sia referente dell'urgenza e possa
relazionarsi immediatamente con le altre figure professionali sul
territorio, mentre oggi così non è. Oggi ci si limita ad una
ospedalizzazione senza presa in carico oggettiva del problema del
soggetto né del problema della famiglia. A tal proposito vi
illustro alcuni dati di carattere generale.
Nel 2001 presso il servizio di Diagnosi e cura sono stati
effettuati 300 ricoveri: nel numero sono inclusi i ricoveri
ripetuti, e cioè più ricoveri relativi alle stesse persone, con un
numero di giornate di degenza complessive di 3721. Relativamente a
questo dato c’è da evidenziare che rispetto
all’anno precedente, mentre il numero dei ricoveri è
rimasto uguale, è diminuito il numero delle giornate di ricovero e
i ricoveri sono riferiti a situazioni più gravi e complesse.
Gli utenti dei day hospital sono stati circa 103, pari a 1358
giornate di degenza. Tra visite ambulatoriali, colloqui,
psicoterapie, consulenze, fototerapie, test psicologici, prelievi,
alcometrie, eccetera, il servizio di Diagnosi e cura ha effettuato
ben 17.116 interventi, di cui 14.000 ad Aosta e 3.000 sul
territorio. Rispetto all’anno precedente
l’attività ambulatoriale è aumentata del 40
percento, un dato estremamente significativo, a cui contribuisce
anche l’aumento complessivo delle prestazioni
fornite sul territorio. Pertanto, in sintesi, se
l’obiettivo principale è quello di diminuire la
ospedalizzazione e la cronicità, e aumentare gli interventi sul
territorio, devo dire, in tutta franchezza, con tutti i punti
interrogativi che ho citato, che stiamo andando verso questa
logica, con un aumento significativo delle prestazioni sul
territorio.
Concludo riprendendo alcune proposte della Consigliera, che fa
proprie quelle della DI.A.PSI. Estensione del servizio
infermieristico a domicilio su tutto il territorio: ho avuto modo
di incontrarmi recentemente con la DI.A.PSI e ho spiegato loro che
è impensabile, non solo oggi, ma anche in futuro, ipotizzare che i
servizi specialistici di secondo livello, quali sono quelli della
psichiatria, o degli specialisti in genere, possano entrare a
domicilio di tutti i pazienti valdostani, perché lo specialista di
secondo livello deve fare un lavoro di filtro e affidare poi la sua
professionalità, delegandola ai medici operanti sul territorio, in
primis ai medici di base e alle strutture professionali ivi
operanti.
In questo contesto è impensabile ipotizzare che un servizio
infermieristico specifico per il Dipartimento di salute mentale
venga istituito sul territorio, perché deve essere utilizzato il
servizio infermieristico globale dell’assistenza
domiciliare e dell’assistenza domiciliare integrata
solo ed esclusivamente per i casi di necessità del servizio
infermieristico, mentre, ancora oggi, troppe volte, si confonde il
servizio infermieristico in quanto tale con il servizio di
assistenza alla persona, che deve essere fornito da altri servizi.
Questo concetto mi pare sia stato recepito, perché questa è la
logica su cui si stanno muovendo tutti i servizi sanitari
regionali?
(interruzione della Consigliera Squarzino Secondina, fuori
microfono)
? ieri, con il Presidente dell'associazione.
Servizio di sostegno alla famiglia: la modifica della legge
regionale n. 22 è stata fatta per andare incontro a queste
situazioni, e alcune sono già state esaudite a seconda della
dichiarazione dei redditi e degli aspetti oggettivi di
ammissibilità o meno della domanda. Sull’inserimento
lavorativo ci stiamo muovendo con forza, come ho detto; di certo
non posso aspettarmi risultati concreti in questo contesto
generale, in cui difficilmente riescono ad inserirsi persone
cosiddette "normodotate".
Il problema comunque c’è, le procedure sono state
avviate sia a livello di struttura, sia a livello di
riorganizzazione del servizio, che in questi anni ha subito delle
modificazioni complesse. I risultati non sono, in questo campo,
oggettivamente misurabili come lo sono in altri: non è sufficiente
il numero delle visite ambulatoriali o delle presenze sul
territorio dei medici per poter avere dei riscontri oggettivi,
perché l’enorme problema è quello di gestire questi
soggetti, è quello di convincere alcuni pazienti psichiatrici a
recarsi a prendere la terapia normalmente nella sede ambulatoriale
quando non ritengono di doverla prendere. L’enorme
problema è quello di dover sempre più intervenire sui casi urgenti.
Ritengo che i disegni di legge che sono
all’attenzione del Parlamento, debbano affrontare
tutte queste problematiche, perché la soluzione "sic et
simpliciter" di chiudere i manicomi, ha messo in grosse difficoltà
i servizi territoriali regionali, difficoltà che sono assolutamente
palesi.
Presidente
La parola alla Consigliera Squarzino
Secondina.
Squarzino (PVA-cU)
Ho ascoltato con attenzione la lunga
relazione che l’Assessore ha fatto e credo che uno
degli obiettivi, che era quello di rendere più pubblico
l’insieme delle questioni, sia stato realizzato.
Rispetto alle singole osservazioni fatte, non ho messo in dubbio
anche nella mia presentazione che c’è la volontà
politica di affrontare tale questione; purtroppo, i risultati,
rispetto a tutte le azioni che si stanno facendo, sono minimi. Lei
mi dice che i risultati non sono misurabili in questo settore, può
anche darsi; ma sono mediamente le famiglie, che hanno il carico
affettivo di questi utenti, che possono misurare il grado di
soddisfacimento, la qualità di vita loro e del loro congiunto.
Credo quindi che il soddisfacimento e i risultati vadano
misurati sul miglioramento della qualità di vita
dell’utente e dei familiari. Rispetto a questo,
dalla sua esposizione emerge come esistano delle criticità su cui
occorre cominciare a lavorare subito, e come si debba accettare che
ci sia questa criticità e non nasconderla. Lei ha detto che nei
servizi già avviene il sostegno psicologico alle famiglie, e che si
sta avviando il lavoro di rete. Di fatto, questo sostegno
psicologico alle famiglie, non è ritenuto idoneo dalle famiglie,
altrimenti non avrebbero sollecitato una qualità di tipo diverso di
sostegno psicologico che viene dato nell’ambito del
territorio di Aosta.
Ripeto, non metto in dubbio che il programma, che le attività
che vengono poste in essere, abbiano questa finalità; però la
finalità del sostegno psicologico alle famiglie non è raggiunta,
altrimenti le famiglie non avrebbero detto che gradirebbero un tipo
di sostegno diverso. Sono i dati che parlano.
C’è la volontà politica, ma i risultati sono
misurabili non tanto nell’affermazione di tutte le
cose che vengono messe in atto - e che non metto in dubbio - ma nel
fatto che queste cose messe in atto raggiungano dei risultati. E
rispetto, ripeto, al sostegno psicologico della famiglia, non
c’è un risultato. Se si continua per quanto riguarda
il sostegno psicologico, a mantenere lo stesso trend di servizio,
non va bene; qui bisogna intervenire, qui bisogna attivare un
servizio tipo quello che è stato attivato dal Comune di Aosta. Se
questo è un servizio che sperimentalmente funziona di più, perché
non prendere questo come modello e ripensare al sostegno
psicologico complessivo alla luce di questo modello? Se uno
continua ad affermare:
"noi facciamo sostegno psicologico e
questo va bene"
, è chiaro che non si mette neanche nella
prospettiva di verificare il senso del proprio servizio!
Condivido il fatto che si tratta di diminuire la cronicità e che
bisogna attivare servizi sul territorio: l’esempio
di prima mi sembra calzante; allora, dare servizi sul territorio è
giusto, ma devono essere servizi che rispondono a delle esigenze
reali. Non ci si deve limitare solo a dire:
"abbiamo fatto i
servizi sul territorio, siamo a posto"
.
Apprezzo che l’Assessore si sia impegnato
personalmente a chiedere che l’USL attivi nei
consultori uno psichiatra, una guardia medica, una copertura per
l’emergenza. E qui apro una parentesi. Questo vuol
dire che anche in altre situazioni lei non potrà più dire:
"non
è colpa mia, è l’USL che prende le decisioni"
.
Quando lei vuole, quando lei ha individuato un obiettivo ben
preciso, chiede, pretende, ottiene; questo, per certi aspetti, è
politicamente giusto, anche se dovrebbe essere
all’interno di un piano e non dettato da un input
estemporaneo che dipende da esigenze che lei ritiene utili! Chiusa
parentesi.
Prendo atto di questo, dicevo, ma il tipo di risposta che lei mi
ha fornito rispetto al servizio infermieristico non mi soddisfa.
Lei afferma che ieri la DI.A.PSI ha ritenuto soddisfacente questa
risposta; può darsi, io non c’ero
all’incontro ieri, non conosco la proposta che lei
ha fatto, né come l’ha motivata, ma credo che non si
possa dire che un servizio infermieristico non può essere dato sul
territorio anche a questa tipologia di ammalati.
Come viene dato agli anziani, va dato anche a questi utenti e
allora si preparano - ecco perché si parlava di preparazione - gli
infermieri che lavorano sul territorio a questo specifico tipo di
servizio, altrimenti non diamo una risposta reale a questi utenti!
È vero che diminuiscono gli utenti psichiatrici nella struttura,
certo, ma se sul territorio questi non ricevono i servizi adeguati,
la qualità complessiva della vita degli utenti e delle famiglie
scade e diventa non umana in molte situazioni. E lei questo lo sa
benissimo!
Prendo atto del lavoro, degli esperimenti e dei progetti che ci
sono, ritorno come ultimo punto sulle strutture. Su questo ritengo
che non ci sia la consapevolezza dell'importanza di queste
strutture; queste non vogliono dire cronicità, ma servono ad
offrire un servizio agli ammalati perché possano condurre una vita
decorosa e protetta. Lei ha parlato di "tempi lunghi" e di "nuove
tipologie di strutture". Può anche darsi; ma se io prendo il
recente Piano socio-sanitario 2002-2004, qui sono indicati queste
strutture e sono indicate anche con degli errori palesi! Non vorrei
che le strutture che nel piano sono già indicate come presenti,
mentre non ci sono, non fossero più perseguite. Nel piano, là dove
si fa l’elenco delle strutture sanitarie e
socio-sanitarie nell’ambito della salute mentale,
viene dato come esistente nel Distretto II, che corrisponde alla
zona di Aosta e circondario, un centro diurno.
Ma questo centro non esiste; vorrei sapere dov’è
questo centro diurno, se appena prima lei mi ha detto, facendo
l’elenco dei lavori, che per il centro diurno e il
centro di salute mentale nell’ex-Maternità stanno
partendo i lavori. Di conseguenza, il piano prevede
l’esistenza di un centro diurno nel Distretto II,
che non esiste. Come pure sempre nel piano si parla di "residenze
terapeutiche riabilitative" e se ne individuano due nel Distretto
di Aosta, e invece ce n’è una sola, quella di
Pont-Suaz, e ancora con i problemi che tale struttura pone. Quindi
la questione di "dove possono vivere in situazione protetta gli
adulti, che non hanno una famiglia dietro le spalle", rimane ancora
insoluta!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK