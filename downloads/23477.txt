Consiglio Regionale della Valle d'Aosta - Oggetto del Consiglio n. 2577 del 21 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2577 del 21 marzo 2007 - Resoconto
OGGETTO N. 2577/XII - Affidamento ad una società di capitali
della gestione di beni di proprietà regionale.
(Interrogazione)
Interrogazione
Vista la legge regionale n. 10/2004 con la quale la Regione
intende affidare ad una società di capitali beni facenti parte del
patrimonio immobiliare regionale destinato ad attività produttive e
commerciali;
Ricordate le motivazioni richiamate nel corso delle audizioni
consiliari dallo stesso Assessore al Bilancio, secondo cui
occorreva affidare ad un'unica struttura il lavoro esercitato
attualmente da strutture regionali facenti capo a tre diversi
assessorati, struttura che - come ricordato nel corsi delle
audizioni in commissione - dovrà attrezzarsi per gestire questo
patrimonio immobiliare, ricorrendo ad assunzioni di
personale;
Viste le DDGG n. 3045/2006 e n. 3597/2006, con cui vengono
conferiti alla Società Vallée d'Aoste Structure S.r.l. beni
immobili destinati ad attività produttive e commerciali,
individuando di fatto questa Società come la società immobiliare
della Regione;
Preso atto della bozza di deliberazione consiliare con la
quale vengono definiti gli indirizzi strategici da indicare alla
Società immobiliare della Regione, come richiesto dalla legge
regionale di cui sopra;
Visti gli emendamenti a tale deliberazione proposti dalla
Giunta, con la quale si sottrae al Consiglio la decisione di
decidere sulla dismissione o meno di una serie di immobili;
i sottoscritti Consiglieri regionale
Interrogano
gli Assessori competenti per sapere:
1) se è stato calcolato il costo per l'Amministrazione
regionale derivante dalla gestione del suo patrimonio immobiliare:
quante persone sono a ciò dedicate, quante ore lavorative, quale il
costo complessivo per l'amministrazione;
2) se la Società immobiliare della Regione, Vallée d'Aoste
Structure, ha calcolato quanto le costerà in termini di personale,
locali e attrezzature, l'assunzione della gestione del patrimonio
immobiliare della Regione;
3) se l'attribuzione a Vallée d'Aoste Structure della
gestione del Patrimonio immobiliare della Regione sarà accompagnata
da una diminuzione di personale dell'Amministrazione regionale o
comunque da un risparmio di risorse pubbliche;
4) con quali criteri sono stati scelti i beni immobili da
dismettere subito, senza passare attraverso il vaglio dei criteri
che il Consiglio regionale dovrà darsi nel momento in cui si
pronuncerà sul Piano di dismissione.
F.to: Squarzino Secondina - Bortot
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione vengono fatte
alcune considerazioni e si pongono alcuni quesiti. Uno di questi
chiede se è stato calcolato il costo per l'Amministrazione
regionale, derivante dalla gestione del suo patrimonio immobiliare:
quante persone sono a ciò dedicate, quante ore lavorative, quale il
costo complessivo per l'Amministrazione. Questa è una domanda molto
articolata. Cercherò di rispondere, nella consapevolezza che sono
delle risposte parziali e quindi mi riservo di ulteriormente
approfondire, soprattutto per quanto attiene servizi e dipartimenti
che non sono del mio Assessorato.
La precedente gestione del patrimonio immobiliare conferito a
"Vallée d'Aoste Structure", interessava più strutture
dell'Amministrazione regionale, in considerazione della
suddivisione delle competenze. Più precisamente le strutture
coinvolte erano: direzione assistenza alle imprese, ricerca,
qualità e formazione professionale, direzione opere edili, servizio
patrimonio immobiliare, servizio contratti immobiliari e attività
economali, servizio credito assicurazione e previdenza
integrativa.
Non ho citato il dipartimento legale, che tratta le situazioni
che sono degenerate.
Oltre le strutture regionali, si segnala anche l'attività svolta
dalla società "Finaosta" su incarico dell'Amministrazione
regionale, a supporto della direzione assistenza alle imprese,
ricerche, qualità e formazione professionale.
Per quanto riguarda nello specifico, il servizio contratti
immobiliari e attività economali, l'attività di gestione ordinaria
di tale patrimonio riguardava le operazioni legate alla stipula e
alla successiva gestione delle locazioni industriali, l'impegno
lavorativo richiesto era di circa 300 ore lavorative annue, 100 ore
di personale appartenente alla categoria "D", 200 ore di personale
appartenente alla categoria "C2". Si ritengono marginali gli altri
costi ordinari, ad eccezione delle spese relative al pagamento
delle imposte di registro, che ammontavano complessivamente a circa
75.000 euro, di cui il 50% è sostenuto dal conduttore, come
previsto dalla normativa vigente.
Si sottolinea inoltre che l'imposta di registro è stata pagata,
in linea generale, per la intera durata del contratto, ossia per
anni 6. In sintesi, volendo fare un'approssimazione di larga
massima, l'imposta di registro ha determinato un costo annuo per
l'amministrazione di circa 5.800 euro.
Per quanto riguarda il costo del personale dedicato agli
immobili conferiti a "Vallée d'Aoste Structure", si può stimare che
gli immobili finora conferiti hanno assorbito il personale
dell'ufficio tecnico, dipendente dal servizio del patrimonio
immobiliare di questo Assessorato, per circa il 10% della intera
attività di istituto: circa 650-800 ore lavorative annue. Si
ricorda che l'organico attuale è di cinque "C2" e un "D".
L'attività di competenza è quindi consistita principalmente nella
gestione del patrimonio per quanto attiene alla tutela della
proprietà, alla predisposizione di pareri tecnici per lavori da
eseguire, e alla redazione di perizie tecnico valutative in caso di
locazioni, costituzione di diritti reali o vendite.
Quanto ai costi diretti, si precisa di avere unicamente
provveduto ad anticipare, per obblighi contrattuali nei confronti
del Comune, le spese per la fornitura dell'acqua potabile presso il
capannone "CIOS" di Arnad. Peraltro in questo caso esiste un
contenzioso con la società locataria, che include anche il recupero
di dette somme.
Per quanto attiene le altre strutture, non sono al momento nella
condizione di darle i dati che ha chiesto, ma sono nella condizione
di proseguire anche successivamente alla data odierna nella
richiesta e nella valutazione di quanto.
Per quanto attiene alla seconda domanda - se la società
immobiliare della Regione "Vallée d'Aoste Structure" ha calcolato
quanto le costerà in termini di personale, locali e attrezzature
l'assunzione della gestione del patrimonio immobiliare della
Regione - la società "Vallée d'Aoste Structure", a seguito dei
conferimenti immobiliari ricevuti dalla Regione, ha in primo luogo
riorganizzato dall'autunno scorso la propria struttura operativa su
cinque funzioni di base, utilizzando le proprie risorse interne:
amministrazione procedure e acquisti, sviluppo, progetti interni,
gestione tecnica immobili e gestione pépinière.
In secondo luogo, ha dato corso a una significativa
terziarizzazione di alcuni servizi - assistenza legale e consulenze
tecniche sullo stato di rispondenza alle norme degli edifici - in
modo da dover rinforzare gli organici di funzione con un primo
minimale assetto: inserimento di due persone in amministrazione e
di un geometra ispettore nella funzione gestione tecnica immobile,
di cui due provenienti da "Centro Sviluppo" in liquidazione.
Con tale assetto la società intende affrontare un primo periodo
di verifica gestionale del patrimonio conferito, per pervenire
entro la fine del corrente anno ad un assetto organico definitivo
che al momento viene previsto in ulteriori tre risorse da inserire
nelle funzioni gestione tecnica, sviluppo, progetti e ufficio
acquisti.
La forza attiva al mese di giugno 2006 era di 10 unità, la forza
attuale è di 14 unità, l'organico previsto, ma in via di verifica,
è di complessivi 17 dipendenti.
La terza domanda chiede se l'attribuzione a "Vallée d'Aoste
Structure" della gestione del patrimonio immobiliare della Regione
sarà accompagnata da una diminuzione di personale
dell'Amministrazione regionale o comunque da un risparmio di
risorse pubbliche. Per quanto riguarda questa domanda, si può
affermare che il conferimento a " Vallée d'Aoste Structure " ha
consentito di recuperare del tempo lavorativo dei dipendenti
dell'ufficio contratti immobiliari e dei dipendenti dell'ufficio
tecnico del patrimonio immobiliare. Il tempo così recuperato ha
consentito di aumentare l'efficacia della struttura per una
migliore gestione del restante patrimonio immobiliare della Regione
e far fronte all'arretrato presente. Quindi non è prevista nessuna
diminuzione, ma rispetto a questo pensiamo di migliorare un
servizio sia in termini di arretrato che in termini di qualità.
Con la quarta domanda mi si chiede quali sono stati i criteri
per dimettere, senza passare attraverso il vaglio dei criteri del
Consiglio regionale, che dovrà darsi al momento in cui si
pronuncerà sul piano di dismissioni.
Il patrimonio industriale conferito non è un patrimonio
immobiliare dismesso, ma è un patrimonio immobiliare conferito e,
come ho avuto modo di chiarire nel precedente Consiglio, questi
immobili da un lato sono usciti dalla sfera della proprietà della
Regione per entrare in quella della società "Vallée d'Aoste
Structure", ma abbiamo avuto in cambio le azioni di "Vallée d'Aoste
Structure". Rispetto a questo tema, quindi facendo un ragionamento
in senso lato, i beni industriali conferiti non sono usciti
attualmente dalla sfera pubblica, ma restano in tale ambito come
gli altri beni che abbiamo indirettamente, tipo le centrali che
sono di proprietà di "CVA", così come gli immobili già presenti in
" Vallée d'Aoste Structure " che abbiamo comprato dall'ex
"ILVA".
Da questo punto di vista non abbiamo fatto nessun tipo di
dismissione, anzi nella legge n. 10/2004 è stato introdotto il
criterio che è più o meno analogo a quello delle dismissioni dei
beni regionali, ovvero "Vallée d'Aoste Structure" potrà cedere a
privati solo se preventivamente il Consiglio regionale darà delle
indicazioni rispetto a queste dismissioni.
Tranquillizzo, quindi, la collega Squarzino in quanto la
dismissione, cioè l'uscita dalla sfera pubblica, potrà avvenire
solo previa valutazione del Consiglio regionale, così come nel
rispetto della legge n. 10/2004.
Presidente
- La parola alla Consigliera Squarzino
Secondina.
Squarzino (Arc-VA)
- Chiederò poi all'Assessore di farmi
avere questi dati analitici, che riguardano soprattutto le prime
due domande, e soprattutto chiederei un termine entro il quale
dovrebbe farci avere i dati mancanti. Non so di quanto tempo
l'Assessore ha bisogno: un mese, tre mesi, un anno... Le faccio
presente che il suo collega La Torre ha già fatto avere questi
elementi in commissione l'altro giorno. Li ha fatti pervenire in
commissione direttamente, quindi l'Assessorato al commercio può
anche non più interpellarlo, però credo che sia opportuno avere i
dati in tempi non biblici.
Fra l'altro la nostra interrogazione era agli Assessori
competenti, dando per scontato che i vari Assessorati che erano
coinvolti in questo tipo di operazione avrebbero dovuto fornire
questi dati...
(interruzione dell'Assessore Marguerettaz, fuori
microfono)
...questo solo per sottolineare che non è indifferente avere i
dati che abbiamo chiesto, e mi spiego.
Lei ci ha ricordato che "Vallée d'Aoste Structure" nel giugno
2006 aveva 10 dipendenti complessivamente, adesso ne ha già 14,
quando sarà terminato il passaggio ne avrà in tutto 17...
(nuova interruzione dell'Assessore Marguerettaz, fuori
microfono)
...più tre risorse che si occuperanno di questo problema.
Sarebbe interessante capire se le varie risorse impegnate nei
diversi assessorati della pubblica amministrazione assommavano
complessivamente a tre risorse piene, oppure a quatto, cinque o a
due, per capire se effettivamente è stato un vantaggio o uno
svantaggio portare all'esterno questo tipo di gestione di
immobili.
Non solo, credo che non sia sufficiente parlare soltanto delle
tre risorse in più, perché lei ha parlato anche di
esternalizzazione di altre competenze che svolgeva l'Ufficio legale
regionale.
Perché sottolineiamo questo aspetto? Perché qui ci troviamo
sempre di fronte ad operazioni che vengono fatte secondo alcune
finalità, per rendere più efficiente l'amministrazione, e che si
traducono poi in un aumento di personale pubblico che si occupa di
quegli aspetti, senza che l'Amministrazione regionale veda
diminuire in parte il numero dei suoi dipendenti. Lei dice che gli
uffici possono svolgere in modo più efficace il proprio lavoro, ma
queste sono parole perché allora dovrebbero esserci degli indici.
Lei, invece, non mi sa dire quante sono le persone occupate in
questi servizi: adesso mi dice che questi servizi, grazie al fatto
che non svolgono più questo lavoro, sono più efficienti, ma quali
criteri oggettivi usa per calcolare l'efficienza e per fare
valutazioni? No, non ha nessun criterio oggettivo, altrimenti ce lo
avrebbe detto. Ancora una volta le decisioni politiche vengono
prese per non si sa bene quale motivo, ma questo con un costo
complessivo dell'amministrazione.
Ancora un aspetto per l'ultima domanda. Forse non mi sono
spiegata bene oppure lei non ha capito, perché nella domanda
ponevamo il problema degli immobili che sono presentati come
emendamenti all'atto che si andrà a discutere, cioè di fatto si
affidano a "Vallée d'Aoste Structure" tutta una serie di immobili,
sulle cui dismissioni sarà il Consiglio a decidere. Attenzione,
però: esclusi quelli di un allegato. Qui abbiamo una serie di 13
immobili che appartengono alcuni addirittura al terzo lotto, quindi
alcuni addirittura al lotto che è stato attribuito solo a novembre
a "Vallée d'Aoste Structure". Ora, su questi immobili "Vallée
d'Aoste Structure" può decidere quello che vuole, senza passare
attraverso il Consiglio: questo è molto grave!
Voglio chiedere come, dove, chi ha fissato i criteri, le
motivazioni per cui questi immobili sono da sottrarre alla
decisione del Consiglio: secondo me questo è molto grave. Ci
torneremo sopra.
Si dà atto che, dalle ore 16,25, presiede il Vicepresidente
Fiou.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK