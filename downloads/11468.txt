Consiglio Regionale della Valle d'Aosta - Oggetto del Consiglio n. 2521 del 25 settembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2521 del 25 settembre 1991 - Resoconto
OGGETTO N. 2521/IX Tempi di attesa nella prenotazione di
visite oculistiche
(Interrogazione).
Errore. L'origine
riferimento non è stata trovata.
Presidente
Do lettura dell'interrogazione
presentata dal Consigliere Bajocco ed iscritta al punto 9
dell'ordine del giorno.
Interrogazione Appreso che da parte di numerosi abitanti
della Valle d'Aosta vi siano forti lamentele per il ritardo con cui
vengono assegnate le prenotazioni di visite oculistiche;
Considerato che alcuni cittadini valdostani siano ancora a
tutt'oggi in attesa di prenotazione oculistica dal mese di gennaio
1991;
Considerato altresì che non tutti gli abitanti valdostani hanno
le possibilità di ricorrere a visite oculistiche private;
il sottoscritto Consigliere regionale del PCI-PDS
interroga
l'Assessore regionale della Sanità ed Assistenza Sociale per
conoscere quale sia la ragione di questo disservizio e cosa intende
fare per risolvere il problema in questione.
Presidente
Ha chiesto la parola l'Assessore della
sanità ed assistenza sociale, Beneforti; ne ha facoltà.
Beneforti (DC)
Grazie, Presidente. La situazione
evidenziata dal Consigliere Bajocco con la sua interrogazione
sull'attività oculistica presso l'ambulatorio dell'Unità Sanitaria
Locale di Via Guido Rey corrisponde al vero ed è stata causata
dall'assenza della titolare, per malattia, dal 10 gennaio 1991 al
13 luglio 199. La stessa ha poi chiesto aspettativa non retribuita
dal 15 luglio 1991 ed è tuttora in aspettativa non
retribuita.
Per la sua sostituzione l'USL ha interpellato i dodici medici in
graduatoria nella branca oculistica, ma tutti e dodici hanno
rifiutato l'incarico proposto e quindi non è stato possibile
assegnare le previste 31 ore settimanali che sono rimaste
scoperte.
In parte, ma solo in piccola parte, si è fatto fronte alla
situazione facendo effettuare delle visite presso l'ambulatorio
divisionale di oculistica dell'Ospedale regionale, che è
funzionante dal lunedì al venerdì dalle 9,30 alle 12,30. Comunque
ciò non è sufficiente a coprire tutte le richieste pervenute, anche
se l'USL garantisce comunque il servizio per le urgenze. Inoltre,
per le visite è ancora in vigore, almeno fino al termine dell'anno,
una convenzione tra l'USL e la Casa di cura eporediese, di
Ivrea.
Numerosi sono stati gli interventi che, come Assessore, ho avuto
con l'USL per cercare di risolvere il problema. Altrettanto
numerosi sono stati gli interventi e gli inviti ai medici del
settore oculistico che operano fuori Valle.
Sono state proposte tutte le soluzioni possibili, anche perché
non si tratta di far venire da fuori un medico per poche ore, ma
per 31 ore, che potrebbero anche aumentare in relazione al numero
delle richieste che abbiamo.
Posso assicurare il Consigliere Bajocco che seguiamo
quotidianamente il problema e continueremo a darci da fare per
trovare dei medici che vengano a coprire il posto rimasto vacante,
sperando che le nostre richieste possano essere accolte al più
presto.
Per approfondire questo aspetto ed eventualmente anche altri, mi
dichiaro disponibile ad un incontro con la V Commissione, che
competente in materia di sanità.
Presidente
Ha chiesto la parola il Consigliere
Bajocco; ne ha facoltà.
Bajocco (PCI-PDS)
Se in tribuna ci fossero stati
tutti coloro che devono sottoporsi ad una visita oculistica,
sarebbero rimasti molto amareggiati.
Certo, quando uno è ammalato, non può essere in servizio. Può
anche essere vero quanto ha detto l'Assessore, cioè che sono stati
interpellati tutti i dodici medici in graduatoria e che nessuno
abbia accettato di effettuare visite per i pazienti della Valle
d'Aosta, ma dobbiamo cercare comunque di fare qualcosa.
L'Assessore si è dichiarato disponibile a discutere il problema
in Commissione ed ha promesso tutto il suo impegno, ma ai pazienti
che non possono pagare una visita specialistica interessano poco
queste parole o queste promesse di incontri.
Capisco che il problema è di difficile soluzione, ma invito
l'Assessore ad impegnarsi a fondo. Paghiamo pure quello che
occorre, ma offriamo ai nostri cittadini i servizi che loro
competono.
L'Assessore ha detto che qualcosa si sta già facendo, tant'è che
alcuni pazienti sono inviati all'Ospedale. Effettivamente sembra
che qualche paziente sia indirizzato all'Ospedale, ma ad altri
dicono semplicemente che l'oculista non c'è. Bisognerebbe stare
molto attenti a queste cose.
Non posso dichiararmi soddisfatto, perché avrei desiderato che
ai cittadini fosse data una risposta diversa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK