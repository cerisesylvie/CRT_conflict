Consiglio Regionale della Valle d'Aosta - Oggetto del Consiglio n. 861 del 6 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula
Oggetto del Consiglio n. 861 del 6 ottobre 1999 - Resoconto
OGGETTO N. 861/XI Attività dell'Osservatorio permanente sulle
problematiche riguardanti la famiglia. (Interrogazione)
Interrogazione Preso atto dell’art. 22 della
legge regionale n. 44 del 1998 che prevede
l’attribuzione all’Assessorato
regionale della Sanità e Politiche sociali delle funzioni di
Osservatorio permanente sulle problematiche riguardanti la
famiglia;
Considerati i compiti importanti di verifica, di monitoraggio
cui deve assolvere l’Osservatorio;
Constatati che almeno annualmente gli uffici competenti debbono
riferire sui risultati dell’attività
dell’osservatorio.
La sottoscritta Consigliera regionale
Interroga
l’Assessore competente per sapere:
1. quale è stata l’attività
dell’Osservatorio, svolta fino ad ora;
2. se è stata effettuata una verifica della efficacia della
legge regionale sulla famiglia e quali sono i dati riscontrati.
F.to: Squarzino Secondina
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
La legge regionale n. 44/98 è sì entrata in
vigore in data 24 giugno 1998, ma la stessa legge rinviava a una
deliberazione di Giunta regionale le modalità e i criteri di
applicazione, delibera che è stata predisposta e approvata sul
Bollettino ufficiale n. 6 del 2 febbraio 1999, pertanto da quella
data l'osservatorio può ritenersi attivo nel suo servizio verso la
popolazione valdostana evidentemente, non prima perché solo dal 3
febbraio di quest'anno si sono attivate le procedure per dare
applicazione alla legge stessa, pertanto non sono trascorsi i tempi
tecnici citati dall'interrogante, un anno almeno utile alla
diffusione dei dati relativi alle condizioni delle famiglie che,
attraverso le diverse richieste d'intervento, hanno beneficiato di
questa legge, è superfluo ricordare che ogni azione di sostegno
svolta attraverso iniziative differenziate deve avere un tempo
fisiologico per consentire alla domanda di rivelarsi in tutta la
sua complessità e all'assessorato competente di compiere, a partire
dai dati contenuti nelle domande, un'analisi sulle condizioni che
le producono.
Se il tempo necessario a riferire valutazioni stabili e complete
non è ancora trascorso, sono peraltro attive da tempo azioni volte
ad integrare il patrimonio informativo derivante dalle domande
d'intervento, ex legge n. 44, e il costituendo Osservatorio per
l'infanzia e l'adolescenza secondo una logica programmatoria
integrata che rende le politiche assistenziali sempre più vicine ai
bisogni veri della popolazione.
Per quanto riguarda il secondo punto dell'interpellanza, prendo
i dati che anche nell'interrogazione successiva vengono richiesti
dal Consigliere Lanièce: le domande pervenute alla data del 30
aprile 1999 sono 2.905 per 3.197 bambini aventi diritto; le domande
pervenute dall'1° maggio 1999 al 30 settembre 1999 sono 364 per 370
bambini aventi diritto.
A tutt'oggi sono stati liquidati 1.009 casi pari a circa il 30
percento delle domande pervenute.
Come si può notare c'è stata una domanda di prestazioni
addirittura superiore alle previsioni contenute nella relazione
della legge, questo da un lato testimonia della bontà della legge
stessa, dall'altro fa riflettere e sarà uno dei punti che
l'osservatorio, che comunque spero riesca a produrre una prima
relazione entro la fine dell'anno, dovrà valutare per permetterci
di fare le scelte conseguenti anche in virtù del fatto che, come è
noto, è entrata in vigore recentissimamente nei giorni scorsi la
legge "Turco" che ha integrato le anticipazioni della legge
regionale per cui è nostra intenzione di rivedere il quadro
complessivo di modo che ci siano delle risposte ai bisogni della
famiglia in modo univoco e soprattutto esaustivo. Questo è quanto
posso dire allo stato dell'arte.
L'Osservatorio per le politiche familiari non è ancora operante,
questo va detto con certezza anche per problemi organizzativi
interni all'assessorato legati ad assenze prolungate, ma la Giunta
regionale ha più volte ribadito e riconfermo questa volontà di
mettere in piedi questa struttura operativa.
Président
La parole à la Conseillère Squarzino
Secondina.
Squarzino (PVA-cU)
L'intento di quest'interrogazione era
duplice. Ero interessata innanzitutto ad avere alcuni dati
relativamente all'efficacia della legge regionale sulla famiglia;
rispetto a questo, prendo atto che ci sono alcuni dati, ma se ho
capito bene sono relativi in modo particolare all'articolo 13 e non
a tutti gli altri articoli, quindi prendo atto che i dati che ci
sono, sono tutti concentrati sull'articolo 13, cioè su quello che
in questo libretto che abbiamo trovato stamani al nostro posto di
lavoro è inteso come "sostegno all'educazione e alla cura dei
bambini", mentre tutti gli altri aspetti ugualmente interessanti
della legge vedo che non sono stati presi in considerazione e su
questo non ci sono ancora dei dati. L'Assessore dice che bisogna
aspettare fino a febbraio del prossimo anno.
Il primo intento - dicevo - era quello di avere dei dati, su
questo non posso essere soddisfatta perché vedo che l'attenzione è
solo su un aspetto e non su tutto l'insieme della legge come
dovrebbe essere.
Il secondo interesse riguardava l'osservatorio. Prendo atto con
rammarico che l'osservatorio permanente non è ancora operante, nel
senso che, se è vero che la delibera attuativa della legge parte
dal 2 febbraio 1999, constato con rammarico che sono passati più di
6 mesi e l'osservatorio non è ancora stato attivato. Sono
interessata ad avere dati su quest'aspetto perché, come l'Assessore
ben ricorda, abbiamo una visione diversa su cos'è un
osservatorio.
Mentre la sottoscritta, nel momento in cui si individuava un
osservatorio sulla famiglia, chiedeva delle strutture precise, dei
responsabili precisi, delle risorse precise, l'Assessore aveva
detto che non era il caso, nel senso che sono gli uffici nel loro
insieme che costituiscono l'osservatorio. A quanto mi risulta, dopo
un primo avvio di quest'Osservatorio permanente sulle politiche
familiari, il modello di osservatorio voluto dall'Assessore sembra
non funzionare: questo modello non è funzionante perché, come
l'Assessore stesso ha ricordato, non è ancora operante per motivi
organizzativi interni.
Allora pregherei l'Assessore di ripensare all'idea di utilizzare
genericamente gli uffici come osservatorio, perché se non c'è
qualcuno preposto in prima persona a raccogliere i dati, a
elaborarli, a studiarli, a trasmetterli, a pubblicarli e a metterli
insieme, credo che i funzionari, oberati come sono di lavoro, non
riescono a mettere del tempo anche per questa funzione. Inoltre
sollecito l'Assessore, almeno in questo momento, ad integrare di
risorse i suoi uffici, altrimenti quest'impegno che il Consiglio ha
preso non viene ottemperato. Non solo, ma la cosa ancora più grave
è che, se è vero che bisogna ripensare alle politiche familiari
anche alla luce delle nuove indicazioni della legge "Turco", come
possiamo ripensare il tutto se non abbiamo i dati aggiornati? E i
dati non sono solo il numero delle domande relativamente ad un solo
articolo della legge, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK