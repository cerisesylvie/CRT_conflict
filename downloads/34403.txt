Consiglio Regionale della Valle d'Aosta - Oggetto del Consiglio n. 2186 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2186 del 25 gennaio 2012 - Resoconto
OGGETTO N. 2186/XIII - Interpellanza: "Iniziative per
agevolare gli utenti nell'utilizzo dei servizi telematici adottati
dall'INPS".
Interpellanza
Considerato che, con propria determinazione datata 24 giugno
2011, l'INPS sta provvedendo a rendere progressivamente telematici,
entro il 31 luglio di quest'anno, tutti i servizi e tutte le
prestazioni erogate dall'ente previdenziale, e ciò significa che
tali servizi e prestazioni potranno essere richiesti solamente via
internet e non più presso gli sportelli delle sedi territoriali
dell'Istituto;
Preso atto che tale decisione coinvolge milioni di cittadini
e prevede richieste esclusivamente "on-line" per servizi di
primaria importanza quali le domande di disoccupazione, i ricorsi
amministrativi, gli assegni integrativi di mobilità, i trattamenti
di famiglia, il congedo parentale, l'autorizzazione ai versamenti
volontari, ammortizzatori in deroga, malattia e tutte le
prestazioni previdenziali ed assistenziali;
Sottolineati i gravi disagi che tale passaggio ha già causato
e sta continuando a causare a diverse categorie di utenti,
specialmente i più anziani e gli appartenenti alle fasce sociali
più deboli, sprovvisti sia dei mezzi sia delle capacità
tecnologiche necessarie a utilizzare i moderni mezzi di
comunicazione (computer e internet) ormai indispensabili per
inoltrare ogni tipo di richiesta all'INPS;
Considerato importante il progresso tecnologico mirante alla
semplificazione delle procedure amministrative, ma ritenuto
necessario prevedere un più ampio lasso temporale di transizione
che consenta agli utenti sopracitati di poter utilizzare
alternativamente al modello informatico il modello cartaceo,
evitando agli stessi una grave penalizzazione nell'accesso ai mezzi
con i quali richiedere prestazioni di diritto;
i sottoscritti Consiglieri regionali
Interpellano
la Giunta regionale per conoscere se intenda mettere in atto,
in collaborazione con i parlamentari della Valle d'Aosta, tutte le
azioni necessarie a sollecitare un intervento del Governo
finalizzato ad una gestione più elastica di questa fase di
transizione e all'individuazione urgente delle misure idonee a
contrastare il grave disorientamento e i disagi degli utenti messi
in crisi da una gestione esclusivamente telematica dei servizi
INPS.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Con propria determinazione datata 24 giugno 2011, l'INPS sta
provvedendo a rendere progressivamente telematici, entro il 31
luglio di quest'anno, tutti i servizi e tutte le prestazioni
erogate dall'ente previdenziale. Ciò significa che tali servizi e
prestazioni potranno essere richiesti solamente via internet e non
più presso gli sportelli delle sedi territoriali dell'istituto.
Questa decisione coinvolge milioni di cittadini e prevede richieste
esclusivamente
on-line
per i servizi di primaria importanza,
quali le domande di disoccupazione, i ricorsi amministrativi, gli
assegni integrativi di mobilità, i trattamenti di famiglia, il
congedo parentale, l'autorizzazione ai versamenti volontari, gli
ammortizzatori in deroga, malattia e tutte le prestazioni
previdenziali ed assistenziali. Il passaggio dal sistema cartaceo
al sistema via internet è stato brusco specie nel recente periodo
intercorso fra la fine del 2011 e i primi del 2012, anche nelle
sedi INPS di Aosta si sono verificati disagi e disservizi che hanno
colpito in particolare i più anziani e gli appartenenti alle fasce
più deboli, sprovvisti sia dei mezzi, sia delle capacità
tecnologiche necessarie ad utilizzare i moderni mezzi di
comunicazione (computer e internet) ormai indispensabili per
inoltrare ogni tipo di richiesta all'INPS. Abbiamo ricevuto
numerose segnalazioni e denunce di semplici utenti, ma anche di
professionisti, in particolare consulenti del lavoro, allontanati
dagli uffici territoriali e dall'INPS con la giustificazione
dell'entrata in vigore del nuovo sistema telematico. Consideriamo
importante il progresso tecnologico mirante alla semplificazione
delle procedure amministrative, ma è necessario prevedere un ampio
lasso temporale di transizione che consenta agli utenti di poter
utilizzare alternativamente al modello informatico il modello
cartaceo, evitando agli stessi una grave penalizzazione
nell'accesso ai mezzi con i quali richiedere prestazioni di
diritto. Da qui nasce questa interpellanza con la quale speriamo di
coinvolgere la Giunta regionale in un'azione di pressione a livello
nazionale, in collaborazione con i Parlamentari della Valle
d'Aosta, per sollecitare un intervento del Governo presso l'INPS,
finalizzato ad una gestione più elastica di questa fase di
transizione. Insieme possiamo spingere per ottenere con urgenza
misure idonee a contrastare il grave disorientamento e i disagi
degli utenti, messi in crisi da una gestione esclusivamente
telematica dei servizi INPS. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
L'articolo 38, comma 5, del decreto legge n. 78/2010, che ha
attivato questa procedura di informatizzazione, convertito con
modificazioni della legge n. 122/2010, ha previsto un progetto di
telematizzazione delle richieste di prestazione di servizi di vari
enti, fra qui quelli previdenziali. L'INPS ha avviato tale processo
con la determinazione del Presidente nazionale dell'INPS n. 75/2010
con la circolare n. 169/2010, applicativa della determinazione.
Questi atti hanno disposto, dal 1° gennaio 2011, un graduale
passaggio, in tutte le sedi del territorio nazionale, dalla
trasmissione cartacea delle richieste di prestazioni e servizi
all'invio telematico delle stesse in via esclusiva, prevedendo
periodi transitori durante i quali erano ammesse entrambe le
modalità di presentazione e un piano di comunicazione volto ad
informare adeguatamente i cittadini. Dopo circa un anno dalla
determinazione del Presidente nazionale dell'INPS e dalla circolare
sopra citata, sono state emanate una nuova determinazione
presidenziale (n. 277/2011) e una nuova circolare (n.110/2011) con
le quali, preso atto dei buoni risultati della prima fase di
telematizzazione, si è stabilito di estenderla a tutte le istanze
di servizio entro il 31 luglio 2012, prevedendo, nel frattempo,
adeguati periodi transitori. Si è quindi trattato di un processo di
adeguamento graduale alle disposizioni previste dal decreto legge
n. 78/2010 convertito in legge n. 122/2010.
Per quanto riguarda la realtà locale, come sa bene
l'interpellante, noi non c'entriamo come Amministrazione regionale
nella gestione dell'INPS, devo dire che i miei uffici, per
verificare quello che è stato segnalato nell'interpellanza, hanno
verificato con la Direzione della sede regionale dell'INPS che
questo processo di progressiva telematizzazione delle richieste di
servizi non ha causato particolari problemi, perché la sede
regionale si è posta per tempo il problema e ha adottato misure
idonee ad evitare impatti negativi. Infatti sono stati presi
adeguati contatti con i patronati, che sono i principali
intermediari fra i cittadini e l'INPS, che hanno garantito tutta la
collaborazione per risolvere i problemi degli utenti, soprattutto
delle persone anziane, che non hanno la possibilità di avere un
adeguato supporto in ambito familiare. È stata inoltre creata, al
piano terra dell'istituto un'apposita postazione che può essere
fruita da chiunque non abbia un computer da cui inviare l'istanza;
se la persona che si presenta non ha adeguate conoscenze
tecnologiche, vi è un tecnico informatico dedicato che assiste
nell'espletamento di tutta la pratica. Gli accorgimenti adottati
hanno fatto sì che alla Direzione regionale non siano ad oggi
pervenute rimostranze o lamentele. Alla luce di quanto detto,
ritengo non accoglibile al momento la richiesta degli
interpellanti, per due motivi: né all'Amministrazione regionale, né
alla sede regionale dell'INPS della Valle d'Aosta sono giunte
segnalazioni di particolari criticità riguardo alla procedura di
telematizzazione; sarebbe un peccato che, quando un ente si adegua
in tempi ragionevoli ad una disposizione di legge che va verso la
semplificazione delle procedure nell'interesse sia dell'ente che
del cittadino, si intervenga per procrastinare i tempi
dell'adeguamento stesso. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Prima di tutto volevo fare un chiarimento: non sono contraria
all'informatica o a quello che l'INPS sta adottando, sono
d'accordo, ma io chiedo a tutti voi, a chi ha i genitori anziani, a
tutti gli anziani se sono in grado di mettersi davanti ad un
computer e compilarsi questi modelli. È vero che ci sono i
patronati, ma sapete quanti pensionati ci sono? Fra l'altro, fra
meno di un mese a chi non ha portato i modelli RED verranno sospese
tutte le pensioni e per gli anziani sappiamo come funziona: se non
ci sono i figli che stanno dietro, non tutti sono in grado di farsi
queste prestazioni, oppure sono a letto, sono malati. Chiedevo
allora più elasticità, non sto dicendo che non va fatto, ma non lo
chiedo per me: lo chiedo per tutti questi cittadini che non sanno
come fare, non è così semplice come pensiamo noi. L'altro giorno ho
parlato con un giovane che doveva farsi il modello degli assegni
familiari, si è dovuto collegare cinque volte, perché non riusciva
ad entrare...per cui non è così semplice come pensiamo! Vorrei poi
vedere anche alla sede dell'INPS se c'è una coda di pensionati, se
questa persona da sola riesce a stare dietro a tali persone! Mi
sembra una richiesta, perché voi tutti avete pensionati e avete
persone che non sono in grado...a questo punto faccio un appello
anche al Presidente di fare un sollecito per la questione dei
computer, di fare questi corsi, magari una parte riusciamo ad
aiutarli. Pensateci su però, non è vero che non ci sono richieste,
la gente è terrorizzata, perché sfido in un momento del genere, a
parte i giovani, chi è in grado di avere un computer a casa, una
connessione via internet e chi è in grado di farsi...è una giungla
fare già queste domande, perché la cosa non è semplice!
Rifletteteci un attimo, dare più flessibilità mi sembra andare
incontro: stiamo complicando la vita alle persone, più avanti
andiamo, invece di semplificare, complichiamo la vita sempre di
più! Se ho fatto questa interpellanza, è perché ho avuto delle
richieste e ho visto della gente terrorizzata, perché prima se
arrivava un modello RED, anche un figlio glielo compilava, anche un
vicino di casa, invece adesso deve dipendere dai figli che li
portano ai patronati, i figli magari lavorano, è veramente
complicato! Vi chiedo un attimo di riflessione anche a tutto il
Consiglio, perché non è una cosa da sottovalutare. Grazie.
Presidente
- Con questa replica chiudiamo i lavori della
mattinata.
La seduta è tolta.
---
La seduta termina alle ore 12,50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK