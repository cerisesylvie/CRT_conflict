Consiglio Regionale della Valle d'Aosta - Oggetto del Consiglio n. 3072 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3072 del 5 dicembre 2017 - Resoconto
OGGETTO N. 3072/XIV - Interpellanza: "Interventi per
prevenire il fenomeno del cyberbullismo tra gli
adolescenti".
Rosset (Presidente) -
Possiamo riprendere il punto n. 29
all'ordine del giorno. Per l'illustrazione, ha chiesto la parola la
consigliera Morelli. Ne ha facoltà.
Morelli (ALPE) -
L'argomento è stato sintetizzato in
questo termine e in questo neologismo (
cyberbullismo
); in
realtà è un argomento complesso, un argomento che abbiamo già
sollevato in quest'aula, ma su cui riteniamo sia necessario
mantenere alta l'attenzione, perché credo che tutti,
quotidianamente, abbiamo modo di leggere nei quotidiani, negli
organi d'informazione quanto il problema dell'uso inconsapevole e
incosciente di internet, dei
social network
da parte degli
adolescenti, ma ormai addirittura anche dei bambini (perché tocca
anche i bambini delle scuole elementari), sia un tema su cui si
debba porre un'attenzione assoluta e su cui si debba vigilare
attentamente.
I ragazzi, i bambini del giorno d'oggi sono dei "nativi
digitali" e sicuramente possono beneficiare delle nuove tecnologie
con una
nonchalance
e una facilità che ad altre generazioni
è sconosciuta. Viceversa, però, l'utilizzo delle tecnologie attuali
comporta anche dei gravi rischi. Gravi rischi in particolare
proprio per chi non capisce quali inconvenienti, quali conseguenze
gravi possano derivare dall'utilizzo incosciente di questi
mezzi.
Naturalmente sappiamo che la Regione e anche le forze
dell'ordine hanno un programma d'intervento, in particolare in
collaborazione con le scuole; sappiamo di tante iniziative che
vengono portate avanti anche a livello di associazioni,
d'istituzioni locali, d'incontri e di convegni, ma pensiamo che ciò
che si può e si deve fare in questo campo non sia mai
abbastanza.
La nostra interpellanza, quindi, brevemente tende a fare un po'
il punto della situazione rispetto a questo tema, rispetto a quanto
viene fatto e a quanto si potrebbe e si dovrebbe fare in più, in
particolare coinvolgendo i genitori. In particolare, coinvolgendo
le famiglie dei ragazzi, perché se è vero che i ragazzi sono
"nativi digitali", non altrettanto si può dire talvolta dei loro
genitori, che a loro volta non hanno forse nemmeno l'esperienza e
la competenza per accompagnare, guidare i loro figli nell'utilizzo
di queste tecnologie.
Quindi la nostra interpellanza va nel senso di capire cosa si
sta facendo, ma anche di sollecitare a fare di più, intervenendo
proprio presso le famiglie.
Presidente -
Per la risposta, ha chiesto la parola
l'assessore Rini. Ne ha facoltà.
Rini (UV) -
Grazie, collega Morelli. Più volte abbiamo
affrontato questo delicato tema, lo ha ricostruito in maniera molto
puntuale e precisa.
Nell'ambito delle azioni per la cittadinanza attiva e per la
promozione dei corretti stili di vita di ogni ordine e grado,
l'Assessorato istruzione e cultura, per il tramite del dipartimento
della Soprintendenza agli studi, solo ultimamente ha organizzato la
giornata di studi "Bullismo e cyberbullismo a scuola", che si è
tenuta martedì 24 ottobre 2017 presso la sala Maria Ida Viglino. Il
seminario era destinato ai dirigenti scolastici, ai docenti, ai
referenti di cittadinanza e promozione della salute, ai docenti
interessati, ai rappresentanti dei genitori e degli enti locali e
ha coinvolto un buon numero di partecipanti. Ho citato questo
convegno, tra le tante azioni che vengono fatte, perché erano
presenti- sono stati coinvolti all'interno di questo convegno -
proprio i genitori, perché lei ha ricordato un passaggio molto
importante: come tante volte nel nucleo della famiglia, che è il
nucleo più vicino, più prossimo al ragazzo, tante volte non si
abbiano gli strumenti per riconoscere dei campanelli d'allarme di
entrambe le figure di questo fenomeno: il bambino vittima e il
bambino che mette in atto degli atteggiamenti non corretti.
Quella giornata ha inteso proprio fornire indicazioni e
suggerimenti per prevenire e per contrastare questo fenomeno dal
punto di vista sì normativo (le norme vengono già in una fase
successiva) ma soprattutto emozionale, psicologico, pedagogico,
grazie a degli esperti del settore. Nel corso del pomeriggio sono
state presentate proposte didattiche concrete, quali per esempio il
progetto "Ed io al centro", l'almanacco regionale di cittadinanza e
salute a scuola, che contiene tutte le iniziative a destinazione
delle scuole prodotte da enti e organismi presenti sul territorio
valdostano. Sono stati poi presentati progetti del Ministero, del
MIUR e del Parlamento per l'anno scolastico 2017/18 e anche il
concorso del
club
Soroptimist
"Sì al rispetto, no al
bullismo".
Ricordiamo che avevano portato avanti un bel progetto con la
Presidenza del Consiglio, abbiamo avuto modo di premiare - lo ha
ricordato il collega Cretier - il progetto di quest'anno legato
alla violenza di genere; il nuovo titolo è invece legato al
cyberbullismo, ha proprio ragione a citare i fatti di cronaca:
l'ultimo, è di oggi, riguarda un'altra ragazzina che si è tolta la
vita proprio per questo triste fenomeno.
Queste iniziative consentono alle istituzioni scolastiche,
nell'ambito dell'autonomia didattico-organizzativa, di prevedere
percorsi specifici di prevenzione del fenomeno del
cyberbullismo
facendo ricorso a enti, organismi e testimoni
diversi. Tanti di questi progetti, per non dire ormai la quasi
totalità, tranne quelli ovviamente riferiti a progetti sui ragazzi,
coinvolgono anche tutta la sfera che ruota attorno al ragazzo.
Quindi la scuola, ma anche la famiglia.
Alla realizzazione dell'iniziativa, prevista nell'ambito del
Piano regionale della prevenzione 2016/20, hanno collaborato
l'Assessorato alla sanità, salute e politiche sociali, l'azienda
USL della Valle d'Aosta, la questura di Aosta, il CELVA,
l'Università della Valle d'Aosta, l'istituzione scolastica Comunità
montana Valdigne-Mont Blanc e il Soroptimist club. Quindi anche qua
un esempio di sinergia tra enti diversi, che hanno ruoli diversi,
ma che entrano in contatto con tutti i soggetti coinvolti.
Per quanto riguarda la sua seconda domanda, la Sovrintendenza
agli studi della Valle d'Aosta ha inoltre aderito (questo per
quanto riguarda le prospettive future) a una rete che prende il
nome di "Gruppo noi". È una rete, un progetto molto importante,
patrocinata dal tribunale dei minori del Piemonte e della Valle
d'Aosta e dalla Procura della Repubblica presso il Tribunale dei
minori di Torino, che intende proprio promuovere il benessere
scolastico e la prevenzione di tutte le forme di discriminazione
attraverso l'educazione tra pari. Quindi si entra in un circuito
con i massimi esponenti della materia che sicuramente darà una
valenza scientifica a questi progetti.
Per quanto riguarda la sua terza domanda, nel corso del
seminario del 24 ottobre gli enti presenti alla manifestazione
hanno illustrato le modalità per coinvolgere le forze dell'ordine,
nel caso si rendesse necessaria la loro presenza. Sono inoltre
stati illustrati gli strumenti tecnologici per monitorare e
prevenire fenomeni di cyberbullismo a scuola. Sempre nell'ambito
del Piano regionale della prevenzione 2016/20, sono previste le
organizzazioni di altre iniziative analoghe a quelle del 24
ottobre, destinate prioritariamente proprio ai genitori che, seppur
invitati a partecipare - lo dobbiamo ammettere - per questa prima
data erano purtroppo in numero esiguo. Quindi tutti insieme
proviamo a capire e a studiare quali siano le azioni più mirate,
proprio per coinvolgere anche le famiglie.
Sicuramente il nostro ingresso in questa rete - che collaborerà
con la Procura della Repubblica presso il Tribunale dei minori -
avrà sicuramente delle possibilità di portare avanti dei progetti
già consolidati all'interno delle altre realtà territoriali, che
sicuramente potranno avere dei risultati importanti.
Presidente -
Per la replica, ha chiesto la parola il
Vicepresidente Morelli. Ne ha facoltà.
Morelli (ALPE) -
Ringrazio per la risposta l'Assessore.
Sono certa che si stia facendo molto e mi sembra anche giusto e
corretto riconoscere il lavoro che viene fatto dalle associazioni,
dalle forze dell'ordine, tutti soggetti a cui va la nostra
gratitudine. Giustamente lei dice che bisogna costituire una rete,
perché i progetti estemporanei non siano attività fini a loro
stesse, ma facciano parte di un ragionamento complessivo.
Mi permetto anche di fare una riflessione. Per esperienza - e
lei in parte ha già sollevato la questione - molto spesso agli
eventi organizzati, ai convegni, ai colloqui partecipano persone
che sono già più sensibilizzate e in fondo già più consapevoli e
motivate. Difficile è, invece, coinvolgere e toccare tutta
quell'altra parte di popolazione, in particolare le famiglie poco
presenti. Probabilmente la scuola è il modo per arrivare
capillarmente a ogni famiglia. Mi pare che un'iniziativa di questo
tipo sia stata portata avanti dal Friuli Venezia Giulia, mi chiedo
se la redazione - ma esisterà già, non credo che dobbiamo
inventarci niente - di una pubblicazione essenziale, agevole, da
distribuire a tutte le famiglie attraverso i ragazzi, non potrebbe
essere una soluzione per, forse, fornire degli elementi, degli
strumenti alle famiglie per affrontare certi problemi.
Sulla mia terza domanda ha risposto parzialmente. Io chiedevo se
esistono strutture, organismi pubblici a cui le famiglie possano
rivolgersi - o anche i ragazzi possano rivolgersi - al di là delle
forze dell'ordine, perché sappiamo come il fatto di rivolgersi a un
rappresentante delle forze dell'ordine sia qualcosa di già molto
coinvolgente, che potrebbe essere non così facile da attuare per un
ragazzo o anche per un genitore.
Mi chiedo se, invece, all'interno delle scuole non possano
esserci degli sportelli dedicati a questo tipo di necessità. La
pongo come riflessione alla vostra attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK