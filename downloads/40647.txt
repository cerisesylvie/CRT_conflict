Consiglio Regionale della Valle d'Aosta - Oggetto del Consiglio n. 8 del 26 giugno 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 8 del 26 giugno 2018 - Resoconto
OBJET N° 8/XV - Illustration du programme de gouvernement par
le candidat à la charge de Président de la Région, proposition du
nombre et de l'articulation des assessorats et des noms des membres
du gouvernement régional.
Fosson (Presidente) -
Punto n. 5 all'ordine del giorno.
La parola al consigliere Borrello.
Borrello -
Prima dell'inizio della discussione del punto,
chiediamo una sospensione con tutti i capigruppo al fine di fare il
punto per quanto riguarda l'organizzazione dei lavori.
Presidente -
Sospensione concessa.
La seduta è sospesa alle ore 11:40 e riprende alle ore
11:50
.
Fosson (Presidente) -
Riprendiamo i lavori. La Conferenza
dei Capigruppo ha deciso di procedere all'illustrazione del
programma con la relazione del Presidente della Regione designato,
dopo di che di fare un'interruzione per poter verificare il testo e
le argomentazioni, per poi riprendere i lavori alle 15:30. La
parola alla consigliera Spelgatti.
Qualcuno per cortesia può procedere con l'indicazione della
candidatura? Consigliere Cognetta, prego.
Cognetta -
A nome dei gruppi Lega Vallée d'Aoste, Area
Civica-Stella Alpina-Pour Notre Vallée, ALPE, MOUV' e Gruppo Misto,
proponiamo la candidatura della consigliera Spelgatti quale
Presidente della Regione.
Presidente -
La parola alla consigliera Spelgatti,
indicata come candidata alla Presidenza della Regione.
Spelgatti -
Buongiorno a tutti. A nome dei gruppi Lega
Vallée d'Aoste, Area Civica-Stella Alpina-Pour Notre Vallée, ALPE,
MOUV' e Gruppo Misto do lettura del discorso e del programma di
Governo.
Tutti vorrebbero o credono di scrivere una pagina di storia, non
sempre invece tutti capiscono che, per provare a scriverla, è prima
di tutto necessario capire che si è solo un foglio di un libro. Un
libro valdostano, carico di tali e tante intense storie nella
storia, che l'ultima arrivata, non solo in senso cronologico, non
può che fare una cosa e una cosa sola: farlo suo. Farne, pur se -
come magari tutti qui - ignoranti, di ogni minuzia, oggetto di
curiosità, rispetto, amore e accettazione incondizionati.
Chiedendovi oggi la fiducia sul programma della nostra
coalizione, vi chiedo allora non già di perdonarmi per non essere
quello che altri sono stati, ma di accettare che il cambiamento
passi anche da questo. Prima di tutto dall'essere donna. Titani
della storia valdostana sono stati donne. Non cercherò di
abbellirmi col dubbio richiamo a chi, donna, ha fatto la storia
della Valle. Constato invece che le donne che l'hanno fatta, la
storia della Valle d'Aosta, hanno pensato più a quello che facevano
che a concentrarsi sul loro genere. Cercherò di trarre dal loro
coraggio prezioso esempio. Nessuno penserebbe a conosciute capi di
Stato come segnaposto di qualche oscuro manovratore.
Non sono poi interessata a farmi intestare a una corrente più o
meno dichiarata di assimilati, non già a una cultura, ma a un
sistema. Quel sistema non fa parte di me e non vorrò mai farne
parte. È anzi mia precisa intenzione far sì che tutta la cultura,
tutte le culture di questa mia patria - perché sono nata qui e
anche la Valle d'Aosta è la mia patria - possano finalmente
esprimersi liberamente, crescere e fiorire senza essere
meccanicamente ricondotte ad appartenenze claniche asfissianti,
sfibranti e impoverenti.
Si è scritto e detto che una Presidente leghista sarebbe la
prova che i non valdostani -aspetto però la definizione di
"valdostano" - usurperebbero i legittimi detentori del potere -
aspetto una definizione di "legittimo detentore"-. La Lega Vallée
d'Aoste - lo preciso qui per cortesia istituzionale e vorrei fosse
chiaro che non sono le mie scuse o giustificazioni - è una parte
della Lega di Matteo Salvini, gode di completa autonomia,
contrattandola come tutte le autonomie con il centro, ha tra gli
eletti degli attivisti noti autonomisti - veri, non opportunisti
dell'ultimo minuto-, ha antifascisti, non è insomma antivaldostana.
Tutt'altro, siamo anzi i primi a essere - lo stiamo dimostrando -
davvero autonomisti. Ma non è nemmeno antitaliana. Precisazione
forse superflua, ma comunque necessaria.
Non si vive però di sola poesia, lo sappiamo. Ereditiamo una
situazione gravemente compromessa. Siamo determinati a cambiarla,
radicalmente. Gravissimi ritardi si sono accumulati. Non siamo il
crocevia d'Europa, affatto, come provammo a esserlo. Rischiamo
invece di perdere il treno del nostro armonico inserimento in
un'economia interdipendente e transnazionale di cui non sembriamo
nemmeno aver preso le misure.
Tutto questo cambierà. La Valle d'Aosta può e deve tornare a
essere isola felice, collegata, non solo da ormai stanchi riti, ai
suoi vicini. Polo di sviluppo, motore di azione, collegamento tra
altre realtà e però fortemente cosciente della sua originale, dura,
spesso dolorosa, ma bellissima storia. Non siamo qui per punire,
vendicarci, perdere tempo. Siamo qui per costruire, guarire e - oso
dirlo - cercare il bello. Chiedo a tutti di aiutarci.
Pare sia obbligatorio in questo genere di discorsi almeno un po'
di francese. Sia:
Vallée d'Aoste, je t'aime!
Il programma della nostra coalizione ha richiesto tempo e molto
lavoro per essere finalizzato. Non è il programma di nessuna delle
formazioni che la compongono, perché tutti abbiamo su alcune cose
dovuto fare un passo indietro. È però un programma coraggioso e
ringrazio tutte le forze che hanno, anche con sacrificio dei propri
interessi immediati, accettato la sfida. Un programma che su molti
punti fondamentali riflette ed esprime la nostra comune volontà di
imprimere una svolta decisiva alla storia della nostra Regione.
Ho già detto che non siamo qui a fare processi, ma è indubbio
che gli anni in cui i trasferimenti da Roma erano così abbondanti
da calmare ogni dissenso e permettere l'illusione di uno sviluppo
endogeno, spesso invece soffocato, siano finiti già da quasi un
decennio. Si è preferito invece proseguire come se niente fosse, a
base di tacconi e mezze misure, che hanno invece continuato a
impoverire la Valle, prima di tutto privandola troppo sovente dei
suoi migliori talenti. Da oggi, però, si cambia.
Do lettura dei punti che guideranno la nostra azione di governo,
chiamato: Intesa per la Valle d'Aosta.
Uno. Discontinuità con la passata politica tramite idonei
strumenti legislativi che assicurino terzietà, imparzialità ed
efficienza all'amministrazione, rendendola trasparente e
semplificandone il funzionamento, tramite: revisione del modello
attuale delle partecipate, con definizione di una chiara strategia
industriale e di sviluppo per i principali settori dell'economia
valdostana; ottimizzazione della loro
governance
, a partire
ad esempio dalla possibile costituzione di una società unica che
accorpi tutti gli impianti a fune, anche al fine di garantire la
sostenibilità e lo sviluppo dei comprensori e la sopravvivenza
delle piccole e medie stazioni; strutturazione dell'esecutivo che
preveda una nuova ripartizione delle deleghe presidenziali e
assessorili, a promuovere una gestione collegiale; maggiore
valorizzazione del ruolo del Consiglio regionale della Valle
d'Aosta, espressione della democrazia parlamentare.
Due. Ricostruzione con lo Stato italiano e con l'Unione europea
dei rapporti necessari a favorire, non solo in campo finanziario,
la devoluzione di nuovi poteri e competenze, a raggiungere completa
capacità di autogoverno, segnatamente attraverso lo strumento delle
norme di attuazione. Ottenimento, ove possibile, di maggiori
margini di manovra fiscale, puntando idealmente a un'autonomia
quanto più estesa possibile anche in quest'area. Ricerca del
principio dell'intesa sulle riforme statutarie, anche al fine di
poter procedere a una riforma dello Statuto speciale scevra di
rischi. Proposta al Parlamento di una riforma della legge
elettorale per elevare la Valle d'Aosta a circoscrizione eleggente
un eurodeputato. Riscossione diretta e trattenimento
in loco
del gettito fiscale spettante alla Valle d'Aosta e rinegoziazione
dell'apporto al risanamento della finanza pubblica. Risoluzione, a
questi fini, del contenzioso in atto con lo Stato italiano, a
garantire la continuità e la prevedibilità delle risorse necessarie
al fabbisogno finanziario della Valle d'Aosta. Maggiore efficacia,
a servizio di tutti gli attori istituzionali valdostani, degli
organi preposti all'ottenimento dei fondi europei, in particolare
dell'Ufficio regionale di Bruxelles. Conferma immediata dello
spoglio elettorale centralizzato, con auspicabile apertura di una
revisione della legge elettorale più organica che garantisca
comunque e prioritariamente la segretezza e il non controllo del
voto espresso.
Tre. Messa in atto, in ogni ambito delle politiche sociali, di
programmi di assistenza, di sostegno e di esenzione alle fasce più
deboli e alle disabilità. Introduzione di misure che garantiscano
la conciliazione tra il lavoro e la cura della famiglia.
Elaborazione di nuovo
welfare
, pensato specificamente per
gli anziani e la prima infanzia, e maggiore attenzione per le
politiche giovanili, del terzo settore e dell'associazionismo.
Elaborazione, nei casi possibili, di un ISEE di riferimento
regionale, rispettoso del ruolo della famiglia. Attenzione alla
sanità pubblica valdostana con particolare attenzione ai bisogni
della cittadinanza, anche attraverso la riduzione delle liste
d'attesa, il potenziamento della medicina territoriale e maggiore
prevenzione. Elaborazione di una strategia utile a evitare l'esodo
di professionalità qualificate e, anzi, a invertire la tendenza per
attrarne di esterne. Revisione del progetto già approvato
dell'ospedale Parini a farlo rispondere concretamente alle
necessità dei valdostani.
Quattro. Ridefinizione di un piano strategico di lavoro e
sviluppo che sostenga le micro, piccole, medie imprese e
l'artigianato. Tutela e valorizzazione delle imprese e delle
professionalità valdostane, al fine di metterle in condizione di
evolvere, crescere e fornire un apporto fondamentale alla crescita
dell'economia, anche attraverso una legge regionale sugli appalti,
sul modello realizzato dalla Provincia di Trento. Definizione,
nell'ambito dell'edilizia privata, di un insieme organico di misure
tese a favorire la riattivazione del comparto. Attuazione di
defiscalizzazioni per cittadini e imprese previste dalla recente
norma di attuazione e predisposizione di ulteriori forme di
facilitazione fiscale per attirare nuovi investimenti e favorire
l'occupazione locale. Riorganizzazione e riqualificazione
dell'agricoltura e dell'allevamento: accompagnamento delle aziende
nella crescita e nello sviluppo, affinché possano produrre in modo
autonomo prodotti valdostani di qualità ed eccellenza, fermo
restando il permanere delle compensazioni europee. Esame di una
politica di riduzione dell'IMU e della TASI, con compensazione ai
Comuni da parte dell'Amministrazione regionale, con riduzione della
pressione fiscale sulle seconde case, a favorirne la
ristrutturazione e sulle prime case date in comodato e utilizzate
come abitazione principale, così come per le attività produttive o
ricettive. Sviluppo di un marchio unico "Valle d'Aosta-Vallée
d'Aoste" a promuovere sinergicamente tutte le peculiarità
valdostane (territorio di montagna, cultura, tradizioni,
artigianato ed enogastronomia). Creazione di un ente unico per la
gestione della promozione della Valle d'Aosta e la valorizzazione
dei diversi comprensori e contesti geografici, storici e culturali.
Valorizzazione del patrimonio pubblico valdostano e conferma del
carattere pubblico e inalienabile delle acque. Abrogazione della
legge concernente la quotazione della CVA, a garantire che le
decisioni future garantiscano le migliori prospettive alla società.
Ottenimento del rinnovo delle concessioni delle acque. Mantenimento
della titolarità pubblica della concessione del Casinò, senza che
lo sia necessariamente la gestione, sempre comunque nel pieno
rispetto degli obiettivi previsti dal piano finanziario.
Prosecuzione dell'attuazione di politiche di ristrutturazione
organizzativa e finanziaria tese a valorizzarne le risorse interne,
nonché a potenziarne il carattere internazionale e le possibili
sinergie con gli altri operatori turistici locali.
Cinque. Ottimizzazione del sistema dei trasporti interni e
miglioramento dei collegamenti extraregionali. Riqualificazione
dell'intera tratta ferroviaria valdostana e riorganizzazione del
trasporto pubblico su gomma, ottimizzandone le tempistiche anche
per le vallate laterali. Impegno a una netta riduzione delle
tariffe autostradali.
Sei. Passaggio alla tariffazione puntuale dei rifiuti, calcolata
sulla frazione secca non riciclabile, tramite il riconoscimento
dell'utenza. Potenziamento della raccolta dell'organico, prevedendo
il trattamento in Valle e verificando la fattibilità di centri di
produzione di biogas. Ricognizione delle modalità utili a giungere
a un unico ATO. Modifica della legge n. 63/1987, separando la
gestione della frazione indifferenziata da quella
differenziata.
Sette. Armonizzazione della riforma scolastica e della legge
regionale (riarmonizzazione della Buona scuola) con il mantenimento
del tavolo di confronto e di collaborazione con i rappresentanti
del mondo della scuola finalizzato: alla realizzazione di un
sistema di diritto allo studio che consenta a tutti gli studenti
meritevoli parità di condizioni nell'accesso al sistema
d'istruzione e formazione; al potenziamento delle conoscenze e
delle competenze degli studenti in vista di un loro rapido
inserimento nel mondo del lavoro, a fronte delle sfide derivanti da
un contesto professionale globalizzato; ad attivare un efficace
sistema di valorizzazione sia del sistema bilingue valdostano sia
del plurilinguismo in genere; a valorizzare nelle scuole gli
elementi legati alla
Civilisation valdôtaine
quale ricchezza
per far conoscere ai giovani la genesi del territorio valdostano e
della sua storia; la tutela e salvaguardia delle scuole di montagna
e/o delle pluriclassi, con l'obiettivo dell'abbassamento del numero
minimo di iscritti per l'attivazione delle classi, riducendolo ad
esempio da cinque a tre per le scuole di montagna e da dieci a otto
per gli altri plessi. Riforma dell'Università valdostana e
promozione della ricerca; programmi di scambio con aree francofone
nel mondo.
Otto. Ricostruzione, nel rispetto delle diversità, di un senso
di comunità, valorizzando l'identità della Valle d'Aosta e le sue
peculiarità linguistiche e culturali con le necessarie alleanze nel
mondo alpino e con le minoranze linguistiche di tutta Europa.
Nove. Sostegno ai Comuni, presidio fondamentale del territorio,
rispettando la loro autonomia, assicurando loro basi finanziarie,
legislative e organizzative certe e rivedendo, anche su proposta
del CPEL, la legge n. 48/1995, il modello di gestione associata e
incentivando processi aggregativi.
Dieci. Predisposizione di adeguate strutture (ad esempio
Osservatorio della legalità o Commissione speciale) in seno al
Consiglio regionale a riconoscere, perimetrare e suggerire misure
di contrasto al fenomeno della criminalità organizzata.
Undici. Apertura di un tavolo di confronto con lo Stato sul tema
dell'immigrazione.
A incarnare e realizzare quanto vi ho esposto, propongo al
Consiglio il Governo articolato come segue, con l'indicazione dei
titolari dei vari dicasteri: Finanze, attività produttive,
artigianato e politiche del lavoro, assessore Stefano Aggravi;
Sanità, salute, politiche sociali e formazione, assessore Chantal
Certan; Agricoltura e ambiente, assessore Elso Gerandin; Opere
pubbliche, territorio ed edilizia residenziale pubblica, assessore
Stefano Borrello; Istruzione e cultura, assessore Paolo
Sammaritani; Turismo, sport, commercio e trasporti, assessore
Claudio Restano.
Dobbiamo ripartire. Vogliamo ripulire la pubblica
amministrazione, intesa in senso lato, da quelle incrostazioni e
personalismi che ne hanno gravemente minato e distorto l'azione.
Vogliamo ricostruire i rapporti, istituzionali e finanziari con lo
Stato italiano e con l'Unione europea, che sono stati lasciati
colpevolmente deperire, per poter assicurarci certezze e stabilità,
indispensabili a riprendere con energia e vigore il cammino della
nostra autonomia.
Da una Regione imprenditrice, il cui campo di azione si era
dilatato a dismisura, dobbiamo passare a un modello in cui gli
sforzi, il lavoro, gli investimenti privati, debitamente
riconosciuti e valorizzati, siano il vero motore della nostra
economia. Si tratta di un cambiamento, prima di tutto di mentalità,
epocale. Ma il pubblico, l'amministrazione hanno ancora un ruolo da
giocare in questo processo, un ruolo anzi fondamentale: quello di
garantire. Garantire che quanto è necessariamente o opportunamente
pubblico non sarà malgestito o svenduto, che la proprietà
collettiva dei valdostani non verrà messa né in discussione né a
rischio.
Così come la Regione cerca di avere dallo Stato garanzie e
certezze finanziarie, così devono averle, per i medesimi motivi, i
Comuni. Ma così come la Regione dovrà rivedere il suo perimetro e
la sua organizzazione a evitare inutili doppioni o inefficienze,
così i Comuni dovranno essere messi nelle condizioni di migliorare
la propria coordinazione e capacità di risposta alle esigenze dei
cittadini.
È stato scritto che la storia della Valle d'Aosta è in parte la
storia delle sue vie di comunicazione. È vero ed è un tasto oggi
dolente. Senza collegamenti interni efficienti e senza trasporti
rapidi, sicuri, moderni ed economici rischiamo un isolamento di
fatto da flussi commerciali e turistici che dovranno invece essere
stimolati. Senza un trasporto pubblico interno efficiente e
rispettoso delle necessità dei singoli territori, rischiamo di
accentuare ancor più la nostra dipendenza dall'automobile, con
effetti di inquinamento e costi già ora largamente oltre il limite
dell'accettabile.
Salute, welfare, protezione dei più deboli, prevenzione ed
eventuale cura delle patologie, attenzione agli anziani, ai giovani
e alle famiglie: sono i punti che toccano, insieme con il lavoro,
più direttamente la nostra vita quotidiana e quelli a cui occorre
urgentemente mettere mano. Anche qui occorre invertire l'attuale,
preoccupante tendenza al peggioramento dei servizi offerti ai
cittadini. Deve cambiare, la faremo cambiare.
Siamo - e concludo - per le identità, le identità storiche,
l'anima di una terra. La Valle d'Aosta ne possiede più d'una e solo
nel loro rispetto e valorizzazione troveremo la forza per
riconoscerci in una comunità. Non si tratta di semplici parole di
circostanza. Potersi riconoscere tutti nella stessa terra, non
perché necessariamente uguali, ma perché portatori di un contributo
originale è la chiave di un vero patriottismo, della
collaborazione, del voler lavorare insieme.
Indico quale vicepresidente Elso Gerandin.
Con questo vi ringrazio e vi dico: ce la faremo!
Presidente -
Faremo ora distribuire a tutti i Consiglieri
il testo del programma di Governo descritto ora.
La seduta è chiusa, ci rivediamo alle 15:30.
La seduta termina alle ore 12:11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK