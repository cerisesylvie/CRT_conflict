Consiglio Regionale della Valle d'Aosta - Oggetto del Consiglio n. 2969 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2969 del 19 settembre 2007 - Resoconto
OGGETTO N. 2969/XII - Funzionalità del servizio antincendio e
di soccorso nel Tunnel del Monte Bianco a seguito della
privatizzazione dello stesso. (Interpellanza)
Interpellanza
Premesso che nella seduta del Consiglio regionale del
17/18/19 aprile, al punto 16 dell'o.d.g. è stata discussa
l'interpellanza presentata dai Consiglieri Bortot e Squarzino,
riguardante i problemi posti dalla privatizzazione del servizio
antincendio e soccorso del Tunnel Mont Blanc;
Preso atto della risposta scritta del Presidente della Giunta
alle questioni poste dai Consiglieri citati in premessa, nella
quale in particolare afferma la validità e l'opportunità della
scelta di privatizzare il servizio e si precisa che, sulla scorta
delle informazioni date dalla GEIE-TMB, non risultano, a quel
momento, rivendicazioni sindacali in corso;
Considerato che, nelle settimane precedenti, sulla
pubblicistica locale emergevano elementi di insoddisfazione e di
delusione da parte dei lavoratori valdostani assunti dalla GSA,
vincitrice dell'appalto; e che, nello stesso periodo, i vigili
francesi protestavano duramente per salari inferiori alle attese,
versamenti ritardati, vincoli contrattuali inammissibili (penale di
5000 € e restituzione del salario di 18 mesi in caso di dimissioni
prima di tre anni), condizioni di lavoro insufficienti per
l'efficienza e la sicurezza dell'attività nel tunnel;
Atteso che le segreterie sindacali regionali di categoria
avevano, in quel frattempo, richiesto un incontro con la società
appaltante, peraltro continuamente rinviato dalla GSA e dalle 2
società mandatarie (Globalsafety e Eurosafety), su problematiche
particolarmente importanti riguardanti i livelli salariali, le voci
retributive e contributive e le parti in sospeso dell'accordo
precedente;
Appreso che anche da parte dei lavoratori del versante
italiano sono state segnalate in più occasioni le insufficienze
riguardo alle attrezzature e all'abbigliamento in termini di
sicurezza operativa, nonché alle specifiche condizioni di lavoro e
gestione del personale;
Considerato inoltre che ogni eventuale carenza o difetto
nella gestione e nell'operatività del soccorso nel tunnel potrebbe
esporre a gravi rischi l'incolumità dei lavoratori e degli
utenti;
il sottoscritto Consigliere regionale
Interpella
il Presidente della Regione e l'Assessore competente per
sapere:
1) se permanga attualmente il giudizio positivo che
l'Amministrazione regionale, nella persona del Presidente della
Giunta, in occasione dell'interpellanza citata in premessa, ritenne
allora di esprimere rispetto alle vicende di privatizzazione del
servizio antincendio e soccorso del Traforo;
2) se, a giudizio dell'Amministrazione, non sia necessario
intervenire presso la partecipata società GEIE-TMB e presso tutti
gli organi deputati al controllo, affinché siano accuratamente e
rigorosamente verificate le condizioni dell'attrezzatura, e la
corretta gestione del personale di soccorso nel tunnel;
3) se l'Amministrazione regionale è al corrente di ricorsi
presentati avverso i risultati della gara d'appalto e a quali
conclusioni sia giunta la magistratura di merito;
4) se non appaia doveroso impegnarsi, affinché tutti i
lavoratori impiegati in questa attività abbiano uguali trattamenti
economici e normativi, anche in considerazione della possibilità di
superare, con un contratto aziendale, le differenze normative
nazionali.
F.to: Bortot
Presidente
- La parola al Consigliere Bortot.
Bortot (Arc-VA)
- Credo sia la seconda o la terza volta
che torniamo sull'argomento dopo che c'è stata la privatizzazione
dei servizi di sicurezza nel Traforo del Monte Bianco. Per cercare
di capire meglio, ho scaricato oggi la ratifica della convenzione
fra il Governo della Repubblica italiana e il Governo della
Repubblica francese relativa al Traforo stradale del Monte Bianco,
fatta a Lucca il 24 novembre 2006, approvata dal Senato il 19
luglio 2007. Vi è una premessa che dice:
"Deplorando il
drammatico incendio verificato il 24 marzo 1999 nel Traforo del
Monte Bianco, coscienti che le condizioni di gestione del traforo e
i dettami della sicurezza sono considerevolmente evoluti dopo la
costruzione del traforo, desiderando creare un quadro giuridico per
la gestione del traforo ristrutturato al fine di migliorare la
sicurezza"
e tutta la convenzione va avanti con questo
criterio; l'articolo 2 definisce i soggetti che devono intervenire
per la gestione o per i controlli; all'articolo 3, punto n. 3 c'è
una cosa che secondo me è uno sbaglio o ha del pazzesco perché dice
che
"gli statuti delle società concessionarie sono approvati dai
rispettivi Governi..."
e fin qui va bene, al punto n. 3 si dice
che
"... le parti si concertano sulle disposizioni della
concessione accordata da ciascuna di esse e dal capitolato di oneri
che vi è allegato, esse si sforzano in una convenzione..."
- in
una convenzione si usa il termine
"si sforzano"
-
"... di
fissare da una parte e dall'altra delle disposizioni quanto più
simili possibili che non apporteranno modifiche senza prima essere
consultate"
. La sicurezza nel Traforo del Monte Bianco, dopo
che è stata peggiorata con la privatizzazione del servizio... ci
troviamo con 2 organismi governativi che non riescono ad imporre a
2 soggetti che gestiscono il traforo dei parametri comuni, per cui
questi si sforzeranno... Morale della favola: dopo la
privatizzazione abbiamo delle normative e dei trattamenti economici
di un certo tipo per i pompieri sul versante francese, una
normativa e degli stipendi diversi dalla nostra parte. Voi
immaginate cosa può succedere in caso - speriamo di no - si
verifichi un incidente nel traforo. Tutte le volte che abbiamo
sollevato il problema... perché la società che ha vinto il bando è
una società fasulla, basta vedere l'importo del capitale sociale,
non si capisce con quale criterio è stato fatto questo bando e come
sia stato permesso che lo vinca una società senza capitale sociale,
che ha fatto poca formazione, ha delle persone che non ne avevano
di formazione per intervenire nel traforo, poca formazione con
tantissimi se non tutti finanziamenti dell'UE, con attrezzatura non
a norma, con contratti a termine, con orari di lavoro a chiamata,
quindi sotto organico... voi immaginate in caso di incidente qual è
la qualità dell'intervento. Salvo poi la convenzione "bla-bla-bla"
dire che a seguito dell'incidente del 1999 è stato fatto di tutto
per migliorare la sicurezza. Questa che io chiamo de-sicurezza tra
l'altro alle società di gestione del traforo costa - quindi alla
collettività perché i pedaggi li paghiamo noi -, invece che 3
milioni di euro come era per i vigili professionisti precedenti,
addirittura mezzo milione di euro in più, tanto che c'è
un'impugnativa sull'appalto da parte di un'azienda. Vorremmo sapere
- in questo caso credo che risponda il Presidente - se, alla luce
delle interrogazioni ed interpellanze precedenti, dove lui ci
tranquillizzava sul nostro allarmismo e sulla qualità della
sicurezza nel traforo con pompieri privati, se rimane questo
giudizio positivo da parte del Presidente della Regione, se non sia
necessario da parte dell'organismo definito nella convenzione che
si chiama Commissione intergovernativa italo-francese intervenire,
perché spetta a questa Commissione tutta la parte esecutiva,
normativa, sulla qualità della sicurezza, se l'Amministrazione
regionale è al corrente dei ricorsi presentati sulla gara di
appalto che qualcuno ritiene non sia valida, se non sia necessario
impegnarsi maggiormente perché vengano rispettate le normative
economico-contrattuali nei confronti di questi lavoratori, perché,
quando si lavora in cattive condizioni, con attrezzatura scaduta o
non a norma, si crea un'insicurezza, che, quando è necessario
intervenire, va a scapito della qualità dell'intervento.
Presidente
- La parola al Presidente della Regione,
Caveri.
Caveri (UV)
- Come spesso capita nella discussione delle
interrogazioni ed interpellanze, in particolare in queste ultime,
chi interpella aggiunge degli elementi non contenuti nel testo,
allora è evidente che vorrei dedicare a tale prima parte alcune
cose aggiunte "a braccio" dal collega Bortot. Per quel che è della
Conferenza intergovernativa, ci tengo a precisare che ringraziamo
il Deputato Nicco di aver previsto nella ratifica della convenzione
internazionale di aggiungere la presenza della Regione Valle
d'Aosta. Devo peraltro dire che, quando ero Deputato, dopo il rogo
del 1999, avevo ottenuto la presenza stabile della Regione Valle
d'Aosta, quindi in realtà la Regione aveva ormai la prassi di una
partecipazione consueta alla Conferenza intergovernativa, quindi è
bene che questo sia stato statuito nella ratifica, ma è anche vero
che non è che fino ad oggi la Regione non abbia partecipato perché
spetta al merito dei Parlamentari di quella legislatura - e io ero
1 dei 2 - di aver già ottenuto la partecipazione della Valle
d'Aosta. Il riferimento poi agli "standard" di sicurezza è
pienamente teorico, perché ormai il Traforo del Monte Bianco
rientra all'interno della direttiva europea sulla sicurezza dei
tunnel lungo la rete transeuropea dei trasporti, la quale è una
direttiva che è stata ratificata proprio nella primavera di
quest'anno dal Governo italiano, quindi oggi possiamo essere sicuri
sul fatto che le misure di sicurezza sono assolutamente "standard",
ossia non esiste più una possibilità che una delle 2 società - che
sono collegate non a caso da un GEIE - possano inventarsi delle
misure differenziate. È vero che vi sono ancora delle questioni che
sono irrisolte ad esempio dal fatto che il Codice della strada non
è omogeneo, per cui per la questione dell'interdistanza esistono
ancora dei problemi, perché anche quando il Ministero dei lavori
pubblici italiano darà il proprio nulla osta... anzi oggi è il
Ministero dei trasporti perché sono stati scissi i 2 Ministeri per
dare più poltrone nel "Governo Prodi"... per esempio
sull'interdistanza è possibile che le normative possano ancora nei
prossimi anni essere differenziate.
In merito invece al contenuto dell'interpellanza, va precisato,
come evidenziato con chiarezza dalla stampa locale, che le
problematiche di ordine sindacale concernono esclusivamente il
personale francese e non, come da lei erroneamente sottolineato,
anche quello valdostano. In tal senso si sono espresse unanimemente
le organizzazioni sindacali, se lei avesse letto "La Stampa" del 31
agosto scorso, avrebbe letto le dichiarazioni dei rappresentanti di
CGIL, SAVT e CISL, secondo le quali il negoziato contrattuale con
la società che gestisce questo servizio ha dato risultati positivi,
avendo ottenuto un contratto più vantaggioso di quello di partenza,
mentre in effetti i lavoratori transalpini hanno rifiutato
l'assistenza dei loro sindacalisti preferendo la via individuale
giudiziaria. È vero quindi che c'è una difformità di trattamento
economico a detrimento della parte francese e i sindacalisti
italiani ascrivono questa diversità al fatto che i lavoratori
francesi non hanno voluto essere patrocinati dal sindacato, ma non
è solo questo. Esiste una differenza contrattuale di fondo, che
dipende dai 2 ordinamenti giuridici che sono diversi qui e
oltralpe.
Per quanto concerne il merito dell'interpellanza, resta positiva
la valutazione che la Regione dà della privatizzazione del servizio
antincendio, dal momento che le dinamiche sindacali in atto - che
per il personale italiano hanno conseguito risultati positivi - non
inficiano la regolarità dell'effettuazione dei servizi di pubblica
utilità, né mettono a rischio la sicurezza del tunnel. Alla Regione
non risultano elementi che possano far ritenere che il GEIE metta a
disposizione del personale in servizio attrezzature inidonee e non
conformi a quanto prescritto dalle norme di sicurezza, né risulta
che il personale medesimo sia gestito in maniera non conforme,
oltre che alle citate norme di sicurezza che sono imposte dal
Comitato tecnico della Conferenza intergovernativa, alle
disposizioni contrattuali vigenti.
Va inoltre segnalato al collega Bortot che le procedure di
soccorso all'interno del tunnel vengono regolarmente testate nel
corso di esercitazioni o gestite direttamente dal GEIE o dalle
Prefetture della nostra Regione e della Haute Savoie nell'ambito di
quanto prescritto dal Piano di soccorso binazionale. Tutto ciò
viene svolto in conformità alle norme fissate nel regolamento di
sicurezza del tunnel e sotto la vigilanza del Comitato di
sicurezza. In merito a presunti ricorsi avverso i risultati della
gara d'appalto, è una materia che non ci concerne, che riguarda il
GEIE-TMB e non la Regione.
Infine, per quanto concerne gli aspetti legati alle differenti
normative nazionali, che sono suscettibili di determinare
condizioni lavorative e salariali differenti, risulta a buon senso
come sia nell'interesse di tutti pervenire a soluzioni contrattuali
tali, per cui le possibili discriminazioni siano contenute il più
possibile. Tuttavia né al GEIE, né alla Regione compete
un'inopportuna sovrapposizione rispetto a un negoziato
privatistico, che concerne esclusivamente i lavoratori e l'azienda
GSA. Mi sia consentito qui di ribadire un concetto: è molto
difficile "mettere lo stesso piede in due scarpe", perché,
purtroppo, se uno ha un piede e ha due scarpe, non c'è alternativa.
Non è possibile che in passato alcuni gruppi in Consiglio abbiano
fatto proprie le battaglie dei vigili del fuoco pubblici, che non
volevano stare all'interno del Traforo del Monte Bianco, sollevando
qui infinite questioni. Dopodiché il servizio è stato, su richiesta
dei vigili del fuoco italiani pubblici e su richiesta dei vigili
del fuoco francesi pubblici, privatizzato con il controllo delle
autorità pubbliche. Oggi si dice che questo servizio è stato
incoscientemente privatizzato. Questa è anche la conseguenza delle
proteste sindacali feroci... che avevano portato i vigili del fuoco
pubblici a ritenere avvilente per la loro professione il fatto di
essere chiusi, come previsto dalle norme di sicurezza del Traforo
del Monte Bianco, all'interno di quella specie di camera che si
trova al centro del tunnel, da cui devono partire le operazioni di
soccorso. Un presupposto che, secondo il Comitato tecnico, era da
non modificarsi, perché darebbe una maggior sicurezza ed è qualcosa
di non previsto dalle direttive comunitarie in materia di sicurezza
nei tunnel. È difficile allora che chi in passato ha fatto propria
la battaglia sindacale dei vigili del fuoco oggi contesti gli
avvenimenti susseguenti; trovo che talvolta sarebbe interessante
che si andassero a rileggere i verbali che assumono e che
dimostrano le posizioni dei differenti gruppi politici, perché è
molto difficile dire sulla stessa cosa 2 cose diverse.
Presidente
- La parola al Consigliere Bortot.
Bortot (Arc-VA)
- Non voglio far polemica, Presidente
Caveri, le dico intanto che non è grave cambiare idea e le do anche
i motivi: le proteste dei vigili professionisti erano dovute ad un
certo tipo di organizzazione del lavoro all'interno per tutelare la
sicurezza nel traforo, che loro non condividevano. Sta di fatto che
si può cambiare idea, perché la sicurezza nel tunnel oggi è
notevolmente peggiorata e si può cambiare idea. Adesso le farò
avere un documento che mi è pervenuto, poi non credo sia argomento
di polemica, non l'ha fatta lei, non la voglio fare io, però lei
continua in maniera un po' miope a farsi dire che tutto va bene,
dovrebbe invece fare alcune piccole verifiche, perché le
organizzazioni sindacali che fanno trattative sono senza
rappresentanti dell'azienda, non conoscono tutte le situazioni e le
condizioni di lavoro e le cose che non vanno bene, io gliene leggo
alcune e poi le do la copia di un documento dal quale, essendo
riservato, ho cancellato il nome di chi me lo ha inviato:
"benché gli sforzi fatti da parte di alcune persone che in
questo lavoro credono veramente, vorrei ricordare che durante il
corso al quale abbiamo partecipato per poter essere qualificati e
assunti ci veniva spesso sottolineato il fatto che avremmo dovuto
contribuire a un miglioramento e sviluppo di quella parte di
gestione del Traforo del Monte Bianco che si chiama
sicurezza..."
- quindi c'è già una discrepanza fra quello che
le hanno detto, quello che dovrebbero fare e quello che non
riescono a fare, che è il miglioramento della sicurezza a cui fa
riferimento la convenzione; salto una serie di considerazioni e
vado alla parte riguardante i mezzi operativi:
"... durante ogni
inizio di turno viene fatta una scheda di controllo "meccanica" e
di attrezzatura di ogni mezzo, sebbene più volta vengano
riscontrati problemi nuovi, non sono ancora stati messi a posto
quei vari problemi già esistenti e più volte segnalati dal 16
dicembre 2006, che credo sia il giorno in cui sono diventati
operativi i pompieri privati. Tutti i mezzi sono in uno stato a dir
poco pietoso, dovuto a una negligenza antecedente alla nostra
gestione e viene difficoltoso autorizzare il personale ad usarli
per addestramento e si cerca di preservarli per un uso
esclusivamente di emergenza. Il mezzo deve essere sempre tenuto
perfetto, essendo fondamentale per la sicurezza di chi lo usa e per
raggiungere il suo scopo, quindi c'è fra i mezzi qualche
problema.
Sacco di primo soccorso: dal nostro primo controllo mezzi
abbiamo constatato che il sacco di nostra dotazione non è in grado
di poter essere usato al pieno della sua funzionalità, abbiamo
chiesto più volte...."
- eccetera, non voglio far perdere il
tempo... -
"... spallabili, ari e maschere: ormai quasi tutti
gli spallabili hanno un problema, più di 3/4 di essi non sono
funzionanti e sono accatastati in un luogo a nord con una sigla. Da
tempo manca il detersivo per il lavaggio delle maschere, inoltre
c'è poco personale qualificato per la verifica delle stesse, su di
un intervento mancava una valvola della maschera pur essendo questa
sigillata; quindi si può capire facilmente che fra gli spallabili
non funzionanti e le maschere che non si possono usare perché non
si possono più lavare, l'addestramento all'uso degli ari,
fondamentale per il nostro lavoro all'interno del tunnel, non si
può più praticamente fare.
Divise antifuoco, nomex: come già sottolineato all'inizio
della nostra attività, il nomex a nostra disposizione non è
all'altezza dell'uso che dovrebbe fare, nello specifico i pantaloni
sono troppo stretti e in caso di intervento non possono essere
indossati in fretta, sennonché il pompiere si tolga gli scarponi.
La cerniera della giacca è troppo piccola e si rischia ogni volta
di strapparla come già successo. In questo momento parte del
personale lascia inserita la cerniera e la giacca viene messa a
tubo da sopra in giù e i pantaloni sono già indossati, per fortuna
è inverno. Chi ha fatto il tunnel sa bene a che livello di
temperature siamo soggetti quando impieghiamo un quarto d'ora per
traversarlo, vorrei capire chi ci deve stare più ore. Tutto questo
ricordando che la nostra vestizione con relativa partenza deve
essere effettuata in meno di 3 minuti come richiede il
GEIE.
Radio craniali e PTT: più volte abbiamo sottolineato che la
più gran parte delle radio craniali e PTT non sono funzionanti, già
in caso di intervento si è constatato che le comunicazioni non sono
facili, se poi ci si trova a lavorare con attrezzature che non
funzionano, il compito diventa ancora più difficile. Inoltre si
vorrebbe avere garanzie oltre che attrezzature funzionanti per quel
che riguarda telecamere ed esposimetri..."
.
Penso che posso risparmiare la seconda parte di questo
documento, però possiamo farne delle copie per i Consiglieri che lo
desiderano, perché, salvo quando succede qualcosa, la Commissione
intergovernativa dice: "noi abbiamo detto al GEIE che dovevate
rispettare"; il GEIE dice: "noi abbiamo fatto un Comitato di
sicurezza"; il Comitato di sicurezza: "ma noi abbiamo dato
disposizione all'azienda"; l'azienda non vuole spendere dei soldi
perché magari ha vinto un ribasso e, essendo privata, vuole
guadagnarci e meno spende più fa profitti, salvo poi andarci di
mezzo la pelle dei cittadini!
Ripeto: adesso farò solo fare la fotocopia e ai colleghi che
sono interessati al documento posso farglielo avere.
Presidente
- La parola al Presidente della Regione,
Caveri, per una precisazione.
Caveri (UV)
- La ringrazio, collega Bortot, se lei mi
darà la copia di questo documento, lo sottoporrò all'Ufficio legale
della Regione e valuterò se si tratta solo di dover segnalare al
GEIE questa lettera o se sarò obbligato nelle mie funzioni
pubbliche ad inviare direttamente un esposto alla Procura della
Repubblica...
(interruzione del Consigliere Bortot, fuori
microfono)
... ma non è uno scherzetto... me lo dia e io lo do alla
Procura...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK