Consiglio Regionale della Valle d'Aosta - Oggetto del Consiglio n. 3832 del 21 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3832 del 21 ottobre 1992 - Resoconto
OGGETTO N. 3832/IX Notizie concernenti la possibile nomina di
un nuovo amministratore straordinario dell'USL della Valle d'Aosta.
(Interpellanza)
Presidente
Do lettura dell'interpellanza presentata dai
consiglieri Milanesio, Pascale e Aloisi, iscritta al punto 15
dell'ordine del giorno.
Interpellanza Venuti a conoscenza che il Presidente della
Giunta regionale ha interessato il Comitato dei Garanti della USL
Valle d'Aosta per la individuazione di una nuova terna di
nominativi da cui estrarre il nuovo Amministratore Straordinario
dell'USL;
preso atto, altresì, di notizie apparse sugli organi di stampa
secondo le quali da mesi sarebbero in corso contatti con
l'Amministratore Straordinario di altra USL (Dott. Montesanti) per
addivenire alla sua nomina ad Amministratore Straordinario dell'USL
valdostana;
interpellano
il Presidente della Giunta regionale e l'Assessore competente,
per conoscere:
1) in base a quale norma il Presidente della Giunta ha
interessato il Comitato dei garanti dell'USL Valle d'Aosta per la
individuazione di una nuova terna di nominativi per addivenire alla
nomina di un nuovo Amministratore Straordinario dell'USL stessa,
senza neppure avere preventivamente richiesto allo stesso Comitato
il parere sullo stato di attuazione della legge;
2) per quale motivo (che non sia la pretesa di condizionare
pesantemente il Comitato dei Garanti) e in base a quale norma,
nell'invito al Comitato stesso di formulare la nuova terna, si pone
la condizione di indicare persona con particolari requisiti, quando
il possesso degli stessi requisiti ha già rappresentato elemento
discriminante per la formazione dell'attuale lista di 17
candidati;
3) se rispondono al vero le notizie apparse su alcuni organi di
stampa secondo le quali sarebbero in corso contatti con il dott.
Montesanti, per trattare la sua nomina ad Amministratore
Straordinario dell'USL valdostana, anche pattuendo un compenso
superiore a quello corrisposto all'attuale Amministratore. In caso
affermativo con quali motivazioni;
4) se corrisponde al vero che fino ad ora il Comitato dei
Garanti ha effettuato le proprie scelte in base al principio della
non ammissibilità nella terna di persone che rivestano la posizione
di dipendenti da pubbliche amministrazioni regionali e se si
ravvisano, come si va dicendo, ragioni per mutare tale principio.
In caso affermativo, si chiede quali siano queste ragioni.
Presidente
Ha chiesto la parola il Consigliere
Milanesio; ne ha facoltà.
Milanesio (PSI)
Poiché l'interpellanza è abbastanza
articolata, non credo che sia il caso di illustrarla. Chiedo
pertanto all'Assessore di voler rispondere ai vari quesiti.
Presidente
Ha chiesto la parola l'Assessore alla
sanità ed assistenza sociale, Cout; ne ha facoltà.
Cout (PCI-PDS)
Devo rispondere anche
all'interrogazione iscritta al punto 6 dell'ordine del
giorno?
Presidente
No, no, deve rispondere solo
all'interpellanza in oggetto.
Cout (PCI-PDS)
Ma allora facciamo due volte la stessa
discussione.
Presidente
Per forza, perché mancano gli
interlocutori.
Cout (PCI-PDS)
Va bene. In base al DPR n. 368, gli
amministratori delle USL decadono dalla carica a decorrere dal 1°
novembre 1992. A seguito di questa decadenza e a decorrere dalla
stessa data, il Presidente della Giunta deve provvedere con
delibera di Giunta alla conferma dell'uscente previa verifica
positiva, oppure, se non vi è una verifica positiva, deve scegliere
il nuovo amministratore tra gli aspiranti iscritti nell'elenco di
cui all'articolo 1 del comma 7, su di una terna proposta dal
Comitato dei garanti.
Per il momento la Giunta non ha sufficienti elementi positivi
per confermare l'amministratore uscente e penso che eventualmente
si potrebbero discutere in altra sede le ragioni che ci hanno
portato a questa determinazione. Pertanto è stato chiesto al
comitato dei garanti di indicare una terna.
Il Comitato ha chiesto alcuni chiarimenti ed il Presidente della
Giunta ha inviato una nuova lettera con le opportune precisazioni.
In tale lettera si chiede al Comitato dei garanti di designare la
terna entro il giorno 20, perché, per stare nei termini, entro la
giornata di domani si dovrebbe procedere alla nomina.
Il presidente del comitato dei garanti ha risposto di non poter
riunire il comitato entro il 20, ma di poterlo riunire entro
giovedì 22. La Giunta attende questa risposta e poi deciderà.
Credo di poter rispondere alle questioni sorte in questi ultimi
tempi e alle molte illazioni di cui siamo venuti a conoscenza,
dicendo che nulla è stato deciso e che tutto è ancora da decidere,
tant'è che non disponiamo ancora della proposta del Comitato dei
garanti. Penso quindi penso che al momento attuale nessuno possa
sapere chi sarà il nuovo amministratore.
Mi sembra opportuno, anche per amore di verità, fornire questi
chiarimenti su quanto è stato chiesto nell'interpellanza.
Presidente
Ha chiesto la parola il Consigliere
Milanesio; ne ha facoltà.
Milanesio (PSI)
In verità si facevano quattro domande.
Mi rendo conto che, se non c'è nessun orientamento, forse è
difficile rispondere alle altre tre domande. Vorrei però pregare
l'Assessore di spiegarmi se l'individuazione della nuova terna
dovrebbe avvenire tra coloro che avevano presentato la domanda a
suo tempo.
Pare che l'Amministrazione regionale abbia fatto una richiesta
indicando dei particolari requisiti, però in realtà questi
particolari requisiti dovevano già esistere quando è stata formata
la vecchia terna e quando è stato preso in considerazione l'elenco
dei candidati. Pertanto la domanda potrebbe essere la seguente:
quali possono essere questi particolari requisiti, visto che il
loro possesso era già un elemento fondamentale al momento in cui
era stata fatta la precedente terna?
Presidente
Posticipiamo il punto 17...
Poiché i consiglieri presenti sono soltanto 16, sospendo la
seduta per un quarto d'ora.
Si dà atto che la seduta è sospesa dalle ore 17,34 alle ore
17,51.
Presidente
Riprendiamo i lavori della seduta, che era
stata interrotta per la mancanza del numero legale, e visto che
sono presenti i consiglieri presentatori, dal punto 4 all'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK