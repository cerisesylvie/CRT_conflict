Consiglio Regionale della Valle d'Aosta - Oggetto del Consiglio n. 322 del 15 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 322 del 15 gennaio 2009 - Resoconto
OGGETTO N. 322/XIII - Approvazione di risoluzione:
"Iniziative atte a sollecitare azioni ed interventi capaci di
affrontare la drammatica situazione mediorientale".
Risoluzione
Il Consiglio regionale della Valle d'Aosta
Considerato che continua la guerra in Medio Oriente e che
l'eco di ogni bomba che cade, sulla striscia di Gaza e di ogni
razzo lanciato su Israele si sente forte e chiaro anche
nell'attività della politica valdostana;
nell'affermare il diritto supremo dei due popoli israeliano e
palestinese ad avere entrambi uno Stato, nel denunciare le
responsabilità di Hamas e nel riconoscere il diritto di Israele a
difendersi, nel richiedere che non si infligga alla popolazione
civile altre inutili sofferenze e, soprattutto, nel sostenere la
fine della guerra in atto nella striscia di Gaza per restituire la
parola ad un processo di pace fondato sul negoziato e sul consenso
di israeliani e palestinesi;
fa proprio l'appello della Comunità europea per un cessate il
fuoco immediato e duraturo, per una condanna di tutte le violenze e
le atrocità contro i civili e di tutti gli atti di terrorismo, per
un'esortazione agli Stati membri del Consiglio delle Nazioni Unite
ad intensificare gli sforzi per rimettere in moto il processo di
pace;
ribadisce che la pace si può raggiungere solo se negoziata e
condivisa, non c'è infatti soluzione militare al conflitto in Medio
Oriente, ma solo una soluzione politica;
ribadisce inoltre che la Comunità internazionale deve
lavorare perché la guerra si interrompa immediatamente, al di là
delle diverse opinioni che si possono avere sulle cause che hanno
portato all'attuale spirale di violenza, perché chi vuole la pace
deve essere vicino alle ragioni degli uni, la tragedia dei
palestinesi, e degli altri, i diritti del popolo
israeliano;
condivide il fatto che la possibilità di arrivare alla pace
richiede che tutti i protagonisti di questa crisi non rivendichino
solo il proprio diritto, ma riconoscano anche il diritto
dell'avversario;
riafferma che serve ottenere subito una tregua per spezzare
una guerra che sta scavando, tra palestinesi e israeliani, un solco
sempre più profondo di incomunicabilità, di odio, di negazione
reciproca;
Invita
? il Governo italiano a:
a)
proseguire in azioni finalizzate al raggiungimento
di un immediato permanente cessate il fuoco che porti
all'interruzione del lancio di razzi di Hamas su Israele e alla
fine dell'azione militare di Israele a Gaza, inviare osservatori
internazionali e una forza di pace per garantire il mantenimento e
il rispetto della tregua;
b)
organizzare iniziative umanitarie a favore della
popolazione civile colpita dal conflitto in corso;
? i parlamentari valdostani a promuovere iniziative atte a
sollecitare azioni ed interventi capaci di affrontare la drammatica
situazione mediorientale;
indica
ai cittadini che vogliono impegnarsi sul fronte umanitario a
fare riferimento e a dare il loro sostegno ai progetti di aiuto
gestiti rispettivamente dalla Caritas e dall'Unicef.
F.to: Empereur - Salzone - Tibaldi - Carmela Fontana -
Giuseppe Cerise - La Torre
Presidente
- La parola al Consigliere Empereur.
Empereur (UV)
- Grazie, Presidente. È consuetudine
all'inizio dell'anno formularsi gli auguri e l'auspicio per ognuno
di noi, per ogni cittadino, è quello di beneficiare di serenità e
pace.
Purtroppo la realtà quotidiana ci pone di fronte a situazioni
radicalmente diverse, fatte di tensioni, conflitti, atti
terroristici, guerre e di conseguenza situazioni di
incomunicabilità, di odio, di negazioni reciproche.
Dobbiamo anche dire che in questo mondo ormai davvero
globalizzato, le notizie vengono veicolate rapidamente, sono
notizie di ogni genere, sono tante e per certi aspetti troppe.
Tutto, per noi cittadini, diventa ormai routine; il rischio è
quello dell'assuefazione, nel cittadino cresce a dismisura la
distrazione, il disinteresse anche nei confronti dei grandi
problemi. Tuttavia l'attenzione di noi cittadini aumenta, riprende,
quando quelle notizie sono più vicine a noi o provengono da zone
delicate o strategiche. Allora ci interroghiamo, approfondiamo le
nostre conoscenze, ricerchiamo anche i motivi di certe situazioni
soprattutto di guerra. Le risposte spesso sono riferite a problemi
razziali, etnici, religiosi e soprattutto entriamo nel merito
quando questa importante azione militare ha una ripercussione
incidente sulla popolazione civile.
È normale che in un contesto di questo tipo ci debba essere un
ruolo da parte delle istituzioni, il ruolo è quello di avere
attenzione e di promuovere azioni immediate rivolte alla soluzione
del problema o dei problemi.
La domanda che può sorgere spontanea è: qual è il ruolo delle
istituzioni meno incidenti direttamente sul problema, come ad
esempio la nostra?
Credo che esista da un lato il dovere di far sentire alta la
propria voce verso gli stati centrali e verso le organizzazioni
internazionali, dall'altro il dovere, altrettanto importante, di
tenere alta la sensibilità e l'attenzione della popolazione verso
temi così importanti, che spesso ci sembrano lontani almeno nello
spazio, ma che hanno profondamente segnato anche la nostra
storia.
Ecco le ragioni per le quali abbiamo ritenuto importante
sottoporre all'attenzione del Consiglio questa risoluzione, che ha
evidentemente come oggetto la guerra israelo-palestinese, che
sottolinea il diritto di stato dei due popoli, che stigmatizza le
responsabilità di Hamas, che sancisce il diritto di difesa di
Israele, che fa riferimento alla pace e che, da questo punto di
vista, riprende l'appello dell'Unione europea alla pace attraverso
la condivisione e la negoziazione, alla pace attraverso
un'importante azione politica e non esclusivamente militare, per il
riconoscimento del diritto reciproco.
Questa risoluzione invita pertanto il Governo italiano a
proseguire in azioni finalizzate al raggiungimento di un immediato
e permanente cessate il fuoco, invita il Governo italiano ad
organizzare iniziative umanitarie a favore della popolazione civile
colpita dal conflitto in corso, invita i Parlamentari valdostani a
promuovere iniziative atte a sollecitare azioni ed interventi
capaci di affrontare la drammatica situazione mediorientale.
Rivolgendosi infine ai cittadini, la risoluzione sottolinea
punti di riferimento importanti nell'ambito dell'organizzazione
nazionale e internazionale come Caritas e Unicef.
Credo sia importante ringraziare i colleghi che hanno contributo
a una condivisione sostanziale di questo tipo di documento e
naturalmente, questo Consiglio, se lo vorrà condividere, nella sua
interezza.
Président
- La parole au Conseiller Giuseppe Cerise.
Cerise G. (VdAV-R)
- Merci, M. le Président. Solo per
dire che porteremo il nostro convinto sostegno a questa
risoluzione, pur sapendo che andrà ad aggiungersi a quella marea di
dichiarazioni di intenti che poi lasciano il tempo che trovano, non
sarà certo questa risoluzione che può rimuovere questa
problematica, purtroppo.
Ma credo che questa Assemblea non potesse esimersi dal far
sentire la sua voce, voce di condanna, sulle corresponsabilità che
coinvolgono quelle due fazioni in contesa e per la drammaticità di
questo conflitto, che poi si ripercuote su larghe fasce della
popolazione civile.
Vorrei ringraziare la sensibilità dei colleghi delle altre forze
politiche, che hanno accolto il nostro invito di riformulare la
prima parte della premessa, senza stravolgerne i contenuti, ma che
permette nella sua lettura di sottolineare una sostanziale
differenza fra popolo palestinese e Hamas. Purtroppo credo che non
sia così nel pensare comune, troppe volte si fa un parallelo su
questi problemi.
Di conseguenza porteremo il nostro convinto sostegno a questa
iniziativa.
Président
- La parole au Conseiller Salzone.
Salzone (SA-UdC-VdA)
- Grazie, Presidente. Noi non
abbiamo in genere una particolare predisposizione a discutere
risoluzioni di così vasta portata, diciamo di portata
internazionale, non perché l'argomento non ci interessi, anzi, ci
appassiona sovente, ma il problema è che generalmente per trovare
la quadra su risoluzioni di questo tipo si rischia di uscire con la
cosiddetta aria fritta.
In realtà devo dire che abbiamo contribuito alla stesura di
questa risoluzione perché, nonostante la nostra particolare
vicinanza ad Israele - diciamolo con chiarezza - in questo
particolare momento siamo con i civili, siamo con la gente che
muore nella striscia di Gaza, sovente dove civili sono usati come
scudo dei rifornimenti militari di Hamas.
La verità purtroppo è che questa pazzesca vicenda che pare non
finire mai, è dettata dall'odio viscerale fra popoli che sono
obbligati a coesistere in una striscia di terra in guerra
permanente.
Per cercare le ragioni di questo conflitto, bisognerebbe andare
indietro nel tempo per capire quello che accade in questo angolo
esclusivo del mondo.
Crediamo che la risposta sia il fallimento dei famosi negoziati
di Camp David nel 2000 e quelli di Taba del 2001, in cui il governo
israeliano guidato da Barak era disposto a fare importanti
concessioni allora, ma Arafat fu tanto sconsiderato da rifiutare
quelle offerte.
Da allora anche la società israeliana, profondamente delusa, ha
vissuto nella deriva di un duro radicalismo dove per la maggior
parte della popolazione prevale la convinzione che con i
palestinesi non sia possibile trovare accordi ragionevoli e che
solo una politica basata sulla forza e sulla repressione potrà
piegarla inducendola ad accettare alla fine una pace imposta.
E così la storia si ripete: il popolo palestinese non riconosce
il diritto di esistere ad Israele. Un milione e mezzo di
palestinesi radicalizzano e nutrono un sentimento di impotenza e di
odio.
Rimane una situazione che vede la gente ridotta alla fame, ma
capace di atti terroristici micidiali e bombardamenti con razzi in
grado di colpire a 60 km di distanza la popolazione di Israele.
Se si aggiunge che dopo la morte di Arafat la vittoria
elettorale ha portato Hamas al potere nella striscia di Gaza, che a
sua volta non ha trovato massiccia adesione né al fanatismo
integralista né alle azioni terroristiche ma neppure alla
vergognosa corruzione dei dirigenti dell'Autorità palestinese, si
può ben capire quanto la situazione permanga esplosiva.
C'è un altro passaggio della storia molto importante e più
recente. Che può fare Israele, dopo il ritiro dagli insediamenti
della striscia di Gaza del 2005, quando ritirò ben ventuno
insediamenti di coloni dalla striscia stessa che si erano stabiliti
lì da parecchio tempo?
In quel momento ha suscitato grandi speranze questo gesto,
sembrava potesse dare impulso al processo di pace destinato a
portare alla creazione di uno stato palestinese che coesistesse con
Israele e fosse garanzia di una futura sicurezza.
Il sogno non avvenne, anzi, Hamas intensificò gli atti
terroristici alla popolazione civile, palesando così in modo
evidente una incapacità palestinese ad autogovernarsi.
La risposta è sotto gli occhi di tutti: un'altra operazione
militare che al momento vede più di un migliaio di morti
palestinesi, fra cui un gran numero di civili, di bambini
innocenti.
Una risposta quella israeliana che produrrà l'effetto peggiore
nella comunità palestinese, quello di rafforzare il fanatismo
integralista di Hamas, che non consentirà, ancora una volta, di
procedere a quel processo di pace che la comunità internazionale
auspica ormai da troppo tempo.
Ci siamo chiesti più volte anche in questi giorni se fosse
opportuno fare una scelta unilaterale a favore di Israele e ci
siamo dati una risposta, ponendo un interrogativo: sino a quando un
paese può sopportare che le sue città siano bersaglio di razzi
terroristici lanciati dalle frontiere per giorni e mesi da
un'organizzazione come quella di Hamas, che oltre a non riconoscere
l'esistenza di Israele, non nasconde le sue intenzioni di
distruggerla?
Président
- La parole au Conseiller Rigo.
Rigo (PD)
- Grazie, Presidente. Anche noi abbiamo
contribuito alla stesura di questa risoluzione, l'abbiamo firmata e
la voteremo convinti, perché questo documento è per noi importante,
la nostra voce si aggiunge alle tante che in questi giorni si sono
levate così da riuscire a raggiungere, un coro armonioso, per
chiedere la pace è comunque importante.
Ma credo che questa risoluzione abbia anche, almeno noi le
diamo, una valenza regionale. Le manifestazioni pro Palestina per
il cessate il fuoco avvenute in questi giorni in tutto il
continente, manifestazioni legittime, come abbiamo visto anche
nella nostra città, quando non sconfinano nella violenza, sono
state possibili in un'Europa costruita sui valori della tolleranza
e della libertà.
L'entità di queste manifestazioni ci ricorda anche che il mondo
arabo è parte del nostro mondo e della nostra città e che noi tutti
abbiamo uno specifico interesse anche in Valle a contribuire il più
rapidamente possibile al raffreddamento della crisi in atto e che
dalle bombe si passi finalmente alle parole e agli atti di pace e
di negoziazione, insomma al dialogo e al confronto.
Ecco perché ci sembra importante che, a diversi livelli e
nell'assise più importante della Valle d'Aosta, ci sia la
preoccupazione e l'invito che emergono con forza dalla risoluzione
e per questo concordo con l'illustrazione del documento fatta dal
collega Empereur.
Ma il documento di oggi vale anche in un'altra direzione, ovvero
quella di una convivenza possibile. La diversità, viene qui
riaffermato, non va brandita come un'arma ma va impiegata come
strumento di arricchimento complessivo della società; per questo,
secondo noi, questo ordine del giorno è appropriato e
importante.
Président
- La parole au Conseiller Secrétaire
Tibaldi.
Tibaldi (PdL)
- Solo per dire che la risoluzione è stata
condivisa fin dal momento della sua stesura, di conseguenza siamo
anche noi compartecipi dei contenuti. Abbiamo sottoscritto il
documento e lo voteremo convintamente.
Président
- Je soumets au vote la résolution:
Conseillers présents et votants: 31
Pour: 31
Le Conseil approuve à l'unanimité.
Président
- Chers collègues, nous avons achevé nos
travaux, je vous rappelle puisque l'argument a été évoqué ici, que
ce soir à 18 heures dans la petite salle du Palais, il y aura une
rencontre sur la déclaration universelle des droits de l'homme.
Votre présence est très agrée.
La séance est levée.
---
La réunion se termine à 12 heures 24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK