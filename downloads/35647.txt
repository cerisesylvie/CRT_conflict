Consiglio Regionale della Valle d'Aosta - Oggetto del Consiglio n. 114 del 25 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 114 del 25 settembre 2013 - Resoconto
OGGETTO N. 114/XIV - Interrogazione: "Restituzione del premio
di risultato da parte dell'Amministratore unico del Casino de la
Vallée".
Président -
Pour la réponse, la parole au Président
Rollandin.
Rollandin (UV)
- Se mi è permesso, al collega Rosset
vorrei solo dire che prima ho detto 1.000.000, anziché 1.000
euro...per l'interrogazione su Vallenergie...chiedo scusa.
(interruzione di un Consigliere, fuori microfono)
Per quanto riguarda invece la richiesta che è fatta con questa
proposta già in occasione del dibattito in aula rispetto alla
risoluzione, avevo espresso le mie perplessità sull'ammissibilità,
anzi sulla legittimità di quanto previsto dalla stessa. Ho
interessato della questione il Dipartimento legislativo e legale
dell'Amministrazione regionale, che mi ha segnalato quanto segue:
"la revoca del compenso di risultato già erogato
all'Amministratore unico della Casino configurerebbe un atto
illegittimamente adottato, foriero di possibili contestazioni e ciò
in quanto il premio di produzione costituisce componente della
retribuzione stabilita dall'assemblea dei soci, sicché le uniche
condizioni per non corrispondere il premio potrebbero essere
costituite dal mancato raggiungimento degli obiettivi
individuati"
. Vengono così precisati i fondamenti giuridici e
la giurisprudenza che sostiene queste considerazioni. Trasmetterò
questa comunicazione al Dipartimento legislativo e legale del
Presidente del Consiglio, in modo che sia messa a disposizione
degli interessati. Allo stato delle cose, comunque, la risoluzione
approvata non può essere portata in esecuzione per le ragioni che
ho appena detto.
Président
- Pour la réplique, la parole au collègue
Viérin.
Viérin L. (UVP)
- Beh, questa vicenda che aveva fatto
discutere oggi si conclude con un nulla di fatto. Si era discusso
molto e le perdite dell'anno in corso sul casinò ci avevano portati
a presentare quest'iniziativa. Non avevamo dubbi, al di là della
questione tecnica, sul fatto che questo premio non sarebbe stato
restituito. Quest'atto era stato approvato con voto segreto,
maggioranza battuta, ma, al di là di questo, la situazione è ancora
peggiorata rispetto allo scorso dibattito e oggi la situazione del
casinò è una situazione che sta degenerando. Al di là di questo, il
Consiglio regionale ha approvato un atto e noi chiediamo che
quest'atto sia per lo meno trasmesso nelle sue intenzioni e
apprendiamo oggi dai giornali...e ringrazio i colleghi del
Movimento Cinque Stelle per aver posto il quesito, per averlo
riportato sui giornali...parole dell'Amministratore unico che
riferiscono il fatto che nessuno ha richiesto la restituzione.
Al di là della questione tecnica e al di là del tecnicismo anche
da un punto di vista legale di ciò che si può e non si può fare,
qui l'impegno è politico, qui è una richiesta che bisogna formulare
all'Amministratore unico affinché ci sia una restituzione, anche a
titolo volontario, ma c'è un impegno del Consiglio regionale che
richiede all'Amministratore unico, che, tra l'altro, nei giorni
scorsi ha anche annunciato di voler ridursi lo stipendio...ma ci
mancherebbe ancora, dopo che abbiamo una situazione che è una
situazione disastrosa, abbiamo un annuncio di esuberi per circa 150
dipendenti...ma a noi non interessa solo il futuro, lo prendiamo
come una buona intenzione che noi verificheremo e, tra l'altro,
l'assemblea dei soci, vorrei ricordare, è l'assemblea dove la
Regione è rappresentata al 99 percento, quindi l'impegno sarà
portato avanti. Noi vorremmo che questa restituzione, quest'impegno
avvenga per rispetto a quest'aula e per rispetto alla comunità
valdostana per quest'indecenza di un premio raggiunto e mi chiedo
anche se gli obiettivi raggiunti sono stati quelli del
disastro...ci chiediamo se gli obiettivi che erano stati fissati
erano quelli di mandare in malora il casinò e ci chiediamo...e
richiediamo anche che nella fissazione degli obiettivi ci sia un
po' più di attenzione nel fatto di fissare paletti stretti sul
conseguimento di risultati, al di là delle presenze, anche di
incassi.
Diciamo anche una cosa. Noi, Presidente, avevamo richiesto anche
altre cose: se esistevano altri premi, se in futuro questi premi
sarebbero stati restituiti e lei non ha risposto; oggi noi, quindi,
prendiamo atto di questa mancata risposta sui punti. Ci risulta, da
quanto lei aveva annunciato in Consiglio, che anche altri premi
sono stati erogati per circa 1 milione e 6; ci risulta anche - però
non sappiamo se si vocifera solo - che qualche Assessore che è
seduto in Giunta ha beneficiato di questi premi, anche se nelle
lunghe scorribande estive nelle sagre valdostane questo è stato
smentito. Noi vorremmo sapere, proprio per evitare di parlare senza
conoscere i dettagli, quanti sono... Grazie Presidente.
Presidente
- Per l'integrazione di risposta, la parola al
Presidente Rollandin.
Rollandin (UV)
- Non ho risposto alle altre due pur
avendo delle risposte, chiedo scusa.
Per quanto riguarda gli altri emolumenti, riferiti alla seconda
domanda, nell'anno di competenza 2012 sono stati pagati 364 premi
per una media pro capite di 3.140 euro lordi, in un "contesto"
complessivo di 1 milione e mezzo di euro; cosa che avevo, tra
l'altro, già detto in quell'occasione, come ricordava. È bene
chiarire che si tratta per il 98 percento di premi derivanti da
impegni contrattuali pregressi rispetto all'attuale gestione e, per
la parte rimanente, di compensazioni parziali per prestazioni al di
fuori dell'orario contrattuale di lavoro, non retribuite come
straordinari. In particolare, nel reparto Roulette-Black Jack sono
stati pagati 96 premi per una media pro capite di 4.460 euro lordi
annui e un costo complessivo di 555 mila euro. Nel reparto
Craps-Punto Banco sono stati pagati 46 premi per una media pro
capite di 3.280 euro lordi e un costo complessivo di 200 mila euro.
Nel reparto Coordinatori Slot sono stati pagati 6 premi per una
media pro capite di 695 euro, costo di 5 mila euro. Nel reparto
Slot Attendant sono stati pagati 19 premi per una media pro capite
di 925 euro lordi e un costo di 25 mila euro. Cassieri
multifunzione: 32 premi con un pro capite di 1.200 lordi e un costo
di 50 mila euro. Nel reparto Trente et Quarante e Poker sono stati
pagati 33 premi per una media di 1.975 euro e un costo di 85 mila
euro. Nel reparto Roulette-Fairoulette sono stati pagati 104 premi
per una media pro capite di 3.225 euro, per un totale di 450 mila
euro. A dirigenti e funzionari 16 premi per una media pro capite di
5.735 euro lordi e un costo complessivo di 120 mila euro. Infine,
sono stati erogati 12 premi a personale impiegato in attività
straordinarie connesse all'apertura del parco del Billia, per un
importo di 712 euro lordi e un costo complessivo di 10 mila euro.
Come per quanto riguarda l'Amministratore unico, non esiste alcun
titolo formale per chiedere la restituzione di questi premi, che
non sono stati nemmeno chiesti. Darò poi copia, se interessa, al
collega.
Per quanto riguarda:
"se ci sia o meno la volontà di
contenere le spese..."
: credo che alla fine del 2007 il costo
annuo del Consiglio di amministrazione, come già ricordato, i
sindaci e i dirigenti della Casino era di poco superiore ai
2.300.000 euro; oggi è di poco superiore a 1.000.000 di euro,
quindi i costi sono stati abbattuti di più della metà. I due
Consigli di amministrazione di allora impegnavano otto persone,
mentre oggi l'azienda, come previsto dalla delibera di modifica
dello Statuto, adottata da quest'aula nel luglio 2008, prevede
l'Amministratore unico e il risparmio medio annuo è superiore a 700
mila euro. I dirigenti erano sette e, attraverso un corso di
razionalizzazione, sono quattro. Alla base quindi c'è già stato un
ridimensionamento. Comunque, sulla base di questo, è intenzione
dell'Amministrazione provvedere ad un ridimensionamento che deve
essere chiaramente discusso. Come indicazione, è questa la valenza.
Chiedo scusa per non aver letto subito la seconda parte della
risposta.
Président
- La parole au collègue Viérin.
Viérin L. (UVP)
- Presidente, il casinò cola a picco e
nell'anno del disastro eroga 364 premi per 1 milione e mezzo per
premiare i risultati di una dirigenza per i risultati ottenuti.
Ecco, noi, al di là della restituzione che chiediamo
all'Amministratore unico...volontaria o meno che questa
restituzione avvenga...anche alla luce delle enunciazioni di questi
giorni su una disponibilità a ridursi lo stipendio, chiediamo al
Presidente Rini di farsi garante di questa richiesta, che questa
richiesta arrivi dall'Amministratore unico a Palazzo
all'Amministratore unico a Saint-Vincent. Attraverso una lettera,
attraverso una telefonata, attraverso qualsiasi tipo di
comunicazione, ma che perlomeno l'esigenza e la volontà del
Consiglio sia espressa, visto che è una volontà politica,
tecnicamente poi sarà all'Amministratore unico, se non è prevista
dal contratto, la formula di restituzione di questo premio. Al di
là di questo, noi chiediamo anche a questi 364 silenti, che magari
hanno anche gongolato del fatto che ci fosse una richiesta di
restituzione di 72 mila euro per l'Amministratore unico, che a
questo punto non è l'unico responsabile, pur chiamandosi
Amministratore unico di questo disastro...ma l'intera dirigenza che
a cascata ha percepito in modo complice questi premi oggi dovrebbe
fare un gesto nei confronti della comunità valdostana; prima di
parlare di esuberi, 150 esuberi, iniziamo ad andare a fare
restituire, a tagliare dove ci sono premi per conseguire il
disastro. Noi, quindi, su questo torneremo e sicuramente
richiederemo che sia fatta chiarezza su questi ulteriori premi, e
avevamo percepito durante il Consiglio che questi esistono.
In conclusione vorremmo dire che è l'ora di finirla con i facili
e forse anche ridicoli slogan che dicono che non ci sono più soldi,
perché i soldi ci sono e capiamo anche dove vanno. Torneremo sulla
questione dei 10 milioni, ne abbiamo già parlato, i soldi ci sono,
ma spesso vanno nei luoghi e nei posti dove non dovrebbero andare,
perché premiare delle persone in un anno del record di disastro per
un'azienda fiore all'occhiello, che dovrebbe essere fiore
all'occhiello della Valle d'Aosta, non ci sembra un esempio di
oculatezza nella gestione delle risorse pubbliche e nella spesa di
quelle che sono le risorse di tutti i valdostani.
Président
- Merci. Point 26 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK