Consiglio Regionale della Valle d'Aosta - Oggetto del Consiglio n. 2818 del 6 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2818 del 6 maggio 1987 - Resoconto
OGGETTO N. 2818/VIII - MANIFESTAZIONI CULTURALI PREVISTE PER
LA PROSSIMA STAGIONE ESTIVA AL FINE DI QUALIFICARE ULTERIORMENTE
L'OFFERTA TURISTICA DELLA REGIONE. - (Interrogazione).
PRESIDENTE
: Do lettura dell'interrogazione in oggetto
presentata dal Consigliere Sandri:
INTERROGAZIONE
RICORDATA la deliberazione della Giunta regionale in data 10
aprile 1987 n. 3072 "Approvazione ed impegno di spesa per la
realizzazione di un ciclo di manifestazioni: Valle d'Aosta-Arte e
Musica" che impegna 461.000.000 (quattrocentosessantunmilioni) di
lire per un ciclo di manifestazioni culturali da svolgersi
nell'arco della prossima stagione estiva al fine di qualificare
ulteriormente l'offerta turistica della regione, ciclo composto da
circa trenta manifestazioni musicali di alto livello artistico tra
cui le esibizioni dei seguenti gruppi:
- Filarmonica di Berlino;
- Gillespie;
- Orchestra teatro regio;
- Coro polifonico giapponese;
CONSTATATO che tra tali gruppi musicali di alto livello
artistico è segnalato per il 22 agosto ad Issogne il complesso
musicale Gigi e Andrea per la spesa di lire 10.900.000
(diecimilioninovecentomila) e che con tale nome viene abitualmente
identificata una coppia di attori comici attiva nel cinema non
d'avanguardia, in alcune reti televisive commerciali e nella
pubblicità diretta e indiretta di molti prodotti;
il sottoscritto Consigliere regionale
INTERROGA
l'Assessore al Turismo, Urbanistica e Beni Culturali per
conoscere:
- l'identità del gruppo musicale citato nella delibera e se
corrisponda o meno alla coppia di comici sunnominata;
-
quale sia il programma musicale ed artistico di tale
esibizione;
- chi abbia suggerito l'inserimento di tale spettacolo nel ciclo
musicale estivo 1987;
- se è possibile comunque ottenere uno sconto sul costo segnato
in delibera tenuto conto che il coro polifonico giapponese ha costo
zero.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
L'Assessorato regionale al Turismo,
Urbanistica e Beni Culturali, per la stagione estiva 1987 ha
organizzato un ciclo di manifestazioni denominato "Valle
d'Aosta-Arte e Musica" da svolgersi ad Aosta ed in altre località
della Valle. Sulla falsariga della rassegna dello scorso anno, che
ha ottenuto un notevole successo di pubblico e di critica, si è
pensato di articolare il programma in vari settori, quali: la
musica classica, la musica jazz, i concenti per organo, l'arte ed
il settore "varie". Sotto quest'ultima denominazione sono stati
inseriti spettacoli di musica leggera, di bande militari, di
cabaret e di corali polifoniche.
Realizzando tale rassegna, l'Assessorato si propone di offrire
al turista e allo spettatore locale due mesi di spettacoli che,
oltre ad essere validi dal punto di vista artistico, soddisfino le
esigenze ed i diversi gusti del fruitore. In tale ottica sono stati
inseriti gli spettacoli di cabaret di Gigi e Andrea, e di Giorgio
Faletti, tenuto anche conto del notevole successo conseguito da
analoghe manifestazioni nello scorso anno.
Queste risposte valgono a rispondere alla prima ed alla terza
domanda dell'interrogazione.
Alla seconda domanda, "quale sia il programma musicale ed
artistico di tale esibizione", posso rispondere dicendo che,
trattandosi di uno spettacolo cabarettistico, non è possibile
conoscere "a priori" il suo contenuto.
Nell'interrogazione si chiede infine "se è possibile comunque
ottenere uno sconto sul costo segnato in delibera, tenuto conto che
il coro polifonico giapponese ha costo zero".
Tengo a precisare che noi abbiamo trattato con l'agenzia che
rappresenta i due cabarettisti. Invece, il coro polifonico
giapponese, essendo ospite del "Billia", si è offerto di
partecipare gratuitamente alla manifestazione.
È vero quanto sostiene con un pò di ironia (che, comunque, dato
che si tratta di due cabarettisti, è ben gradita) il Consigliere
Sandri che il programma si chiama "Valle d'Aosta: Arte e Musica",
ma questo è un titolo che comprende tutto il programma.
Non so se il Consigliere Sandri ha visto la brossure che era
stata predisposta l'anno scorso, ma ricordo che anche allora il
programma era stato diviso in diverse parti proprio per non avene
un titolo lungo come un poema, con la citazione delle varie
manifestazioni. Tutto il programma estivo, quindi, è presentato
sotto il titolo di "Valle d'Aosta: Arte e Musica" e al suo interno
trovano spazio tutte le varie forme di intrattenimento culturale o
leggero.
Il programma di quest'anno, in ogni caso, verrà attuato, più o
meno, sulla falsariga di quello dello scorso anno che ha avuto un
buon successo sia nella presentazione che nella realizzazione.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Ringrazio l'Assessore che nella sua
risposta ha sostanzialmente confermato l'esistenza di alcune
imprecisioni nella presentazione del programma estivo, nel senso
che dal testo della delibera non risultava ben chiaro che il
programma proposto doveva essere inteso come vario.
Infatti, leggendo partecipazioni come la Filarmonica di Berlino,
Gillespie, l'Orchestra del Teatro Regio di Torino, ecc., pensavo
che si trattasse di una serie di iniziative un pò più "seriose";
invece, poi, ho trovato tra loro Gigi e Andrea, quella coppia di
artisti famosi che però, l'Assessore me lo consenta, non
rappresentano certamente l'avanguardia cinematografica.
Poiché per quest'anno il programma è già predisposto, chiedo che
in futuro si cerchino delle persone dotate di un umorismo un
pochino più simpatico e, per quanto mi riguarda, anche più
rispettoso della figura femminile, perché spesso, infatti, le
battute di questi due cabarettisti sono piuttosto "trivialotte"
verso le donne
Si aggiunga, poi, che i valdostani devono sopportare "queste
persone" tutte le sante domeniche ed anche qualche altro giorno
della settimana, per cui non è molto opportuno che le debbano
sopportare anche in qualche altro giorno. Non vorrei che tra
Berlusconi e la Valle d'Aosta si fosse aperto un altro canale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK