Consiglio Regionale della Valle d'Aosta - Oggetto del Consiglio n. 2137 del 25 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula
Oggetto del Consiglio n. 2137 del 25 luglio 2001 - Resoconto
OGGETTO N. 2137/XI Transito di veicoli di turisti nella
strada poderale per Cignana. (Interrogazione)
Interrogazione Appreso che la strada poderale del consorzio
di miglioramento fondiario Saleron che porta alla diga di Cignana,
in Valtournenche, costruita a fini agricoli per consentire il
passaggio necessario per accedere agli alpeggi e per curare e
lavorare il territorio, è percorsa frequentemente da autovetture di
turisti e/o pescatori;
Visto che l’attuale oasi faunistica è stata
trasformata in area di caccia specifica e questo potrebbe aumentare
ulteriormente il passaggio improprio di autovetture di
cacciatori;
Ritenendo che la scelta di costruire strade poderali limitate al
passaggio dei soli mezzi dei proprietari/fittavoli dei terreni
risponde all’esigenza di offrire servizi adeguati a
chi lavora in alta montagna, creando infrastrutture leggere che non
consentano forme di turismo di massa che porterebbero dei guasti
irreparabili ad un territorio fragile;
Constatato che il passaggio indiscriminato di veicoli consente
anche di trasformare i bordi di tale strada in una discarica in cui
ammassare bidoni di materiali usati da imprese edili;
la sottoscritta Consigliera regionale
Interroga
l’Assessore competente per sapere:
1) se corrispondono a verità le informazioni sopra riportate:
transito di veicoli di turisti e di pescatori e deposito di
materiale edile lungo la strada poderale per Cignana;
2) se, come e da chi, viene effettuato il controllo sul
passaggio improprio di vetture su questa (ed altre) strade poderali
e con quali risultati;
3) quale valutazione viene data circa
l’accadimento di tali fenomeni e quali iniziative si
vorranno prendere per evitarli.
F.to: Squarzino Secondina
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Il transito dei veicoli a motore sulla strada
poderale che porta alla diga di Cignana è disciplinato, come per le
altre strade carrozzabili non classificate statali, regionali o
comunali, dalla legge regionale 22 aprile 1985, n. 17 concernente
il regolamento di polizia per la circolazione dei veicoli a motore
sul territorio della regione.
In base a questa legge la circolazione ed il parcheggio dei
veicoli a motore all’infuori delle strade di cui
sopra sono consentiti ai proprietari, agli usufruttuari, ai
conduttori, ai loro familiari e ospiti intendendo come tali coloro
che sono accompagnati da una persona titolare del diritto di
circolazione o che provano di essere attesi, a tutti coloro che
abbiano necessità di accedervi per motivi di abitazione, dimora,
lavoro, servizio nonché alle persone disabili munite del
contrassegno di cui al decreto del Ministero del lavoro
dell’8 giugno 1979 n. 1.176 ed alle persone aventi
un'invalidità superiore all’80 percento.
Al di fuori di questi casi si può accedere con veicoli a motore
a queste strade previa autorizzazione comunale rilasciata dietro
presentazione di domanda motivata.
In caso di necessità di circolazione per motivi di lavoro, di
servizio o di studio in più comuni sulle strade vietate,
l’autorizzazione può essere rilasciata dal
Presidente della Regione o in sua vece
dall’Assessore all’agricoltura e
risorse naturali. Della sorveglianza sono incaricati gli agenti
regionali, gli organi di polizia locale e quelli di pubblica
sicurezza.
Tutto ciò premesso, è facile ipotizzare che una strada poderale
ad alta vocazione agricola - ci sono numerosi alpeggi nella zona,
in estate monticano circa mille capi bovini - e al cui termine si
trovano importanti attività economico-industriali qual è la diga di
Cignana non sia immune dal transito di autoveicoli di persone
aventi diritto o autorizzate.
Il personale della stazione forestale di Antey-Saint-André, che
è competente per territorio, effettua regolarmente servizio nella
zona interessata dalla strada in questione elevando le previste
sanzioni amministrative. Dall’esame dei dati
relativi al numero di contravvenzioni emesso rispetto al numero di
servizi svolti non appare che la strada in questione sia percorsa
frequentemente da autovetture di turisti e/o pescatori.
Infine l’istituzione dell’area a
caccia specifica "La Granda" non costituisce motivo di
preoccupazione per quanto riguarda un eventuale aumento dei
passaggi impropri di autovetture di cacciatori in quanto solo i
cacciatori a cui saranno assegnati capi di selvaggina prelevabili
all’interno dell’area potranno
percorrere con propri mezzi la strada e in determinati orari.
Per rispondere all’ultima domanda, non riteniamo
che ci siano importanti fenomeni di transito non autorizzato. Siamo
comunque d’accordo nel sollecitare interventi da
parte della stazione forestale di Antey-Saint-André per un
controllo più puntuale, soprattutto nel periodo di massima
affluenza turistica.
Per quanto concerne il transito dei pescatori, in questo momento
il problema non sussiste essendo chiusa la pesca nel lago di
Cignana per i lavori di pulizia del bacino.
Président
La parole à la Conseillère Squarzino
Secondina.
Squarzino (PVA-cU) Assessore, ho ascoltato la sua risposta che è
una risposta per così dire tecnica e che potrebbe essere data di
fronte a un'interrogazione simile relativa ad altre strade poderali
della Valle, nel senso che lei mi ha ricordato qual è la normativa,
chi ha diritto e chi non ha diritto a transitarvi.
Anche nel testo dell'interrogazione era riconosciuto il valore
di queste strade poderali proprio per consentire dei servizi
adeguati a chi lavora in alta montagna, quindi a tutti quelli che
per lavoro o per necessità o per servizio devono raggiungere certe
zone.
Questo è scontato, per così dire, e va bene.
Tant’è vero che, proprio perché queste strade sono
finalizzate ad una percorribilità molto ridotta, sono costruite
anche in un certo modo.
Le stesse regole di costruzione di queste strade sono tarate sul
possibile traffico che ci può essere e un aumento del traffico
automobilistico su queste strade chiaramente costituirebbe un
pericolo anche per le autovetture, perché le strade non sono state
costruite in modo da sopportare un transito notevole di vetture. Di
questo elemento bisogna tener conto: l’utilizzo in
modo improprio di queste strade secondo me è pericoloso per il
viaggiatore.
Nella mia interrogazione avevo messo anche un dato su cui lei
non si è affatto soffermato e ce ne dispiace. Nella premessa avevo
detto:
"? Constatato che il passaggio indiscriminato di veicoli
consente anche di trasformare i bordi di tale strada in una
discarica in cui ammassare bidoni di materiali usati da imprese
edili?"
.
Su questo tema ho posto una domanda precisa, ma lei non mi ha
risposto. Io so con sicurezza che dei bidoni di imprese edili sono
stati abbandonati lungo la strada, allora rispetto a questo la
pregherei di far fare una verifica perché probabilmente la
sorveglianza che c’è non è fatta nel modo
opportuno.
C’è un elemento nella sua risposta che comunque
mi preoccupa, Assessore, quando dice che possono accedere su queste
strade tutti coloro che sono ospitati da persone che hanno mayen o
stalle in alto.
Ora in una zona turistica come è quella di Torgnon, la
Valtournenche, mi chiedo se un modo, che io considero improprio, di
utilizzare queste strade non sia quello di organizzare visite
guidate di turisti a mayen o ad altri siti in cui
c’è l’alpeggio o altre situazioni
lavorative interessanti.
Se posso capire che questo tipo di attività turistica venga
fatta in alcuni momenti e pubblicizzata come si sta facendo con gli
"alpages ouverts", cioè iniziative che vengono prese una volta ogni
tanto nell’estate, questo va bene, ma se questa
attività diventa settimanale o quotidiana organizzata dalle pro
loco locali e dagli albergatori locali, credo che sarebbe un danno
per l'ambiente, oltre che un utilizzo improprio delle strade
stesse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK