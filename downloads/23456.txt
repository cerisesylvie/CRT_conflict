Consiglio Regionale della Valle d'Aosta - Oggetto del Consiglio n. 2558 del 8 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2558 del 8 marzo 2007 - Resoconto
OGGETTO N. 2558/XII - Rinvio di quattro proposte di legge di
iniziativa popolare.
Presidente
- Ritengo opportuno discutere assieme i punti
n. 31, n. 32, n. 33 e n. 34.
La parola al Consigliere Ferraris, per mozione d'ordine.
Ferraris (GV-DS-PSE)
- La mozione d'ordine riguarda la
richiesta di rinvio a successive sedute del Consiglio delle 4
proposte di legge che sono condensate in un unico punto... questo
viene motivato dal fatto che su tale tema, di indubbio interesse e
importanza, è in atto un confronto sia all'interno della I
Commissione consiliare, sia fra le forze politiche... su questi
temi e anche sui temi legati alle norme sull'ineleggibilità e
incompatibilità, che sono temi strettamente collegati a questi.
L'obiettivo è quello di trovare nel più breve tempo possibile,
d'altronde la legge referendaria è molto chiara a questo riguardo,
delle convergenze che siano le più ampie possibili, perché le leggi
elettorali dovrebbero avere questa caratteristica quando si pensa
alla loro riforma... e che siano in grado di consentire al
Consiglio di esprimere una propria opinione sulla materia. Dico
questo perché la materia elettorale ha delle conseguenze importanti
sugli assetti istituzionali, sui sistemi di partito, sull'aumento o
la diminuzione del frazionamento politico, sulla modalità di
trasformare i voti in seggi, sulle modalità di sviluppare alleanze
fra forze politiche, sulla stabilità e sulla qualità del Governo,
perché i sistemi elettorali non sono ininfluenti a questo riguardo,
e in generale anche sulla coesione di una comunità, sapendo che
l'obiettivo è quello di fare in modo che venga assicurata la più
ampia espressione democratica del voto dei cittadini.
Non vi è quindi una volontà di dilazionare per non affrontare il
problema, ma vi è la volontà di approfondire questo tema, perché
abbiamo visto sul campo come delle leggi elettorali che non siano
state sufficientemente ponderate o eccessivamente affrettate
abbiano portato delle conseguenze sicuramente non positive.
Detto questo, credo che si debba tener conto anche di un altro
elemento: uno dei principi che è alla base dei quesiti referendari,
il principio ispiratore che sta alla base di questi referendum
riguarda il governo della minoranza. Non metto in discussione
l'istituto del referendum, che è un istituto importante e valido,
ma, nel momento in cui fossero approvate le norme referendarie,
avremmo un Consiglio in cui il 43% degli eletti eleggerebbero il
60% dei Consiglieri regionali, una minoranza potrebbe eleggere la
Giunta e infine una minoranza del 22,5% di voti popolari
approverebbe una legge elettorale che vale per tutti i cittadini.
Credo quindi che una riflessione debba essere fatta dal Consiglio,
ho anche la convinzione -senza disturbare J. Stuart Mill che
metteva già nel 1861 in un testo che riguardava le considerazioni
sulla democrazia rappresentativa, che la democrazia deve basarsi
sul principio di maggioranza - che vi sia la possibilità e la
volontà non solo politica, ma anche il dovere morale del Consiglio
di trovare una soluzione e ritengo vi siano le condizioni per
poterlo fare. Con questo rinnovo la richiesta di rinvio ai prossimi
Consigli della materia.
Presidente
- Facciamo il primo Consiglio di aprile? Una
data noi la dobbiamo conoscere... Su questa proposta del collega
Ferraris ci sono interventi?
La parola al Consigliere Bortot.
Bortot (Arc-VA)
- Prendiamo atto della richiesta del
collega Ferraris, ma non siamo d'accordo perché, con una serie di
riunioni di Commissioni, le forze politiche, che sono tutte
rappresentate in I Commissione, sono state presenti e hanno preso
visione delle proposte referendarie. Abbiamo audito i promotori e i
Presidenti della Regione e del Consiglio, abbiamo audito il
Direttore degli affari legislativi, abbiamo discusso molto
purtroppo sulla partecipazione dei promotori ai lavori della
Commissione. La nostra impressione è che queste proposte
referendarie non siano state sufficientemente "metabolizzate" da
parte della Commissione, quindi che ci si sia irrigiditi sul fatto
che la popolazione tramite la legge sui referendum possa
intervenire su questi argomenti, su queste materie, oppure se tali
materie sono di esclusiva pertinenza del Consiglio regionale;
abbiamo discusso poco nel merito. Oggi prendiamo atto... perché fin
da subito da parte dei promotori, poi da parte della collega
Squarzino e del sottoscritto è stato sempre detto che se venivano
delle iniziative che non snaturavano l'impianto delle proposte, se
ne poteva discutere. In realtà, abbiamo visto presentare
all'interno della I Commissione delle proposte di legge, ma mai si
è potuto discutere nel merito. C'è stato un irrigidimento magari
anche reciproco, sta di fatto che il non aver permesso ai promotori
di partecipare ai lavori della Commissione non ha contribuito a un
dibattito sereno.
Prendiamo atto delle dichiarazioni del collega Ferraris,
sappiamo che aleggiano delle proposte che però, per quanto ci
riguarda dal punto di vista formale, sia per i promotori, sia per
la componente "Arcobaleno", che sostiene i referendum, per ora sono
delle proposte virtuali. Sappiamo che vi sono discussioni e
iniziative e siamo ben felici sulle alleanze preventive, sulle
quote rosa, sulla forma di Governo, però formalmente né a noi, né
al Comitato promotore è pervenuto nulla. Da parte nostra, gruppo
"Arcobaleno", pertanto, se c'è una votazione del Consiglio
regionale, la accettiamo, se c'è la votazione democratica che
democraticamente legittima il rinvio richiesto, noi
democraticamente la accettiamo, ma c'è una differenza fra accettare
noi la proposta del collega Ferraris e una decisione del Consiglio
ed è che non sappiamo se dietro la proposta del collega Ferraris vi
è la volontà di quanto affermato a nome di tutti i gruppi, per cui
è impossibile accettarla - non si tratta di buona fede -, mentre se
c'è una votazione del Consiglio per il rinvio, significa che i
gruppi politici e le forze politiche, il Governo all'interno,
perché il Governo è intervenuto in questo dibattito, con tale
votazione si impegnano formalmente ad aprire la possibilità a
proposte formali eventualmente da discutere con i promotori e con
il nostro gruppo. Per questo respingiamo la richiesta del collega
Ferraris e, se democraticamente il Consiglio vota per il rinvio, ne
prendiamo atto e capiamo dal rinvio che vi è un impegno formale da
parte di tutti ad entrare nel merito di quello che si sente
aleggiare.
Presidente
- La parola al Consigliere Cesal.
Cesal (UV)
- Era per sostenere la richiesta di
motivazione del collega Ferraris, in quanto condivido totalmente le
considerazioni che ha espresso nel corso della sua breve
esposizione. Reputo che questo Consiglio abbia tutto il diritto di
affrontare un argomento come questo, complesso e delicato, con
degli effetti e delle ricadute che ritengo nessuno abbia valutato
appieno e soprattutto non sono state valutate appieno da parte di
chi ha posto i quesiti referendari. Credo si tratti di una materia
quella elettorale di stretta competenza del Consiglio, che deve
cercare di dare una soluzione e che deve riappropriarsi della sua
prerogativa principale, in quanto massima espressione
dell'autonomia di questa Regione, ovvero la prerogativa
legislativa. Ritengo che tale materia possa rimanere in attesa per
alcune settimane per verificare se tra le forze politiche vi è la
volontà di arrivare a una soluzione il più possibile condivisa da
parte di tutti, anche da parte del gruppo "Arcobaleno", che nessuno
vuole escludere da questa trattativa. Potremmo sentire anche i
sostenitori del referendum come rappresentanti di quella che viene
definita la società civile, però questo è un compito che rientra
nelle competenze del Consiglio e dei suoi Consiglieri, per cui noi
lo rivendichiamo appieno e sostengo la proposta del Consigliere
Ferraris per un rinvio della materia.
Presidente
- Pongo in votazione la proposta di rinvio dei
punti n. 31, n. 32, n. 33 e n. 34 dell'ordine del giorno, di cui do
lettura:
31) Proposta di legge n. 138: "Disposizioni in materia di
preferenza unica nelle elezioni del Consiglio regionale della Valle
d'Aosta";
32) Proposta di legge n. 139: "Disposizioni per l'elezione
diretta della Giunta regionale della Valle d'Aosta";
33) Proposta di legge n. 140: "Dichiarazione preventiva delle
alleanze politiche. Ulteriori modificazioni alla legge regionale 12
gennaio 1993, n. 3 (Norme per l'elezione del Consiglio regionale
della Valle d'Aosta)";
34) Proposta di legge n. 141: "Disposizioni per favorire
l'equilibrio della rappresentanza tra i generi nelle elezioni del
Consiglio regionale della Valle d'Aosta".
Consiglieri presenti e votanti: 29
Favorevoli: 26
Contrari: 3
Il Consiglio approva.
Il Consiglio
Approva
il rinvio dell'esame delle proposte di iniziativa popolare,
iscritte ai punti 31, 32, 33 e 34 dell'ordine del giorno, a
successive adunanze consiliari.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK