Consiglio Regionale della Valle d'Aosta - Oggetto del Consiglio n. 1458 del 13 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula
Oggetto del Consiglio n. 1458 del 13 luglio 1995 - Resoconto
SEDUTA POMERIDIANA DEL 13 LUGLIO 1995
OGGETTO N. 1458/X Subconcessione al consorzio di miglioramento
fondiario "Valbona-Borettaz" di derivazione d'acqua dal torrente
Fer de Bonze, in comune di Donnas, ad uso irriguo.
Deliberazione Il Consiglio
Premesso che con domanda in data 16 febbraio 1989 il C.M.F.
Valbona-Borettaz ha chiesto all'Amministrazione regionale la
subconcessione di derivare dal torrente Fer de Bonze, in comune di
Donnas, moduli massimi 0,60 di acqua per irrigare complessivamente
una superficie di ha. 74.35.76 di terreni ubicati in comune di
Donnas.
Precisato che la domanda, corredata dal relativo progetto a
firma Dr. Chatrian Grato, prevede la costruzione di un impianto del
tipo ad acqua fluente costituito da canale di derivazione, vasca
dissabbiatrice, condotta adduttrice principale, pozzetto di rottura
e rete di distribuzione.
Tenuto presente che:
- il Magistrato per il Po, di Parma, con nota n. 11645 in data
19 novembre 1991 ha rilasciato il nulla-osta nei riguardi idraulici
per l'ammissione ad istruttoria della domanda di cui si tratta;
- l'avviso di presentazione della domanda 16 febbraio 1989 del
C.M.F. Valbona-Borettaz è stato pubblicato sul Foglio Annunzi
Legali della Valle d'Aosta n. 3 in data 29 gennaio 1992 e
riprodotto nel n. 73 della Gazzetta Ufficiale della Repubblica
Italiana (foglio inserzioni) in data 27 marzo 1992, senza dar luogo
alla presentazione di domande incompatibili e concorrenti;
- con Ordinanza dell'Assessore ai Lavori Pubblici n. 157 in data
15 luglio 1992 è stato disposto il deposito della domanda e del
relativo progetto presso l'Assessorato LL.PP. della Regione per 15
giorni consecutivi, decorrenti dal 24 luglio 1992, a disposizione
di chiunque intendesse prenderne visione nelle ore d'ufficio;
- copia dell'Ordinanza è stata affissa per il predetto periodo
di 15 giorni all'Albo Pretorio del comune di Donnas e copia della
medesima è stata inviata al Ministero dei Lavori Pubblici, al
Magistrato per il Po di Parma, alla Sezione Idrografica per il Po
di Torino, alle Associazioni Irrigue Est-Sesia di Novara ed
Ovest-Sesia di Vercelli, all'ENEL Compartimento di Torino, alla
Prima Direzione del Genio Militare di Torino, al Consorzio
regionale Pesca, all'Assessorato Agricoltura e Forestazione,
Servizio S.I.D.S., al servizio Tutela dell'Ambiente
dell'Assessorato dell'Ambiente, all'Ufficio Sovraintendenza
dell'Assessorato del Turismo ed al C.M.F. Valbona-Borettaz.
- la pubblicazione presso il comune di Donnas, come risulta dal
referto in calce all'ordinanza, è regolarmente avvenuta ed ha dato
luogo alla presentazione, da parte delle Associazioni irrigue
Est-Sesia ed Ovest-Sesia di due esposti con i quali le suddette
Associazioni hanno presentato formale opposizione contro il
rilascio dell'autorizzazione alla derivazione d'acqua, in quanto
risulta sottrarre acqua alle utenze irrigue già assentite ed è
contraria al buon regime delle acque ed agli interessi generali
dell'agricoltura nei rispettivi comprensori.
Rilevato che in data 29 ottobre 1992 il C.M.F. Valbona-Borettaz
ha fatto pervenire all'Ufficio Concessioni Acque dell'Assessorato
dei LL.PP. le controdeduzioni alle opposizioni presentate, nelle
quali viene fatto presente che:
a) la richiesta di subconcessione dell'acqua ad uso irriguo
deriva da una sopravvenuta aridità del terreno causata da minori
infiltrazioni d'acqua dalla Dora Baltea, conseguenti alla
costruzione di una centrale idroelettrica a valle del comprensorio
del consorzio, zona in cui il letto della Dora Baltea è stato
parzialmente canalizzato, con annullamento dei ristagni d'acqua ed
abbassamento del livello;
b) l'impianto di irrigazione sarà gestito da un computer
centrale al fine di utilizzare razionalmente e secondo le
necessità, l'acqua derivata;
c) le opere di presa, essendo ubicate molto a monte (950 m.s.m.)
rispetto all'immissione del torrente Fer nella Dora Baltea (315
m.s.m.) non pregiudicano il quantitativo d'acqua nella Dora, in
quanto nei periodi di abbondanza di acqua si irriga di meno e vi è
un notevole afflusso di acqua nella Dora, mentre nei periodi di
magra, il torrente Fer è asciutto nel tratto finale ed alimenta
soltanto alcune pozze d'acqua ubicate appena a valle della
captazione prevista.
Osservato che il torrente Fer, durante il periodo irriguo, è
alimentato esclusivamente dallo scioglimento delle nevi e dalle
precipitazioni, per cui l'incidenza che può avere l'apporto di
acqua di questo modesto bacino nel complesso del bacino dominante
della Dora Baltea, dalla quale derivano i canali delle Associazioni
Irrigue Est-Sesia ed Ovest-Sesia, è talmente irrilevante che non
sembra valga la pena di tenerne conto. Nel caso poi che si
verificasse nella Dora Baltea una carenza d'acqua tale da non
consentire l'alimentazione dei canali Naviglio d'Ivrea, Depretis e
Farini, questa dovrebbe essere provocata da fenomeni meteorologici
particolari, quali, una scarsa precipitazione nevosa nel periodo
invernale ed una ancora più scarsa piovosità nel periodo
primaverile. In questi casi limite si avrebbe, come logica
conseguenza, che il torrente Fer non sarebbe in grado di dare alcun
contributo idrico ai canali demaniali, in quanto la sua dotazione
d'acqua durante il periodo irriguo è esclusivamente fornita dallo
scioglimento delle nevi e dalle piogge.
Precisato che, come segnalato anche dal Consorzio nelle proprie
controdeduzioni, il torrente Fer risulta tributario della Dora
Baltea solo nei periodi di morbida, in quanto nei periodi dimagra,
alla confluenza con la medesima risulta asciutto. Oltre a queste
considerazioni, osserva poi che non sono previsti bacini di invaso
e che i quantitativi d'acqua da derivare per l'irrigazione, nella
misura massima di 60 litri/secondo sono modesti, per cui non sono
da temere turbamenti nelle portate della Dora Baltea tali da
arrecare danni alle dotazioni di competenza dei succitati
canali.
Rilevato, inoltre, che nella Regione Valle d'Aosta, per tutelare
gli interessi dei canali demaniali, è già stata imposta dal
Comitato Misto (costituito ai sensi dell'articolo 8 dello Statuto
Speciale della Valle d'Aosta) la limitazione degli invasi dei
grandi impianti idroelettrici previsti di costruire in Valle
d'Aosta, quale risulta nel piano di utilizzazione delle acque
pubblicato nella G.U. della Repubblica Italiana n. 117 del 21
maggio 1949 e dei suoi successivi aggiornamenti.
Ritenuto, pertanto, alla luce di quanto sopra esposto, che le
opposizioni formulate dalle Associazioni irrigue Est-Sesia di
Novara ed Ovest-Sesia di Vercelli siano da respingere.
Visto altresì che la visita locale d'istruttoria, come stabilito
nell'ordinanza, è regolarmente avvenuta il 28 agosto 1992 ed alla
medesima sono intervenuti i funzionari dell'Ufficio Concessioni
Acque della Regione, il geom. Gaia Pierpaolo del servizio S.I.D.S.
dell'Assessorato dell'Agricoltura e Forestazione, il geom.
Marchetti Alessandro dell'Assessorato dell'Ambiente, l'ing.
Fontanella ed il geom. Senesi dell'Enel D.C.0. di Torino ed il sig.
Cheraz Virgilio, presidente del C.M.F. Valbona-Borettaz, i quali
hanno dato atto che l'opera di presa risulta interamente eseguita e
rispondente, di massima, alle rappresentazioni grafiche di
progetto. Il presidente del Consorzio ha dichiarato che la rete di
distribuzione dell'impianto di irrigazione non è ancora stata
costruita e pertanto l'impianto non può essere messo in esercizio
ed ha precisato che la derivazione viene richiesta limitatamente al
periodo dal 30/04 al 15/09 e che i 60 l/sec. richiesti si intendono
come portata massima derivabile, garantendo comunque sempre, a
valle delle opere di presa, nei periodi di magra, un quantitativo
minimo di 15 l/sec. di acqua per le necessità igieniche del
torrente. Il rappresentante dell'Assessorato dell'Ambiente ha
chiesto che venga assicurato un flusso minimo pari al 30 percento
della portata di magra, mentre i rappresentanti dell'Enel hanno
evidenziato che tale captazione, comporterà una diminuzione di
produzione nella centrale di Quincinetto, senza peraltro formulare,
comunque, richieste in merito.
Tenuto presente che l'opera di presa, come progettata e
realizzata, non può prelevare quantitativi d'acqua superiori a
circa la metà della portata del torrente, per cui le richieste
dell'Assessorato dell'Ambiente sono ampiamente tutelate.
Richiamata la deliberazione di Consiglio n. 1193/X in data 22
febbraio 1995 concernente l'approvazione dei criteri provvisori di
valutazione per l'esame delle domande di concessione e
subconcessione di derivazione d'acqua e ritenuto che, in
considerazione del regime idraulico del torrente Fer della
particolare natura idrogeologica e dell'ecosistema torrentizio
considerato, la subconcessione possa essere assentita senza
l'inserimento, nel relativo disciplinare, di ulteriori particolari
clausole cautelative, oltre a quelle già inserite, atte a garantire
i limiti di rispetto dei criteri di valutazione di cui alla
deliberazione di cui sopra.
Rilevato che nel corso dell'istruttoria della domanda di
subconcessione, si è accertato che nell'elenco delle particelle
figuravano diversi terreni non compresi nel comprensorio irriguo,
pertanto il C.M.F. Valbona-Borettaz è stato invitato a presentare
copia della planimetria mappale con evidenziati i terreni irrigati
e l'elenco aggiornato delle particelle da irrigare, con indicato il
tipo di coltura e la superficie.
Precisato che in data 12 aprile 1994 il progettista ha fatto
pervenire la documentazione richiesta, dalla quale risulta che la
superficie irrigata è di ha. 85.98.35 e non di ha. 74.35.76 come
indicato nella domanda di subconcessione.
Tenuto inoltre presente che:
- l'opera di presa, ubicata a quota 1005 m.s.m. consiste in una
traversa con griglia soprastante, posta nell'alveo del torrente,
che convoglia le acque in una vasca delle dimensioni di mt. 4 x
2,50, dotata di due paratoie di regolazione e, sul fondo, di una
succhieruola del diametro di 250 mm. che immette l'acqua nella
condotta di acciaio diametro di 200;
- l'acqua in eccesso viene subito restituita nel torrente
mediante un breve canale in pietra;
- dall'opera di presa, la condotta scende lungo la pista di
accesso progettata e continua poi fino al pozzetto di rottura posto
a quota 848 m.s.m., seguendo una pista già esistente per quasi
tutto il suo percorso, tranne qualche breve tratto in cui segue la
linea di massima pendenza;
- lo sviluppo della condotta è di mt. 2142,62 e supera un
dislivello di mt. 156,27;
- dal pozzetto di rottura (posto al termine della condotta)
parte una condotta di scarico verso il torrente Porcelette.
Rilevato, quindi, in considerazione di quanto sopra esposto
che:
1) appare evidente che la derivazione risponde allo scopo di
provvedere all'irrigazione di terreni siti in comune di Donnas, la
cui superficie totale risulta di ha. 85.98.35;
2) la quantità d'acqua da derivare, nella misura di moduli
massimi 0,60, alimenterà un impianto di irrigazione gestito da un
computer centrale che permetterà di utilizzare razionalmente le
acque derivate, con prelievi limitati al minimo indispensabile ed
agli esclusivi periodi della giornata in cui sono attivati gli
irrigatori, per cui si può subconcedere avendo riguardo delle
condizioni locali, delle utenze preesistenti e della specie di
derivazione realizzata;
3) la dotazione di acqua per ettaro irrigato, che corrisponde a
massimi 0,70 l/sec., rientra nella media e può quindi ritenersi
ammissibile;
4) la derivazione razionale, le opere sono tecnicamente
approvabili e non sono di pregiudizio agli interessi pubblici e a
quelli dei terzi.
Visto infine che il Magistrato per il Po di Parma, con nota n.
6899 in data 11 luglio 1994 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare.
Visto lo Statuto Speciale per la Valle d'Aosta, promulgato con
legge Costituzionale n. 4 del 26.02.1948 e successive norme di
attuazione;
Vista la legge regionale n. 4 dell'8 novembre 1956;
Vista la deliberazione di Consiglio n. 1193/X in data 22
febbraio 1995;
Visto il parere favorevole rilasciato dall'Ingegnere
ViceDirigente, reggente del posto di Ingegnere Capo Dirigente del
Servizio Assetto e Tutela del Territorio dell'Assessorato dei
LL.PP., ai sensi del combinato disposto dell'articolo 72 della
legge regionale n. 3/1956 e successive modificazioni e
dell'articolo 21 della legge regionale n. 18/1980 e successive
modificazioni in ordine alla legittimità della presente proposta di
deliberazione; Visto il parere della III Commissione consiliare
permanente;
Delibera
1) di subconcedere, per la durata di anni trenta decorrenti
dalla data del decreto di subconcessione, al Consorzio di
Miglioramento Fondiario "Valbona-Borettaz", con sede in Donnas,
giusta la domanda presentata in data 16 febbraio 1989, di derivare
dal torrente Fer de Bonze, in comune di Donnas, nel periodo da 30
aprile al 15 settembre di ogni anno, moduli max. 0,60 (litri al
minuto secondo sessanta) di acqua per irrigare ha. 85.99.35 di
terreni ubicati nel comune di Donnas;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante del Consorzio
di Miglioramento Fondiario "Valbona-Borettaz";
4) di ordinare ed accertare l'introito delle seguenti somme da
versare presso la Tesoreria dell'Amministrazione regionale:
a) lire 21.120 (ventunomilacentoventi) pari a mezza annualità
del canone presunto, a titolo di cauzione, ai sensi dell'articolo
11 del T.U. 11.12.1933 n. 1775, somma che verrà restituita, ove
nulla-osti, al termine della subconcessione;
b) lire 10.000 (diecimila) pari al minimo fissato dall'articolo
3 della legge 21 dicembre 1961 n. 1501 e per gli scopi di cui
all'articolo 7 del T.U. 11.12.1933 n. 1775, somma da introitare al
capitolo 08800 della parte ENTRATE del bilancio preventivo della
Regione per il corrente esercizio finanziario (provento delle
concessioni e subconcessioni di acque pubbliche e miniere);
c) lire 1.500.000 (unmilionecinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei LL.PP.) per spese di sorveglianza,
esperimenti di portata, collaudo, registrazione di atti, eccetera
somma da introitare al Capitolo 13500 della parte ENTRATE del
bilancio preventivo della Regione per il corrente anno finanziario
(Gestione di fondi per conto terzi per istruttoria domande e
pratiche varie);
5) di stabilire, come specificato all'articolo 8 del
disciplinare di subconcessione, che la derivazione, in quanto ad
uso irriguo, è esente da canone, ai sensi del penultimo comma
dell'articolo 9 dello Statuto Speciale della Valle d'Aosta,
promulgato con legge costituzionale 26.02.1948 n. 4;
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Disciplinare
(...Omissis...)
Presidente Qualcuno chiede la parola? Se nessuno chiede la
parola, pongo in votazione la delibera in oggetto:
Presenti, votanti e favorevoli: 27
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK