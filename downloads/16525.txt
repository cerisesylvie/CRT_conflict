Consiglio Regionale della Valle d'Aosta - Oggetto del Consiglio n. 2925 del 8 gennaio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula
Oggetto del Consiglio n. 2925 del 8 gennaio 1998 - Resoconto
SEDUTA ANTIMERIDIANA DELL'8 GENNAIO 1998
OGGETTO N. 2925/X Approvazione del piano di riparto dei
finanziamenti da assegnare agli enti gestori per l'anno 1998, in
applicazione della legge regionale 15 dicembre 1982, n. 93 ("Testo
unico delle norme regionali in materia di promozione di servizi a
favore delle persone anziane ed inabili") direttive
applicative.
Deliberazione Il Consiglio
- Vista la legge regionale 16 aprile 1997, n. 13 recante "Nuova
disciplina del Servizio Sanitario regionale, approvazione del Piano
Socio-sanitario regionale per il triennio 1997/1999" ed in
particolare l'articolo 4 ed il punto 6.2.6. della legge
medesima;
- Viste le leggi regionali 15 dicembre 1982, n. 93 ("Testo unico
delle norme regionali in materia di promozione di servizi a favore
delle persone anziane ed inabili") e 26 maggio 1993, n. 46 ("Norme
in materia di finanza degli Enti Locali e delle Comunità montane"),
in base alle quali la Regione promuove interventi a favore di
persone anziane ed inabili mediante l'assegnazione agli Enti Locali
di finanziamenti per l'istituzione, il potenziamento e la gestione
dei servizi precisati nelle leggi medesime;
- Considerato che sono stati inviati dagli Enti Locali programmi
per l'istituzione, il potenziamento e/o la gestione dei servizi per
l'anno 1998;
- Ravvisata la necessità, in applicazione dell'articolo 20 della
legge regionale n. 93/1982, di approvare il piano annuale dei
finanziamenti regionali per il 1998;
- Considerato che il competente Servizio dell'Assessorato della
Sanità, Salute e Politiche Sociali ha provveduto alla
predisposizione dei relativi atti;
- Sentita la Consulta regionale delle organizzazioni sindacali
dei Pensionati;
- Richiamata la deliberazione della Giunta n. 1320 in data 22
marzo 1996;
- Richiamate le deliberazioni della Giunta regionale n. 6162 in
data 30 dicembre 1997, n. 317 in data 3 febbraio 1997 e n. 2436 in
data 7 luglio 1997 concernenti il bilancio di gestione della
Regione per l'anno 1997 e per il triennio 1997/1999, nonché la
circolare della Presidenza della Giunta n. 7 del 6 febbraio 1997
(prot. 320/SGT);
- Visto il parere favorevole di legittimità rilasciato dal Capo
Servizio del Servizio Sociale, Anziani e Formazione
dell'Assessorato della Sanità, Salute e Politiche Sociali ai sensi
dell'articolo 72 della legge regionale n. 3/1956 e successive
modificazioni e del combinato disposto degli articoli 13 - comma 1
- lett. e) e 59 - comma 2 della legge regionale n. 45/1995 sulla
presente deliberazione;
Delibera
1) di approvare, in applicazione delle leggi regionali 15
dicembre 1982, n. 93 e 26 maggio 1993, n. 46, il piano di riparto
dei finanziamenti regionali per l'anno 1998 e le direttive relative
ai servizi per anziani ed inabili - che sostituiscono integralmente
quelle approvate con deliberazione del Consiglio regionale n.
2341/X in data 18 dicembre 1996 e quelle relative agli anni
precedenti - secondo gli allegati A, B, C, D ed E che formano parte
integrante della presente deliberazione;
2) di approvare ed impegnare la relativa spesa complessiva di
lire 26.000.000.000 (ventiseimiliardi), nell'ambito del bilancio
pluriennale della Regione 1997/1999, sul capitolo 58400
("Contributi agli Enti locali nelle spese di gestione di servizi
sociali a favore di persone anziane ed inabili"), richiesta 1452
(Gestione microcomunità) per l'anno 1998, che presenta la
necessaria disponibilità;
3) di stabilire che, nei limiti dei finanziamenti assegnati, gli
Enti gestori devono provvedere prioritariamente al pagamento delle
competenze, anche arretrate, e degli adeguamenti contrattuali
dovuti al personale, nonché delle spese per le sostituzioni nei
casi previsti dalla normativa vigente e degli straordinari e di
eventuali altre competenze da riconoscere per la partecipazione ad
iniziative formative;
4) di stabilire che gli Enti gestori devono applicare le
direttive di cui alla presente deliberazione e ai relativi allegati
B), C), D) ed E) per quanto concerne le modalità per
l'utilizzazione dei fondi assegnati con il piano di riparto dei
finanziamenti, per le modalità operative e per le tabelle di
contribuzione;
5) di stabilire, in via transitoria esclusivamente per l'anno
1998, che, qualora i comuni facenti parte di un Consorzio decidano
una particolare gestione dei servizi di cui al punto 1), il
finanziamento di cui all'allegato A alla presente deliberazione
potrà essere rimodulato, con atto della Giunta regionale, tra i
suddetti comuni e il Consorzio interessato, evidenziando la quota
relativa alle spese per il personale e quella relativa alle altre
spese;
6) di stabilire che, nel caso in cui la gestione dei servizi di
cui al punto 1) sia delegata nel corso del 1998 alle Comunità
montane ovvero nel caso in cui uno o più Consorzi si sciolgano, si
provvederà, con atto della Giunta regionale, alla conseguente
rimodulazione del finanziamento di cui all'allegato A alla presente
deliberazione;
7) di stabilire che si provveda con successivi provvedimenti
dirigenziali agli impegni e alle liquidazioni dei finanziamenti
assegnati agli Enti gestori, tesi a coprire - nei limiti dello
stanziamento di bilancio - il disavanzo di gestione e la spesa per
le unità di personale, la cui dotazione complessiva verrà
determinata con successiva deliberazione della Giunta;
8) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettere b) e h) del Decreto
Legislativo 22 aprile 1994, n. 320.
Allegati A, B, C, D, E
(...omissis...)
Presidente Ha chiesto la parola il Consigliere Dujany.
Dujany (Aut) Vorrei porre solo un quesito all'Assessore alla
sanità per quel che riguarda le modalità di contribuzione dei
nuclei familiari relativamente ai costi mensili nell'ambito delle
microcomunità.
Le modalità sono indicate a pagina 6, punto 2, e successivamente
alle pagine 11 e 12. Mentre a pagina 6, punto 2, si indica
genericamente che sono tenuti nella contribuzione i familiari in
base all'articolo 433 del Codice civile integrando la differenza
per la quota di contribuzione, nella pagina 12 si precisa meglio al
punto 4 che l'ammontare del contributo così individuato dovuto dai
familiari, di quell'articolo 433 e seguenti del Codice civile e
nell'ordine ivi previsto, deve coprire la differenza fra il costo
mensile convenzionale del servizio e la contribuzione versata
dall'utente. Mi pare che questa precisazione sia indispensabile e
valga in tutte le ipotesi perché mi risultava che finora gli uffici
chiedessero a tutti i soggetti inseriti nell'articolo 433 qual era
la loro capacità di reddito senza seguire l'ordine previsto dal
433. Mi pare che questa problematica sia già stata affrontata fuori
dalla Valle d'Aosta e sia già stata data una soluzione, nel senso
che il criterio previsto dal Codice civile non possa essere oggetto
di revisione. Volevo chiedere che il tutto venisse letto in questa
direzione e che poi anche la prassi amministrativa dell'Assessorato
seguisse quest'indirizzo.
Presidente Altri chiedono la parola? Se nessun altro chiede la
parola, dichiaro chiusa la discussione generale. Ha chiesto la
parola l'Assessore alla sanità, salute e politiche sociali,
Vicquéry.
Vicquéry (UV) Confermo l'interpretazione del Consigliere Dujany
su questo punto. I primi anni di applicazione del 433 hanno
comportato alcuni problemi interpretativi che sono stati chiariti
anno dopo anno in queste delibere; anche in quest'atto ci sono
alcuni chiarimenti suppletivi rispetto agli anni scorsi, ma di
sostanziale non c'è nulla. È chiaro che si deve seguire l'ordine
del 433, ma solo in casi eccezionali si va oltre al primo grado di
parentela.
Di fatto il problema oggi viene risolto per i nuovi inserimenti
perché i parenti si impegnano per iscritto a contribuire secondo le
loro capacità e limitatamente alla quota convenzionale, che è
rimasta a 2 milioni, così com'era 5 anni fa. Questo dobbiamo
tenerlo presente.
Ne approfitto per precisare che questo documento è il frutto di
un attento e costante confronto con le organizzazioni sindacali,
con la Consulta dei pensionati e con le amministrazioni comunali e
che oggi il problema della contribuzione si può dire risolto perché
siamo passati indicativamente da circa 2 miliardi di rette di
incasso nel 1993 a 9 miliardi nel 1997 con una previsione di
entrata di 10 miliardi per il 1998, nel senso auspicato sempre dal
Consiglio regionale che chi ha i redditi contribuisca, mentre per
chi non li ha deve intervenire - come interviene - il servizio
pubblico.
Coloro che contribuiscono fino a 3,5 milioni sono pochissimi in
Valle d'Aosta, sono coloro che hanno dei redditi personali
dell'anziano superiori a quella cifra, ma questo anche per
smitizzare alcune piccole polemiche che sono state avanzate
ultimamente sugli organi di stampa. Sotto questo punto di vista
questo documento è molto importante che venga approvato oggi per
dare modo ai Comuni di predisporre i loro bilanci preventivi però,
se avete notato, c'è un rinvio alla successiva delibera di Giunta
regionale per andare a modificare questi parametri di riparto in
seguito all'inquadramento in ruolo del personale per l'assistenza
domiciliare che tutti gli enti locali hanno fatto entro il 31
dicembre, ma di cui oggi non siamo ancora a conoscenza perché le
delibere sono in fase di controllo. Pertanto la Giunta regionale
rimodellerà questi 26 miliardi a seconda dell'assegnazione del
personale.
Presidente Sono stati presentati due emendamenti dalla V
Commissione, di cui do lettura:
Emendamenti Il punto 8 delle premesse è soppresso.
Il punto 2 del deliberato è sostituito dal seguente:
"2) di approvare ed impegnare la relativa spesa complessiva di
lire 26.000.000.000 (ventiseimiliardi), sul bilancio di previsione
della Regione 1998, con imputazione al capitolo 58400 ("Contributi
agli Enti locali nelle spese di gestione di servizi sociali a
favore di persone anziane ed inabili"), richiesta 1452 (Gestione
microcomunità) che presenta la necessaria disponibilità;"
Pongo in votazione la delibera nel testo emendato:
Presenti, votanti e favorevoli: 26
Il Consiglio approva all'unanimità
Presidente Terminano i lavori del Consiglio.
La seduta è tolta.
La seduta termina alle ore 12,38.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK