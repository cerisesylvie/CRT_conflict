Consiglio Regionale della Valle d'Aosta - Oggetto del Consiglio n. 774 del 23 giugno 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Amministrazione della giustizia
INFORMAZIONE
Precedente
Successivo
Resoconto integrale del dibattito dell'aula
Oggetto del Consiglio n. 774 del 23 giugno 1994 - Resoconto
OGGETTO N. 774/X - Notizie giornalistiche sulle dichiarazioni
di due esponenti politici valdostani risultanti da intercettazioni
ambientali. (Approvazione di risoluzione - Reiezione di altra
risoluzione e di mozione)
Mozione - Preso atto del contenuto degli articoli apparsi su
numerosi quotidiani a diffusione nazionale e su alcuni settimanali
locali, che riguarda una intercettazione ambientale avente come
protagonisti il Deputato valdostano Luciano Caveri e l'ex
Consigliere regionale Augusto Rollandin;
Considerato che le conversazioni intervenute tra i due politici
dell'Union Valdôtaine, riportate dagli organi d'informazione
costituiscono una indicazione inequivocabile di come sono state
gestite, o tentate di gestire, determinate questioni di rilevante
interesse regionale, come la privatizzazione della Cogne, il
commissariamento del Casinò di Saint-Vincent, le pensioni
integrative dei dipendenti pubblici, le assunzioni RAI, la mobilità
dei magistrati ad Aosta, la presidenza della SAV e i rapporti
Stato-Regione;
Rilevato che le dichiarazioni esternate dal Deputato valdostano
e dal suo collega di movimento sono gravemente lesive della
trasparenza e onorabilità con le quali dovrebbero essere esercitate
le rispettive funzioni politiche;
il Consiglio regionale della Valle d'Aosta
Esprime
ferma condanna nei confronti delle esplicite dichiarazioni
manifestate dai due interlocutori e auspica che venga fatta quanto
prima chiarezza nelle sedi competenti sui singoli fatti costituenti
l'oggetto del colloquio.
F.to: Chiarello - Marguerettaz - Collé - Viérin M. - Tibaldi
Presidente -
Voglio ricordare ai colleghi
consiglieri che l'articolo 45 del Regolamento interno del Consiglio
così recita:
"Il Consiglio deve discutere in seduta segreta
allorquando si tratta di questioni concernenti persone".
Ora il testo della mozione è davanti ai nostri occhi e tratta di
persone. Il Consiglio è comunque sovrano, come diceva un mio
illustre predecessore.
La parola al Consigliere Marguerettaz.
Marguerettaz (PpVA) -
Vorrei fare notare al
Presidente del Consiglio che la mozione che è presentata, pur
facendo riferimento a dialoghi avvenuti o presunti tali tra due
persone, nella parte deliberativa non fa minimamente riferimento
alle persone, ma fa riferimento alle dichiarazioni delle persone;
quindi quello che viene chiesto in questa mozione è di pronunciare
la condanna, così come viene scritto nella mozione, nei confronti
delle esplicite dichiarazioni.
Non si tratta di farne un fatto personale, anche perché credo
che un argomento che uscirà nel corso del dibattito sarà
sicuramente quello della veridicità di queste affermazioni. Si
tratta di fare un'analisi sul contenuto delle cose che sono state
dette e non di pronunciarsi su chi le ha pronunciate e sul
contenuto di quanto ha ricevuto ognuno di noi.
Personalmente, non abbiamo nessun problema a trattare di questi
temi con la seduta aperta perché non c'è nulla da nascondere, anzi
credo che su temi come questi il decidere di svolgere una seduta a
porte chiuse potrebbe, mi permetta Presidente, essere un segno di
non volontà di trasparenza, di serenità di dibattito, alla quale
già due settimane fa il Capogruppo dell'Union Valdôtaine faceva
appello.
Presidente -
La parola al Capogruppo dell'Union
Valdôtaine, Perrin Giuseppe Cesare.
Perrin G.C. (UV) -
Monsieur Marguerettaz dit que dans le
dispositif la motion condamne non les personnes mais les
déclarations de ces personnes et cela me semble un argument
suffisamment captieux parce que les déclarations présumées n'ont
pas été faites entre deux fantômes, mais entre deux personnes
réelles qui sont citées par nom et prénom dans la partie initiale
de la motion; donc, pour ce qui nous concerne, nous nous appelons
au Règlement intérieur du Conseil régional.
Presidente -
C'è pertanto la richiesta di
discutere l'argomento in seduta segreta per cui metto in votazione
tale richiesta.
La parola al Consigliere Tibaldi.
Tibaldi (LN) -
Chiedo che il voto espresso dal
Consiglio sia in forma segreta, se il Regolamento lo consente.
Presidente -
Si passa alla votazione come
richiesto dal Consigliere Perrin. Chi è favorevole alla seduta
segreta vota sì.
Presenti e votanti: 33
Favorevoli: 22
Contrari: 11
Il Consiglio approva
Presidente -
Il Consiglio approva la richiesta
fatta dal Consigliere Perrin Giuseppe Cesare e chiedo pertanto di
procedere allo sgombero dell'aula e di discutere l'oggetto a seduta
segreta.
Deliberazione - Il Consiglio
- ai sensi del 1° comma dell'articolo 45 del Regolamento
interno
Delibera
di continuare in seduta segreta la discussione dell'oggetto.
Si dà atto che dalle ore 10,33 i lavori del Consiglio si
svolgono in seduta segreta.
Si dà atto che, alle ore 13,22, i lavori del Consiglio
riprendono in seduta pubblica.
Presidente -
Riprendono i lavori del Consiglio.
Ricordo che sono in votazione la mozione presentata dai Consiglieri
Chiarello, Collé, Marguerettaz, Tibaldi e Viérin Marco, una
risoluzione presentata dai Capigruppo della maggioranza ad
eccezione del gruppo dei Verdi ed un ordine del giorno a firma del
gruppo dei Verdi.
É stata richiesta la votazione segreta.
Votiamo la risoluzione presentata dal gruppo della maggioranza
di cui do lettura:
Risoluzione - Il Consiglio regionale della Valle d'Aosta
Prende atto delle notizie pubblicate dalla stampa nazionale e
locale in merito ad intercettazioni ambientali riguardanti una
conversazione che sarebbe intervenuta fra l'On. Luciano Caveri ed
il Consigliere regionale Augusto Rollandin, avente ad oggetto, fra
l'altro, questioni di rilevante interesse regionale, nell'attesa
che venga chiarita l'autenticità delle fonti e dei fatti in esse
evidenziate.
Esprime la propria preoccupazione per la diffusione ed il tipo
di notizie riportate, dirette essenzialmente a favorire
l'imbarbarimento della vita politica attraverso il ricorso a metodi
estranei ad un civile confronto democratico;
Condanna
l'uso arbitrario di intercettazioni di conversazioni private per
fini politici che nulla hanno a che vedere con i procedimenti
nell'ambito dei quali tali documenti sono stati acquisiti;
Ribadisce
la necessità di salvaguardare e rafforzare la corretta
distinzione di responsabilità e di ruoli istituzionali nell'ambito
dell'attività politico-amministrativa della nostra Regione;
Riafferma
la centralità, nell'attuazione del programma e nell'ispirazione
dei comportamenti dell'attuale maggioranza di governo della
Regione, dell'obiettivo di assicurare le condizioni di massima
trasparenza nell'assunzione delle decisioni.
F.to: Ferraris - Lavoyer - Parisi - Perrin G.C. - Dujany -
Aloisi
Presenti e votanti: 33
Favorevoli: 23
Contrari: 10
Il Consiglio approva
Presidente -
Votiamo ora la risoluzione presentata
dal gruppo dei Verdi di cui do lettura:
Risoluzione - Il Consiglio regionale
Preso atto degli articoli apparsi su numerosi quotidiani
nazionali e in alcuni settimanali locali, riguardanti una
intercettazione ambientale avente come protagonisti l'On. Luciano
Caveri e il Consigliere regionale Augusto Rollandin.
Considerato che le conversazioni intervenute tra i due esponenti
politici riportate dagli organi d'informazione rivelano un metodo
inaccettabile di fare politica e un tentativo di gestire in modo
personalistico questioni di rilevante interesse regionale.
Rilevato che nella conversazione tra l'On. Caveri e il
Consigliere A. Rollandin non emerge mai la preoccupazione per
l'individuazione della scelta migliore per la collettività, mentre
risulta evidente lo sforzo dei due interlocutori di consolidare la
loro personale posizione di potere.
Auspica che venga fatta chiarezza nelle sedi competenti circa
l'autenticità e la veridicità delle fonti e dei fatti riportati
negli articoli di stampa.
Esprime
ferma condanna nei confronti dei metodi di azione politica
emergenti dalla conversazione.
F.to: Florio - Riccarand - Squarzino
Presenti: 33
Votanti: 22
Favorevoli: 4
Contrari: 18
Astenuti: 11 (Chenuil, Collé, Ferraris, Lanièce, Linty, Mafrica,
Marguerettaz, Parisi, Perrin C., Tibaldi, Viérin M.)
Il Consiglio non approva
Presidente -
Votiamo infine la mozione presentata
dai Consiglieri Chiarello, Collé, Marguerettaz, Tibaldi e Viérin
Marco.
Presenti: 33
Votanti: 28
Favorevoli: 8
Contrari: 20
Astenuti: 5 (Aloisi, Bich, Florio, Riccarand, Squarzino)
Il Consiglio non approva
Presidente -
Con questa votazione si concludono i
lavori del Consiglio regionale che è convocato per i giorni 6 e 7
luglio.
La seduta è tolta.
L'adunanza termina alle ore 13,28
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK