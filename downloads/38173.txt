Consiglio Regionale della Valle d'Aosta - Oggetto del Consiglio n. 1763 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1763 del 2 febbraio 2016 - Resoconto
OGGETTO N. 1763/XIV - Interrogazione: "Interventi per ridurre
i tempi di attesa per l'effettuazione di esami di risonanza
magnetica".
Viérin M. (Presidente) -
Punto 13 dell'ordine del giorno.
La parola all'Assessore Fosson.
Fosson (UV) -
Grazie. Anche questo è sicuramente un tema
già trattato, ma di grande importanza perché è l'indicatore di una
funzionalità di tutto il servizio sanitario.
"Come viene gestita la collaborazione con la società Technos
Medica" di Saint-Christophe, che è un privato accreditato
valdostano? Con la delibera n. 20 del 2015 l'azienda ha approvato
un rinnovo, che era già previsto dall'accordo quadriennale
contrattuale con la società Technos di Saint-Christophe
limitatamente alle risonanze articolari. L'articolo 3 del detto
accordo contrattuale disciplina l'accesso alle prestazioni, nello
specifico le modalità di gestione delle agende di prenotazione
della società, che devono essere puntualmente concordate con il
Direttore del Dipartimento di diagnostica per immagini tramite il
CUP. Le strutture dell'azienda addette alle prenotazioni degli
utenti devono utilizzare anche le agende della Technos, proprio per
abbassare i tempi di attesa, dando una priorità di erogazione alle
strutture aziendali. Si pensi quanto abbiamo speso nel tempo
passato per la sostituzione di apparecchi di risonanza. Gli utenti
vengono inviati alla Technos limitatamente a queste prestazioni in
convenzione quando i tempi di attesa per l'accesso alla struttura
pubblica sono superiori a 30 giorni. È interessante quanto lei ha
evidenziato, perché al privato accreditato della Valle d'Aosta noi
mettiamo dei tempi. I criteri di accesso valgono per le strutture
accreditate sul territorio regionale, intendendo dare priorità
chiaramente alla nostra offerta pubblica.
A questo punto lei mi chiede come mai certe strutture private
accreditate del Piemonte hanno dei tempi inferiori: perché il
Piemonte gioca un po'. Se lei va sui tempi di attesa del pubblico
piemontese, vedrà che ci sono delle medie molto più alte, e non è
così per il privato accreditato in Piemonte. Ma attenzione, il
privato accreditato in Piemonte ha avuto dei tagli molto imponenti
per quanto riguarda l'utente piemontese, mentre non ha avuto tetti
di prestazione per l'utente valdostano. È già un discorso che era
stato segnalato dalla Consigliera Morelli in passato; quindi sulle
offerte del Servizio Sanitario piemontese bisogna distinguere il
privato dal pubblico. Sul privato hanno dei tetti per gli utenti
piemontesi e non li hanno viceversa per i nostri e questo rientra
nel discorso dell'accordo con il Piemonte, che cerchiamo di fare da
tanto tempo e non riusciamo a fare.
Il cittadino può scegliere quello che vuole, stante la
situazione ma ho anche verificato che i nostri tempi di attesa per
una risonanza sono pari a 14 giorni mentre l'urgenza viene
espletata in 7 giorni. Alla luce di questo paradosso - e il
Consiglio ha votato - noi abbiamo introdotto in finanziaria,
all'articolo 15, un'autorizzazione alla mobilità passiva, cioè
esami che noi paghiamo al Piemonte; è una legge che per il momento
non è stata impugnata, e su cui abbiamo l'idea di preparare una
delibera che verifichi tutto questo per potenziare sempre più il
nostro servizio pubblico con risorse che noi risparmiamo sulla
mobilità passiva verso il Piemonte. Noi abbiamo cercato di
risolvere quindi un paradosso con questa norma, che penalizza il
convenzionato privato valdostano - che non poteva mettere delle
regole, perché non dipendono da noi - rispetto al privato
accreditato del Piemonte. Ritengo che con questa norma, che penso
sia stata recepita positivamente anche dall'opposizione, andremo ad
evitare questo paradosso.
Presidente -
La parola al Consigliere Cognetta.
Cognetta (M5S) -
Grazie Presidente.
Assessore, in effetti si è creato un paradosso, perché mi è
stato segnalato proprio questo e mi ha lasciato abbastanza
perplesso, perché noi abbiamo un certo tipo di struttura, abbiamo
certi tipi di risposte, dopodiché si scopre che se si va a Torino
si hanno risposte più veloci. Lei ha detto che sono circa 14 giorni
i tempi di attesa. È vero, ma è anche vero che spesso e volentieri
si telefona e si danno gli appuntamenti a 29-30 giorni, quindi
succede che banalmente, se si superano i 30 giorni, se uno vuole
passa al privato e ci va subito. Questo sconcerta l'utente, perché
se io chiamo e ho 29 giorni, poi si riempie la casella del 30°
giorno, poi si riempie quella del 31°, alla fine succede che guarda
caso qualcuno, riuscendo a passare al privato - chiaramente
autorizzato - scala tutta quanta la classifica e arriva primo
dall'altra parte, cioè nel privato, oppure succede che se io faccio
una richiesta e mi viene detto 29 giorni, poi chiamo Torino e
Torino mi dice passa pure domani. A questo punto tutto quello che
noi cerchiamo di fare diventa inutile. Siccome ho dei casi precisi
in cui sono successe queste cose, mi chiedevo come fosse possibile
che alla fine questa convenzione noi riusciamo in qualche modo a
gestirla in maniera non dico arbitraria, ma meno corretta da un
punto di vista dell'utente. È per questo che ho fatto queste
domande.
Lei mi dice che ci stiamo predisponendo per superare questo
problema, e sono contento anch'io che lo superiamo. Tenga presente
che, visti gli investimenti (come ha detto lei), anche il servizio
dovrebbe migliorare, perché al di là del pubblico-privato, quando
noi abbiamo un privato che in 2, 3 o 4 giorni ti fa la risonanza e
noi dobbiamo aspettarne 30, probabilmente c'è qualcuno che (come
dice lei) ha un certo ritardo di reazione. Però non possiamo più
permettercelo, perché noi siamo una regione talmente piccola e
subiamo anche la concorrenza talmente ravvicinata di una città come
Torino che effettivamente poi i nostri investimenti fatti sulle
attrezzature decadono.
Io spero che lei riesca a risolvere questo problema in tempi
brevi. Monitoreremo anche la situazione, perché sfortunatamente la
risonanza articolare viene sfruttata abbastanza spesso, poiché la
caduta e altri problemi che ci sono sugli sci fanno intervenire
spesso questo tipo di esame. Soprattutto vorremmo che la nostra
sanità pubblica fosse migliore di quella privata, se ci riusciamo,
visti gli investimenti giganteschi che ci facciamo sopra.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK