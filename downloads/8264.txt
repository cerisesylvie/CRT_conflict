Consiglio Regionale della Valle d'Aosta - Oggetto del Consiglio n. 2745 del 1° aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2745 del 1° aprile 1987 - Resoconto
OGGETTO N. 2745/VIII - CONSULTA REGIONALE PER LA CONDIZIONE
FEMMINILE. APPROVAZIONE DEL PROGRAMMA DI ATTIVITÀ PER L'ANNO
1987.
PRESIDENTE:
I Signori Consiglieri hanno agli atti il
bilancio dell'attività per l'anno 1987 fatto pervenire a questa
Presidenza dalla Consulta regionale per la condizione femminile.
Secondo quanto prescritto dall'articolo 8 della legge del 23 giugno
1983 tale bilancio deve essere approvato dal Consiglio
regionale.
Do lettura della delibera in oggetto:
IL CONSIGLIO
- ai sensi dell'art. 8 della legge regionale 23 giugno 1983,
n. 65;
DELIBERA
1) di approvare il programma di attività predisposto per
l'anno 1987 dalla Consulta regionale per la condizione femminile,
così articolato:
- Distribuzione e presentazione dell'opuscolo
"Conoscere-prevenire"
- Utilizzo dell'indagine conoscitiva sul problema
dell'occupazione femminile in Valle d'Aosta - pubblicazione dati -
convegno ecc.
£. 10.000.000
- Redazione numero Unico, per far conoscere l'attività svolta
dalla Consulta nel triennio 1984 - 1986 e i programmi 1987; stampa,
presentazione, distribuzione
£. 12.000.000
- Educazione alla salute - Richiesta agli organi competenti
di apparecchiatura radio-terapia attrezzatura indispensabile per
l'Ospedale locale per evitare che gli ammalati debbano portarsi ad
Ivrea con relativo conseguente disagio.
Istituzione Centro Senologia.
Convegni - dibattiti, tenuti da esperti sui seguenti
argomenti: AIDS, Alcoolismo, Tabagismo, Consultori.
Indagine conoscitiva dati riguardanti la violenza nei
confronti delle donne e dei bambini in Valle d'Aosta.
Inoltro agli Assessori competenti delle proposte elaborate ed
approvate dalla Assemblea del Gruppo Tossico-dipendenti.
Interventi a favore della donna casalinga ovvero operatore
donna.
£. 30.000.000
- Ciclo di conferenze tenute da esperti sui seguenti
argomenti: la donna, l'economia, la finanza, la borsa
£. 5.000.000
- Incontri con esperti, consulenti vari, e Consulte Femminili
di altre Regioni e partecipazione a Convegni
£. 3.000.000
- Abbonamenti a riviste e pubblicazioni inerenti la
problematica femminile
£. 1.500.000
- Iniziative per far conoscere l'attività della Consulta sul
territorio della Regione. Nonché incontri con esponenti femminili
della cultura valdostana (giornalisti, poeti, scrittori femminili
ecc.)
£. 5.000.000
2) di approvare la previsione di spesa per complessive £.
66.500.000, dando atto che il relativo stanziamento sarà approvato
con successiva legge regionale, ai sensi del 2° comma dell'articolo
8 della l.r. 23 giugno 1983, n. 65.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.E.):
Vorrei solo fare alcune osservazioni sul
programma.
Credo che la Consulta regionale per la condizione femminile
meriti maggiore considerazione e debba essere dotata di mezzi e
personale per svolgere meglio il suo lavoro. Da questo punto di
vista penso che ci siano anche dei ritardi, perché attualmente la
Consulta non ha assolutamente né la sede, né, di conseguenza, le
possibilità per attuare questo programma piuttosto dettagliato.
Vorrei sottolineare alcuni elementi positivi del programma che,
in parte, concordano con iniziative già assunte dal nostro Gruppo
politico. Mi riferisco in particolare all'importanza che riveste la
richiesta delle apparecchiature per la radioterapia e l'istituzione
di un centro di senologia, che sono perfettamente in sintonia con
la mozione per l'apertura di un centro di senologia che il
Consiglio ha votato nell'ultima sessione e con il senso di una
mozione che è all'ordine del giorno di questo stesso Consiglio.
Sono particolarmente contento poiché, tra i convegni ed i
dibattiti per l'educazione alla salute, ne sia previsto uno sul
tabagismo, che continua ad interessare in maniera notevole la
nostra Regione ed anche questo Consiglio.
Credo però che si debba accordare la massima disponibilità,
anche in fatto di mezzi, allo svolgimento di un ciclo di conferenze
che ha per tema "La donna, l'economia, la finanza e la borsa". Nei
giorni scorsi, infatti, mi è stata fatta un'osservazione che a me è
sembrata molto interessante: l'orario di lavoro è un problema
particolarmente grave che si ripercuote soprattutto sulla
popolazione femminile. Troppe industrie e troppi enti hanno
l'abitudine di far lavorare il personale con un orario spezzato.
Questo, soprattutto per il personale dipendente femminile,
costituisce un grosso problema, perché lo costringe ad accudire
alle faccende domestiche entro margini di tempo molto
ristretti.
Io penso che il problema potrebbe essere affrontato in questo
ciclo di conferenze ed il Consiglio, partendo proprio dall'ente
Regione, dovrebbe cercare di studiare tutte le possibilità di
ampliamento e di estensione dell'orario unico per i dipendenti dei
propri uffici.
PRESIDENTE:
Prima di dare la parola al Consigliere
Mafrica, mi corre l'obbligo di contestare quello che ha detto il
Consigliere Sandri, perché non è assolutamente vero che la Consulta
regionale per la condizione femminile non abbia una sede.
Essa ha una sede al cui arredo ed a tutti gli strumenti
necessari per lo svolgimento del suo lavoro ha provveduto la
Presidenza del Consiglio. Probabilmente alla Consulta femminile
manca ancora la possibilità di avere un impiegato a tempo pieno,
che peraltro è già stato richiesto.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Noi voteremo a favore di questo
programma del quale ci interessa sottolineare soprattutto
l'attenzione che la Consulta femminile pone per il problema
dell'occupazione femminile in Valle d'Aosta. Ci auguriamo che la
pubblicazione dell'indagine conoscitiva sul problema
dell'occupazione femminile sia utile a questo Consiglio per
verificare una serie di dati conosciuti in termini molto generali,
ma non analitici.
È anche importante lo stanziamento per la redazione del numero
unico che faccia conoscere l'attività della Consulta negli anni
passati. Credo che in effetti sia stata attuata tutta una serie di
iniziative anche utili, però è necessario questo ulteriore sforzo
per far conoscere l'attività della Consulta, anche in
considerazione del collegamento che esiste tra la Consulta ed il
Consiglio regionale che, giustamente, interviene per finanziare
l'iniziativa. Occorre però che non si conoscano solo i programmi,
ma anche le relazioni sull'attività svolta affinché ne sia
informata tutta la popolazione.
PRESIDENTE:
Comunico al Consigliere Mafrica che io ho già
richiesto alla presidenza. della Consulta una relazione su tutta
l'attività svolta dalla sua nascita. L'attuale presidente mi ha
fatto sapere che avrebbe incaricato le precedenti presidenti di
fare una relazione anno per anno in modo che ne potesse risultare
una relazione quanto mai completa.
Se nessuno chiede la parola, pongo in votazione la delibera in
oggetto:
ESITO DELLA VOTAZIONE
Presenti, votanti e favorevoli: 24.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK