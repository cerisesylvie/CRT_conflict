Consiglio Regionale della Valle d'Aosta - Oggetto del Consiglio n. 626 del 18 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 626 del 18 aprile 2019 - Resoconto
OGGETTO N. 626/XV - Rinvio della relazione conclusiva della
Commissione consiliare speciale CVA.
Rini (Presidente) -
Possiamo riprendere i lavori. Siamo
al punto 39 all'ordine del giorno. Ha chiesto la parola la collega
Morelli.
Morelli (AV) -
Ci scusiamo con i colleghi di opposizione
per questa lunga sospensione, ma c'erano questioni particolarmente
importanti e delicate da discutere all'ordine del giorno di oggi:
il punto sulla CVA e il provvedimento di variazione di bilancio. La
nostra proposta all'Aula, vista l'importanza di entrambi i temi, e
visto che, secondo noi, la priorità va data alla variazione di
bilancio, è quella di rinviare il punto sulla CVA alla prossima
seduta, magari aggiungendo anche una mezza giornata al prossimo
Consiglio regionale, in modo da avere tutto il tempo per sviscerare
a fondo l'argomento.
È una questione della cui importanza credo tutti abbiamo
coscienza: CVA è importantissima per la nostra Regione. La nostra
proposta è quindi quella di rinviare la discussione sulla CVA al
prossimo Consiglio per affrontare adesso, direttamente, la
variazione di bilancio.
Presidente -
È quindi una questione pregiudiziale. Può
intervenire un Consigliere a favore e uno contro sulla proposta
della Consigliera Morelli. La proposta è pertanto quella di
rinviare il punto sulla CVA alla prossima seduta del Consiglio
iniziando i lavori martedì 7 maggio, alle ore 15:00.
Ha chiesto la parola il collega Manfrin.
Manfrin (LEGA VDA)
- Presidente, chiedo solo una
sospensione per una riunione con la minoranza, al fine di valutare
la proposta che è stata fatta.
Presidente -
Sospendiamo il Consiglio.
La seduta è sospesa dalle ore 11:38 alle ore 12:14.
Rini (Presidente) -
Possiamo riprendere i lavori. Dopo la
proposta di rinvio del punto n. 39 e la richiesta di discuterlo
nella prossima seduta, nella giornata di martedì 7 maggio, do la
parola ai Consiglieri che si vogliono esprimere, ovviamente uno a
favore e uno contro.
Ha chiesto la parola il collega Manfrin, non per il merito,
quindi per quale motivo? Per l'esito della riunione.
Manfrin (LEGA VDA)
- La questione è questa: facciamo un
richiamo al Regolamento. È stata evocata la questione pregiudiziale
e sospensiva, che riguarda, dall'articolo 61, o progetti di legge o
regolamenti o provvedimenti amministrativi. Quanto in discussione,
relativamente a CVA, non può rientrare all'interno di questa
previsione di Regolamento e, quindi, ci troviamo di fronte ad una
travalicazione delle norme che regolano questo consesso. Riteniamo
però che da questo punto di vista si possa avere una
discussione.
Chiediamo, visto che da parte del Presidente è stato evocato un
intervento a favore e uno contro sul punto, dato che siamo al di
fuori di quanto previsto dal Regolamento, che ogni gruppo abbia la
possibilità di discutere per cinque minuti sul tema della questione
sospensiva.
Presidente -
Lo abbiamo trattato alla stessa stregua
perché, essendoci delle risoluzioni, abbiamo applicato la medesima
previsione, ma credo che la proposta fatta dal collega Manfrin
possa essere accettata.
Collega Mossa, per mozione d'ordine?
Mossa (M5S) -
Chiediamo sospensione per una riunione
della Conferenza dei Capigruppo per chiarire meglio la
questione.
Presidente -
Sospendiamo per una riunione dei
Capigruppo.
La seduta è sospesa dalle ore 12:16 alle ore 12:36.
Rini (Presidente) -
In sede di Conferenza dei Capigruppo,
vista la delicatezza del tema che stiamo trattando, è stato deciso
di darvi la facoltà di intervenire cinque minuti per gruppo, a
favore o contro, esclusivamente nel merito del rinvio del punto in
questione. Pertanto non si può entrare nel merito della materia,
che verrà discussa nel pomeriggio della giornata del 7 maggio, con
un'aggiunta di mezza giornata al Consiglio regionale già
convocato.
Chi intende prendere la parola? La parola alla collega
Morelli.
Morelli (AV) -
Mi sembra opportuno ribadire qual è la
ratio
della nostra proposta. Questa seduta del Consiglio è
convocata per due giorni e quasi un giorno e mezzo è servito per
esaurire le interpellanze e le interrogazioni. Rimane una mezza
giornata per affrontare il resto dell'ordine del giorno, che è
composto da due temi decisamente pesanti, importanti, quali la
variazione di bilancio e la relazione finale della Commissione
speciale su CVA, oltre ad una serie di mozioni e a risoluzioni che
sono già rinviate da due Consigli.
La
ratio
della nostra proposta è semplicemente questa:
come maggioranza noi riteniamo che la variazione di bilancio sia
una priorità, perché va a svincolare cifre importanti che
permettono all'Amministrazione regionale di svolgere il suo ruolo,
di garantire i servizi, di sostenere delle categorie economiche che
necessitano di questi provvedimenti. Pertanto, dal nostro punto di
vista, va data la priorità a questo atto.
La questione CVA, dal punto di vista dell'interesse generale
della nostra Regione, è ancora più importante e ancora più pesante,
pertanto necessita di un tempo di dibattito congruo, all'interno
dell'Aula, perché immaginiamo che su questo tema tutti vorranno
prendere la parola e dire la propria. A dimostrazione di questo
fatto, è già stata presentata una serie di risoluzioni che palesano
proposte e posizioni diversificate, anche all'interno degli stessi
gruppi.
Riteniamo quindi che il tema della CVA necessiti della dignità e
del tempo per essere affrontato. Il fatto di rinviare da un
Consiglio all'altro non vuol dire temporeggiare, non ha nessuna
interpretazione strategica, di nessun tipo: è semplicemente un
chiedere all'Aula di concedere un tempo congruo di trattazione per
un tema così importante.
Presidente -
Non ci sono altre richieste? La parola al
collega Aggravi.
Aggravi (LEGA VDA) -
Cercherò anch'io di spiegare la
ratio
del perché siamo invece contrari a rinviare questo
punto.
I lavori della Commissione speciale, visto che si parlava di
tempo congruo, sono stati velocizzati per arrivare prima possibile
a questa data. Certi approfondimenti - e qui spiego perché abbiamo
dovuto presentare varie risoluzioni che tenessero conto di tutti
gli scenari e di tutte le necessità che dovevano essere prese in
considerazione e, ripeto, soprattutto anche valutazioni di tipo
numerico, non soltanto descrittivo - e questi lavori sono stati
velocizzati anche dal punto di vista del prodotto finale della
stessa relazione, se vogliamo, perché in alcuni passaggi, ad
esempio, si cita la legge n. 20 come legge fondante della
quotazione, quando forse era la stessa legge n. 24 e non la legge
n. 20.
Ci sono considerazioni che vanno approfondite. È vero, serviva
un tempo congruo e servivano valutazioni congrue. Non capiamo
perché oggi, di colpo, bisogna rinviare questa discussione. Forse
bisogna rinviarla perché non è necessario o qualcuno ha paura di
parlarne, forse perché bisogna ancora decidere che cosa fare,
perché i tempi veloci di una Commissione che non ha portato a un
prodotto che possa permettere tranquillamente di prendere una
decisione non vanno bene.
Soprattutto non capiamo o, meglio, capiamo un'altra cosa:
giustificare il rinvio di questo punto per approvare una variazione
che in parte era già scritta e comandata e che, in parte, contiene
- lo approfondiremo sicuramente - delle rapine a società
partecipate e, direi, delle regalie, se non marchette, dal punto di
vista delle approvazioni - perché forse questa legislatura prima o
poi finirà - questo ci dice che noi siamo contrari a questo rinvio.
Chiedo pertanto al Presidente Fosson di tirare le fila di tale
questione.
Presidente -
Atteniamoci al merito, così come deciso
nella Conferenza dei Capigruppo, esclusivamente attenendosi al
rinvio o meno del punto. Altri interventi? La parola al collega
Ferrero.
Ferrero (MOUV') -
La posizione del MOUV' è che il rinvio
non debba essere accettato. Il muro di cemento armato, che era
stato eretto contro la possibilità di prorogare i lavori della
Commissione e chiedere gli approfondimenti che l'opposizione,
facendo un lavoro attento di valutazione, aveva ancora richiesto,
vediamo adesso che si è completamente sgretolato. Non sappiamo
perché, il nascondersi dietro a strategie o tatticismi non fa parte
delle nostre questioni. Se qualcuno si è preso la briga e la
responsabilità di bloccare, a un certo punto, gli approfondimenti
sulla questione CVA, che è una questione delicatissima e
complicatissima, adesso se ne faccia carico. Di certo noi non siamo
qui a stampellare nessuno.
Presidente -
La parola alla collega Minelli.
Minelli (RC-AC) -
Rileviamo che effettivamente c'è una
profonda contraddizione con tutta la fretta a cui abbiamo assistito
durante il periodo dei lavori della Commissione e la fase finale;
abbiamo chiesto più volte di prorogare i lavori della Commissione
perché erano necessari degli approfondimenti, ma questo non è stato
possibile. La richiesta che perviene oggi da parte della
maggioranza, di rinviare la discussione sulla relazione della
Commissione CVA, evidenzia chiaramente che sono ritenuti necessari,
anche da parte dei commissari di maggioranza, degli
approfondimenti.
Io credo però che arrivare ad un semplice rinvio - del quale noi
non sosteniamo la necessità, ma che invece sarà votato in questo
senso - sia un atto, ancora una volta, a mio avviso,
irresponsabile.
Noi abbiamo depositato una risoluzione che ovviamente non potrà
essere discussa, ma chiediamo che il testo di quella risoluzione
venga comunque preso in considerazione e che, con un atteggiamento
di responsabilità, il Consiglio decida - se deciderà - di rinviare
la discussione per arrivare a votare un documento in cui si
prendano impegni precisi, vale a dire: a questo punto, secondo noi,
è necessario che gli approfondimenti vengano effettuati non più
all'interno della Commissione speciale, la quale ha concluso i suoi
lavori il 31 marzo, ma che venga demandato alle Commissioni
permanenti competenti - quindi alla II e alla IV Commissione - una
serie di approfondimenti che sono, ovviamente, ritenuti necessari
da tutti.
Lo scenario rispetto all'inizio dei lavori della Commissione è
cambiato, sono intervenuti dei fatti importanti, in particolare il
lavoro che sta svolgendo la Commissione paritetica, e quindi, a
nostro avviso, è necessario avere un atteggiamento di
responsabilità. Bisogna impegnarsi per una convergenza su una
questione che è di interesse generale - lo dimostra il fatto che
sono stati depositati molti atti -, ma è una scelta che deve
basarsi su approfondimenti necessari. È un preciso dovere del
Consiglio trovare una sintesi sulla questione CVA.
Noi siamo contrari al rinvio. La discussione avrebbe potuto
essere fatta tranquillamente oggi, vista tutta la fretta che c'è
stata per arrivare alla conclusione dei lavori, ma vi chiediamo, in
subordine, di prendere in considerazione la possibilità di
sospendere ulteriormente i lavori del Consiglio e di addivenire ad
un documento comune, su cui ci sia un preciso impegno a continuare
ad approfondire nell'ambito delle Commissioni consiliari
permanenti.
Presidente -
Ha chiesto la parola il collega Bianchi.
Bianchi (UV) -
Chi è intervenuto ha parlato di
responsabilità o di irresponsabilità, ma a mio avviso, invece, è
solamente una questione di priorità. Questa maggioranza ritiene
indispensabile, visto quanto ha già avuto modo di evidenziare la
collega Morelli, che in un giorno e mezzo si siano discusse le
interrogazioni e le interpellanze - e non abbiamo perso tempo
neanche più di quello, come avviene di solito nelle comunicazioni
-, e anche per un discorso di responsabilità, che si discuta della
variazione di bilancio nella mezza giornata che abbiamo ancora a
disposizione.
Perché la variazione? Perché è una variazione di 30 milioni
(29,8) in cui si vanno a dare delle risposte su capitoli e su
ambiti dove la minoranza era d'accordo, quindi questa la vediamo
come una priorità, e l'abbiamo evidenziato sia nella fase della
mozione d'ordine che durante la Conferenza dei Capigruppo. Non ci
sono problemi, discussioni o cose del genere. Era solo una
inversione dei due argomenti, ma visto che, facendo un'inversione e
discutendo di una variazione dove ci sono ordini del giorno,
emendamenti, presentati sia dalla maggioranza che dalla minoranza,
ci sembrava responsabile - e la dimostrazione è che abbiamo chiesto
di fare mezza giornata in più nel prossimo Consiglio - discutere
sul problema della CVA. È un discorso di responsabilità, sia per
una cosa che per l'altra.
Detto questo, il collega Aggravi mi permetterà: la posizione del
suo movimento in Conferenza dei Capigruppo non era così
tranchant.
Molto probabilmente anche lì ci sono delle
divisioni e da parte sua, come ex Assessore, non voler discutere di
una variazione di bilancio mi sembra poco professionale.
Presidente -
La parola alla collega Pulz.
Pulz (ADU VDA) -
Noi Consiglieri, almeno quelli coscienti
fino in fondo della responsabilità che abbiamo di fare scelte e
votare per il bene della comunità, riteniamo di avere ancora
bisogno di vederci chiaro nella questione CVA, per essere certi di
lavorare nella direzione più giusta per tutti.
Ambiente Diritti Uguaglianza in Valle d'Aosta ritiene infatti
che gli assetti societari possibili - e chiaramente non entro nel
merito - non siano stati sufficientemente indagati nelle loro
conseguenze. La politica, infatti, deve avere un più ampio respiro,
l'abbiamo detto tante volte, deve essere capace di progettualità e
di farsi anche responsabilmente carico delle future
generazioni.
A molte richieste fatte in Commissione non è stata data risposta
e, anzi, alcune mie domande sono state ritenute inopportune. Ci
avete fatto un'enorme pressione con la scadenza del 31 marzo per
terminare i lavori della Commissione, e ora noi non capiamo,
sinceramente non capiamo, con quale sfrontatezza la maggioranza
venga a chiederci di votare o, comunque, di rinviare questo
importante dibattito tra quindici giorni. Noi non caschiamo in
queste trappole e ci viene il dubbio che la vera
ratio
non
sia quella che dice il collega Bianchi, della responsabilità, ma
sia piuttosto l'incapacità di tenere il controllo del timone su
quella barca su cui, con tanta retorica, a fine anno la maggioranza
ha però imbarcato tutta la comunità valdostana e che, pochi mesi
dopo, fa già acqua da tutte le parti. Ecco, ora noi vi diciamo che
ci dispiace, ma la nostra, la mia pazienza biblica ha un limite e
ora è stata superata.
Presidente -
Collega Aggravi, per quale ragione chiede la
parola?
Aggravi (LEGA VDA) -
Per fatto personale.
Presidente -
Atteniamoci però al fatto personale.
Aggravi (LEGA VDA) -
Per fatto personale, perché sono
stato citato come ex Assessore. Vorrei specificare al collega
Bianchi che nel mio intervento ho detto che sulla variazione di
bilancio avremo da dire; abbiamo presentato degli emendamenti e
quindi ne discuteremo ben volentieri. Sempre come ex Assessore e
con delega alle partecipate, molto moderatamente e miseramente dico
che la volontà di parlare di CVA è ben esplicitata, anche perché
abbiamo presentato sette risoluzioni, quindi tutti e due i temi ci
interessano moltissimo; a chi si è preparato prima forse
interessavano moltissimo, rispetto a chi se li è preparati in corso
d'opera.
Presidente -
La parola al collega Marquis.
Marquis (SA) -
Io vorrei solo evidenziare che la proposta
portata all'attenzione di tutti da parte della maggioranza non
corrisponde a nessuna strategia politica, a nessuna volontà di non
trattare oggi l'argomento, perché sotto questo profilo siamo
sicuramente pronti, ma corrisponde alla valutazione di una duplice
esigenza. Da una parte c'è la forte urgenza di approvare la
variazione di bilancio, perché la Valle d'Aosta sta ancora vivendo
un momento di difficoltà, e lo sappiamo tutti. La variazione di
bilancio prevede lo stanziamento di 26 milioni di euro di risorse
per alcuni investimenti a favore del settore produttivo, per
cercare di dare un po' di ossigeno all'economia, ma, ancora più di
questo, sulla parte delle entrate urge disciplinare la questione
degli sgravi dell'IRAP e dei proventi da concessioni
idroelettriche, perché tutte le imprese valdostane si troveranno,
nel corso della prima decade del mese di giugno, a dover versare.
Se noi non discipliniamo urgentemente gli sgravi, non si potrà
beneficiare di queste opportunità e, quindi, sotto questo profilo
riteniamo che debba esserci un approccio di grande attenzione da
parte di tutti, perché questo non è un tema da sottovalutare. Non è
che si vogliano creare delle trappole, ma crediamo che non vadano
messi nelle trappole neanche tutti i valdostani.
Presidente -
Limitiamoci all'argomento, collega
Marquis.
Marquis (SA) -
Il discorso della CVA, invece, è un
discorso importantissimo. Abbiamo fatto tre mesi di lavoro come
Commissione, pertanto chiediamo di poter dedicare una giornata
apposita a questo argomento, per non mortificarlo, anche alla luce
di tutte le iniziative correlate presentate dai colleghi
Consiglieri.
Presidente -
Il collega Bianchi ha citato anche il
collega Manfrin... non l'ho sentito, ma le credo. Prego.
Manfrin (LEGA VDA)
- Intervengo perché è stata attribuita
al sottoscritto un'opinione che avrei espresso all'interno della
Conferenza dei Capigruppo difforme o contraria rispetto a quella
espressa dal collega Aggravi. Mi sento invece assolutamente di
dire, in maniera forte, che sono perfettamente in linea con quanto
ha espresso il collega Aggravi e che, nel merito della questione,
in Conferenza dei Capigruppo non è stato trattato - quindi nessuno
l'ha trattato - se si fosse a favore o contro la sospensione.
Volevo semplicemente dire al collega Bianchi che lo scienziato
Pavlov ha trattato la questione dei riflessi e, soprattutto, quella
dei riflessi di coppia: se ci sono delle tensioni nel riflesso dei
vostri rapporti di coppia, non scaricateli su chi non c'entra
niente.
Presidente -
Ha chiesto la parola il collega Vesan per il
Movimento 5 Stelle.
Vesan (M5S) -
Noi abbiamo chiesto una riunione dei
Capigruppo infastidendo anche parte della minoranza, perché non
riusciamo veramente a capire le motivazioni degli atti di questa
maggioranza. Grazie alla Conferenza dei Capigruppo abbiamo capito
qualcosa in più, ma continuiamo a conservare le nostre
perplessità.
I lavori della Commissione di cui avremmo dovuto prendere atto
adesso - e che decidiamo di rinviare - sono l'esito di una
Commissione già prevista nella legge di bilancio, chiamiamola
"Spelgatti" - non me ne voglia, non lo faccio perché lei poi
intervenga per fatto personale, lo faccio solo per individuare di
quale legge di bilancio parlavamo -, questa stessa legge di
bilancio che ha visto delle modificazioni secondo noi minimali,
legate probabilmente anche al fatto di doverla approvare in fretta.
Tra queste modificazioni ve ne è una significativa: con la legge di
bilancio Fosson i termini per valutare la decisione relativa alla
quotazione in Borsa di CVA sono stati ridotti da sei mesi a tre
mesi, è stata espressamente modificata in questi termini.
Sia nei lavori della Commissione che in quest'Aula è stato
ribadito, già fin da quella discussione, che i tempi erano
assolutamente insufficienti per decidere di una partecipata, che
vale - ormai possiamo dirlo tutti, perché l'ha dichiarato sui
giornali, e anche in modo un po' improvvido, lo stesso Consiglio di
amministrazione di CVA - intorno a un miliardo di euro. Non è
questo il valore delle azioni quotate, ma è il valore della società
su cui stiamo per prendere una decisione, una società che
appartiene a tutti i valdostani.
Di fronte alla scelta se affrontare e discutere questo
importantissimo argomento, che vale un miliardo di euro di società
e 300 milioni di euro di
cash
immediato, ma soprattutto che
inciderà sul futuro dei valdostani almeno per dieci anni a venire,
quindi fino alla scadenza della prima concessione utile, questa
maggioranza ci propone di posticipare tale argomento perché ne ha
un altro molto più importante su cui discutere. Questo argomento
riguarda la variazione di bilancio, ma non è un atto in scadenza.
L'unica scadenza che ci viene in mente è una fretta indiavolata nel
volerla discutere, ma non è la versione presentata dal collega
Marquis, bensì quella per cui, essendo ormai a ridosso delle
elezioni, pare necessario rimpinguare le casse dell'Amministrazione
regionale in modo da poter affrontare, con maggiori risorse
disponibili, un'adeguata campagna elettorale.
Il motivo per cui rinviamo la quotazione di CVA, che renderebbe
molti più soldi, particolarmente utili per la compagna elettorale,
è che si è verificato che la disponibilità di quei soldi non si
potrebbe avere prima dell'apposita campagna.
Secondo noi le motivazioni che hanno spinto la maggioranza a
fare questa scelta fondamentale fra i due importanti punti da
discutere sono biecamente e tristemente solo queste: avere soldi in
cassa subito - 30 milioni adesso - o discutere sui 300 milioni
futuri e, per l'ennesima volta, questa maggioranza, figlia di tante
altre maggioranze precedenti in Valle d'Aosta, ha preferito l'uovo
per sé subito, piuttosto che la gallina per i valdostani
domani.
Pertanto, sulla scorta delle motivazioni che hanno spinto la
maggioranza a fare questa richiesta di modificazione dell'ordine
del giorno, noi, come Movimento 5 Stelle, votiamo contro questa
scelta, non venendo proprio a capire quali siano tali motivazioni.
In Conferenza dei Capigruppo si è anche detto che lo si faceva per
poter affrontare la discussione sulle mozioni e sulle risoluzioni
riguardanti comunque CVA, ma sappiamo tutti benissimo che, se entro
il pomeriggio arriviamo a chiudere la variazione di bilancio, sarà
già una specie di miracolo. In realtà delle mozioni, questa volta,
come tutte le altre volte, non ve ne importa un fico secco, anzi,
probabilmente vi importa di rinviarle.
Presidente -
Passiamo alla votazione. Chi è d'accordo per
il rinvio, vota a favore. Ricordo anche l'aggiunta della mezza
giornata del 7 maggio, a partire dalle ore 15:00.
Presenti: 35
Votanti: 35
Favorevoli: 18
Contrari: 17
Il Consiglio approva il rinvio della relazione in oggetto alla
prossima adunanza consiliare.
Vista l'ora, possiamo sospendere i lavori, che riprenderanno
alle ore 15:30.
---
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK