Consiglio Regionale della Valle d'Aosta - Oggetto del Consiglio n. 3491 del 29 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3491 del 29 giugno 1992 - Resoconto
OGGETTO N. 3491/IX Carenze di funzionalità e problemi di
sicurezza della linea ferroviaria Chivasso-Aosta e
Aosta-Pré-Saint-Didier.
(Interrogazione e
interpellanza)
Presidente
Svolgeremo congiuntamente l'interrogazione
presentata dal Consigliere Pascale e l'interpellanza presentata dal
Consigliere Riccarand.
Do lettura dell'interrogazione presentata dal Consigliere
Pascale:
Interrogazione La sciagura ferroviaria del 10 giugno sulla
linea Aosta-Chivasso ha riproposto il problema della qualità del
servizio e della sicurezza sulle linee ferroviarie ad un solo
binario, tra le quali si colloca quella della
Aosta-Chivasso.
Appresa la notizia di contatti già avviati dalla Giunta con la
regione Piemonte per concordare iniziative comuni nei confronti
delle ferrovie dello Stato e del governo, il sottoscritto
Consigliere regionale,
interroga
la Giunta regionale per conoscere:
a) quali sono state le cause dell'incidente ferroviario;
b) quali iniziative comuni sono state concordate con la regione
Piemonte e con quali tempi di attuazione;
c) se nel contesto di tali iniziative è stato posto sia il
problema del raddoppio della linea Aosta-Chivasso, sia quello della
smilitarizzazione di tale tratta.
Do lettura dell'interpellanza presentata dal Consigliere
Riccarand:
Interpellanza Il disastro ferroviario di Caluso ha
evidenziato in modo drammatico non solo le carenze di funzionalità
della linea ferroviaria Chivasso-Aosta, ma anche la presenza di
gravi problemi di sicurezza.
Ormai sono diversi anni che le organizzazioni sindacali ed il
Comitato Utenti della Ferrovia sollecitano interventi concreti per
migliorare il servizio e ridurre i pericoli.
Dopo quanto è successo occorre giungere urgentemente a decisioni
concrete che permettano alla ferrovia Chivasso-Aosta di modificare
la sua fisionomia;
Tutto ciò premesso, il sottoscritto Consigliere regionale
interroga
la Giunta regionale per sapere:
1) quali sono state le cause del disastro ferroviario di Caluso
e quali provvedimenti sono stati assunti dall'ente ferrovie per
rendere più sicura la linea;
2) quali iniziative sono state assunte o si intendono assumere
per giungere finalmente alla smilitarizzazione nella gestione della
ferrovia Chivasso-Aosta.
Presidente
Ha chiesto di parlare il Consigliere Riccarand,
ne ha facoltà.
Riccarand (VA)
Questa interpellanza affronta in modo
più specifico il problema del disastro ferroviario di Caluso e poi
c'è all'ordine del giorno di questo Consiglio una mozione, più di
carattere generale rispetto al problema più in generale della
condizione della ferrovia Chivasso-Aosta, in sintonia con
orientamenti e decisioni presentate e discusse all'interno del
Consiglio regionale del Piemonte da parte del Gruppo Verde e da
parte di altri gruppi consigliari. Per quanto riguarda
l'interpellanza, il suo scopo è soprattutto di avere chiarimenti ed
informazioni da parte della Giunta regionale, soprattutto in merito
alla dinamica dell'incidente che ha determinato il disastro
ferroviario di Caluso, che è stato uno dei più gravi incidenti
ferroviari verificatisi in Italia, il più grave che si è mai
verificato sulla linea che interessa direttamente la
Chivasso-Aosta.
Ci sono stati molti morti e feriti, compresi due cittadini della
Valle d'Aosta che sono stati coinvolti in modo mortale in questo
incidente e credo che l'argomento ci debba preoccupare e che sia
opportuno capire bene quali sono state le cause di questo disastro
e come si può intervenire per evitare che simili fenomeni si
possano ripetere.
E' chiaro che quando si affronta il problema della sicurezza
sulla linea Chivasso-Aosta, in modo collegato, si affronta il
problema, abbiamo voluto farlo anche nell'interpellanza, della
gestione di questa linea. Il problema della gestione da parte del
genio ferroviario, una gestione quindi militarizzata di questa
linea, che già più volte è stata indicata come fonte di disservizio
in questo Consiglio, quindi c'è da anni richiesta di arrivare ad
una smilitarizzazione nella gestione della linea
Chivasso-Aosta.
Credo che dopo quello che è successo a Caluso questa richiesta
di smilitarizzazione si ponga con ancora maggiore energia, e si
debba fare tutto il possibile per sfruttare la scadenza della
convenzione che avverrà nel 1994, se dispongo di dati precisi, per
arrivare a cambiare la situazione.
Sicuramente attraverso la gestione diversa si può migliorare sia
la sicurezza, sia soprattutto la funzionalità della linea. Uno dei
problemi più gravi che avevamo più volte affrontato in questo
Consiglio era quello del Programma 2, cioè del fatto che, con la
gestione dei militari spesso la linea viene disattivata e vengono
trasferiti i militari per fare i "tappabuchi" in situazione di
emergenza, in situazioni di scioperi eccetera, con servizi
sostitutivi su pullman per la ferrovia Aosta-Chivasso che poi non
rispettano gli stessi orari, non permettono di rispettare le
coincidenze, creando un grave disservizio.
In più ad esso si aggiunge questo grave problema della
sicurezza. Si erano già avuti in passato alcuni avvertimenti,
alcune avvisaglie di qualcosa che non funzionava, certo che adesso
il fatto che si è verificato è molto grave, e quindi bisogna vedere
con quali accorgimenti tecnici, con quali modifiche gestionali è
possibile modificare la situazione.
Questi sono i motivi dell'interpellanza che abbiamo presentato
alla Giunta regionale.
Presidente
Ha chiesto di parlare l'Assessore
all'Ambiente, Territorio e Trasporti Nicco, ne ha facoltà.
Nicco (Ass. Tec.)
Sulle cause dell'incidente non
credo di poter fornire allo stato attuale significativi elementi.
Come è noto ci sono delle commissioni di inchiesta che stanno
lavorando, una della magistratura ed una interna delle Ferrovie,
spetterà a loro fornire delle risposte precise in merito. Abbiamo
conoscenza, tuttavia, di alcuni elementi.
Voglio ricordarli rapidamente: 10 giugno, quel giorno, una
violenta perturbazione atmosferica nel primo pomeriggio ha messo
fuori uso il sistema di blocco elettrico di controllo della linea
fra Ivrea e Chivasso. E', allora, stato attivato il sistema di
controllo telefonico, cioè quello che esisteva già prima, tra le
diverse stazioni. Nello stesso tempo si è proceduto alla
riparazione del guasto. Il diretto 2449 Torino-Aosta delle 14,20 ed
il locale 10370 Aosta-Chivasso delle 13,05 quel giorno avrebbero
dovuto incontrarsi nella stazione di Caluso, in realtà quando il
diretto 2449 è giunto alla stazione di Caluso ha trovato il
semaforo verde ed ha proseguito immettendosi sul binario unico
verso Candia. Nel frattempo, nella direzione opposta il locale
10370 è partito da Candia ed è stato fermato al semaforo rosso
all'uscita della galleria, poco prima della stazione di Caluso.
Inevitabile lo scontro frontale.
E' proprio sulla dinamica di questo particolare passaggio che le
due commissioni di inchiesta lavoreranno per capire se si è
trattato effettivamente e solo di un errore umano o invece di
qualcos'altro.
Il bilancio è quello che già è stato ricordato, sei morti, tra
cui Dino Glarey di Cogne e Mary Fratti residente da qualche tempo
ad Hône, trentasei feriti, tra i quali ci sono alcuni
valdostani.
Cosa abbiamo fatto? Sin dalla mattinata di giovedì 11 la Giunta
e la Presidenza del Consiglio hanno ribadito con un comunicato la
necessità di interventi rapidi e precisi da parte dello Stato per
garantire la sicurezza e l'efficienza della linea. Nel contempo è
stato chiesto all'Assessore dei trasporti della regione Piemonte di
concordare una iniziativa congiunta delle due Regioni nei confronti
della direzione compartimentale delle Ferrovie.
Questo incontro c'è stato il 17 giugno tra i due assessori ed il
direttore compartimentale, dottor Barbera. Siamo andati a questo
incontro con due riunioni preparatorie, una con le organizzazioni
sindacali e l'altra con il comitato utenti. Il 17 giugno, in quella
sede abbiamo posto diverse questioni che riguardano questa linea e
in primo luogo evidentemente quella della sicurezza della linea
stessa.
Come è noto su questa linea sono stati compiuti già negli anni
scorsi diversi interventi, anche significativi, con l'installazione
del già citato blocco elettrico; si tratta ora di vedere se è
possibile passare a sistemi di controllo più avanzati, quali il
blocco automatico. Proprio in questi giorni abbiamo letto sulla
stampa la possibilità di monitorare i tratti a binario unico
mediante sensori disposti lungo i binari che inviano segnali di via
libera o di stop agli impianti di segnalamento. La proposta è stata
avanzata dalla Securvia.
In merito a questi problemi si è deciso, nella riunione del 17
giugno, di convocare un apposito incontro di carattere tecnico fra
i rappresentanti delle due regioni, del compartimento e del genio
ferrovieri. Questo incontro dovrebbe aver luogo il prossimo 6
luglio a Torino.
Per quanto riguarda poi le questioni più di carattere generale
della smilitarizzazione della linea e del raddoppio, mi sembra che
la situazione sia assai complessa. Per quanto riguarda la
smilitarizzazione, come è già stato detto la linea è gestita dal
genio ferrovieri; questa gestione è regolata da una convenzione tra
Ministero delle Difesa e Ministero dei Trasporti e scade
effettivamente nel 1994. Giovedì 11, in occasione della visita a
Caluso e a Chivasso del Ministro Bernini ho avuto modo di
affrontare, anche se molto brevemente, la questione con il Capo
Divisione Esercizi delle Ferrovie, Ing. Rizzotti. Devo dire che da
parte sua non c'è stata nessuna apertura su questo tema.
L'intenzione della Direzione delle Ferrovie è di procedere al
rinnovo della convenzione.
Il Consigliere Riccarand ha parlato anche del programma 2, che è
strettamente connesso con la gestione militare della Ferrovia.
Programma i cui disagi sono noti a tutti, anche a chi ha fatto il
pendolare per molto tempo, come il sottoscritto; un'ora di sciopero
in qualche lontano compartimento significa tre giorni di
disfunzione sulla nostra linea. Anche su questa questione devo dire
che la chiusura è stata totale. Ora, se vogliamo ottenere qualche
risultato su questo terreno è importante costruire un insieme di
forze sufficientemente ampio ed articolato, che costituisca una
credibile controparte per quanto riguarda la direzione delle
ferrovie ed il Ministero.
Ed è una occasione in cui ognuno può compiere una sua importante
parte, la Giunta regionale per quanto la riguarda proseguirà
sicuramente nell'azione congiunta con la regione Piemonte e
chiederà subito un incontro al nuovo Ministro per discutere tra
l'altro anche di questa questione. Ma c'è spazio per l'iniziativa
dei parlamentari valdostani e direi anche delle singole forze
politiche presenti in questo Consiglio, rispetto ai propri
referenti nazionali. Credo che qui ci sia tutta un'azione di
convinzione che deve essere portata avanti. Così pure per altri
soggetti, a partire dalle organizzazioni sindacali.
In merito al raddoppio della linea: su questo tema sono stati
presentati diversi ordini del giorno in tutta una serie di enti
locali, i nostri Parlamentari già hanno presentato una
interrogazione, sentiremo la risposta e gli impegni che il ministro
prenderà. E' certo una direzione sulla quale dobbiamo insistere, e
tuttavia io credo che dobbiamo anche essere molto franchi tra di
noi e soprattutto rispetto agli utenti. Oggi, nel quadro della
situazione attuale delle Ferrovie, non credo vi siano grandi spazi
per una prospettiva credibile ed in tempi brevi di raddoppio della
linea.
Sappiamo che le Ferrovie hanno dato l'avvio alla procedura della
trasformazione dell'Ente in società per azioni, che hanno un
programma fatto recentemente in cui si prevede che il mantenimento
in esercizio della rete non commerciale debba avvenire con
contributo regionale, sappiamo che anche la questione degli
investimenti rientrerà nella stessa impostazione.
Ora, se la situazione è questa, penso che noi dobbiamo avviare
una trattativa globale con il governo centrale in cui discutere di
tutti questi problemi e nello stesso tempo discutere anche di altre
questioni sulle quali questo Consiglio ha già avviato delle
iniziative importanti per mutare sostanzialmente quello che è il
quadro di riferimento di base in cui si colloca la Ferrovia in
Valle d'Aosta: l'Aosta-Martigny ed altre iniziative. Penso sia
questa la direzione da seguire con forza e con coerenza da parte di
tutti, per ottenere poi dei risultati anche sulla linea attualmente
esistente.
Presidente
Ha chiesto di parlare il Consigliere Pascale,
ne ha facoltà.
Pascale (PSI)
Ringrazio l'Assessore Nicco per le
risposte che ha potuto dare soprattutto in merito alle cause, che
sono ancora da accertare. Mi pare che trattandosi di problemi
annosi le soluzioni indicate siano quelle giuste, al di là degli
incontri tecnici da avere con il Compartimento di Torino per
migliorare la sicurezza della linea il problema, come ha detto alla
fine, è quello di aprire una trattativa globale con il governo.
Sotto questo aspetto occorre un'iniziativa forte del Governo
regionale, d'intesa con i Parlamentari Valdostani che mi pare che
abbiano un peso specifico importante in sede di formazione di
questo governo e quindi forse possono aiutarci più che in passato a
risolvere questi problemi.
Si tratta di assumere al più presto queste iniziative,
concordando degli incontri con i Ministri responsabili perché il
problema del raddoppio della linea si pone in connessione con
quello della Aosta-Martigny. Mentre quello della smilitarizzazione
è collegato, perché nel momento in cui si dovesse procedere lungo
questa direttrice di Aosta-Martigny è chiaro che cade anche quello
della smilitarizzazione, che potrebbe essere però un risultato in
subordine. Quantomeno cerchiamo di ottenere, se non è possibile il
raddoppio in questa fase, che non venga rinnovata la convenzione
che scade nel 1994. Grazie.
Si dà atto che, dalle 12,48, presiede il Presidente
Bich.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Anch'io mi dichiaro sostanzialmente
soddisfatto della risposta dell'Assessore, rispetto ai punti
dell'interpellanza. Vorrei solo evidenziare questi aspetti: anch'io
sono convinto che sia opportuna una trattativa globale che
coinvolga il ministero dei Trasporti, che coinvolga le Ferrovie
dello Stato, tanto per vedere di trovare una collocazione
complessiva del problema del trasporto ferroviario nella nostra
regione, però all'interno di una prospettiva di carattere generale
di una riqualificazione del trasporto ferroviario ci sono
sicuramente degli intervento che possono essere realisticamente
fatti in tempi relativamente brevi.
Sicuramente gli interventi sulla sicurezza, gli strumenti anche
tecnici e tecnologici in uso sulla Chivasso-Aosta non sono dei più
perfetti, dei migliori, come abbiamo visto, quindi ci sono degli
accorgimenti tecnici che già sono stati parzialmente indicati e che
possono essere adottati. E' un problema di costo anche questo, ma
non sono dei costi talmente elevati, che le Ferrovie dello Stato
eventualmente anche con la partecipazione della regione non possano
affrontare, in modo da migliorare la sicurezza sulla linea
Chivasso-Aosta.
Il problema della smilitarizzazione: non credo che sia
strettamente collegabile ad un discorso di proiezione
internazionale o meno della nostra Ferrovia. Anche così come è
adesso la Ferrovia Chivasso-Aosta è una delle linee con maggior
utenza, e soprattutto nel tratto fra Chivasso e Ivrea è fortemente
trafficata. Quindi la domanda che questa linea venga smilitarizzata
va posta indipendentemente dal fatto che si riesca a trovare uno
sbocco internazionale o meno.
Su questo è opportuna un'insistenza fatta da tutte le parti,
sono d'accordo sul fatto che ci sia un'azione della Giunta, dei
gruppi politici, dei parlamentari, delle forze sociali eccetera, ma
credo che dovremmo porci fin da adesso l'obiettivo di dire dopo il
1994 non ci sarà più una gestione di tipo militare, moviamoci
adesso per cercare di costruire questo risultato.
Credo che questo sia realisticamente possibile, è chiaro che ci
siano dei problemi, di utilizzo del genio militare, bisogna dare
un'altra linea scuola, però non possiamo più accettare che questa
linea con un traffico così intenso questa linea sia gestita da
personale, che la usa come scuola. Lo stesso incidente ci dimostra
il fatto che dei militari messi lì sono molto giovani, questi che
hanno ricevuto un avviso di garanzia credo sia giovani di 22/23
anni, che sono stati messi lì a dirigere delle stazioni, ad avere
delle responsabilità con un livello di preparazione che è
enormemente inferiore al livello di preparazione che ha il
personale civile, che prima di avere la responsabilità di una
stazione deve fare tutto un curriculum mentre questi giovani
militari non lo hanno. Quindi ci sono anche questi problemi.
Il problema del programma 2: evidentemente è un problema che si
può risolvere anche subito, se c'è la volontà di risolverlo, e
anche questo dobbiamo porlo con molta forza. Lo stesso discorso del
raddoppio a mio avviso in parte lo si può affrontare in tempi
relativamente brevi; è chiaro che se noi pensiamo ad un discorso di
raddoppio di tutta la linea Chivasso-Aosta è molto complesso, ci
sono problemi da valutare, di tracciato, di spazio, ma quantomeno
sul tratto Chivasso-Ivrea non ci sono delle difficoltà particolari,
e neanche dei costi particolari per il raddoppio di quel tratto e
tenete presente che raddoppiare quel tratto di linea vuol dire
averne un beneficio complessivo come per tutta la linea, perché uno
dei più grossi problemi è proprio in quel tratto lì, dove c'è
maggior congestionamento.
Quindi raddoppio su quella linea, un migliore collegamento fra
Chivasso e la direttrice Torino-Milano, perché poi c'è anche quel
problema dell'inserimento dei treni per arrivare fino a Torino, già
questo che si può fare in un arco di anni relativamente breve
sicuramente porterebbe un grosso vantaggio sulla linea.
Quindi noi siamo d'accordo sulla linea indicata, cioè cercare di
affrontare il problema complessivamente e vedere le cose in
pro-spettiva anche sulla lunga durata con un progetto globale,
cer-cando però di portare a casa nel più breve tempo possibile
alcuni risultati concreti che si possono, anche se parzialmente,
ottenere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK