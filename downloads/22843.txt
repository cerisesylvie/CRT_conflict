Consiglio Regionale della Valle d'Aosta - Oggetto del Consiglio n. 2276 del 9 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2276 del 9 novembre 2006 - Resoconto
OGGETTO N. 2276/XII - Approvazione della mozione: "Disegno di
legge statale in materia di concessione della cittadinanza agli
extracomunitari".
Mozione
Premesso che:
- il disegno di legge n. 1607, ora all'esame della I
Commissione Affari Costituzionali della Camera dei deputati,
propone la concessione della cittadinanza italiana agli stranieri
che risiedano da almeno cinque anni nel territorio della Repubblica
e a coloro che sono nati in Italia da genitori stranieri, di cui
almeno uno residente;
- in un contesto come quello italiano, caratterizzato da un
massiccio fenomeno immigratorio, tale proposta risulta pericolosa e
disgregante per il tessuto civile e sociale del nostro Paese,
poiché la concessione della cittadinanza agli immigrati non sarebbe
preceduta da alcuna valutazione preventiva - neppure indiretta -
della volontà e del grado di integrazione dei soggetti
interessati;
- l'acquisizione della cittadinanza richiede l'accettazione
piena dei principi e dei valori della Nazione della quale si entra
a fare parte e comporta un'attribuzione di una sovranità, che si
esercita attraverso il voto e la possibilità di essere
eletti;
Considerato che, nei fatti, la nuova normativa avrebbe
l'effetto di immettere di colpo nella società italiana alcuni
milioni di "neoitaliani" provenienti da culture spesso assai
diverse dalla nostra;
Chiede
al Governo e al Parlamento italiano di ritirare il disegno di
legge Amato e di emanare nuove norme che subordinino il
conseguimento della cittadinanza italiana:
1) alla volontà da parte degli aspiranti cittadini di
acquisire una conoscenza approfondita della lingua italiana e della
storia del nostro Paese, anche attraverso la frequenza di corsi
obbligatori istituiti appositamente;
2) all'adesione piena ed esplicita ai valori della democrazia
liberale e ai principi fondamentali iscritti nella nostra
Costituzione e nella Dichiarazione dei diritti dell'uomo, con
particolare riguardo al principio della parità di diritti tra donne
e uomini e al diritto di ogni cittadino di aderire alla religione
di propria scelta;
Invita
i Parlamentari eletti nella circoscrizione della Valle
d'Aosta a opporsi, nelle sedi di rispettiva competenza, al disegno
di legge n. 1607 e a contribuire all'emanazione di norme che
tengano conto dei principi summenzionati.
F.to: Tibaldi - Frassy - Lattanzi
Presidente
- La parola al Consigliere Tibaldi.
Tibaldi (CdL)
- Il 30 agosto scorso è stato presentato un
disegno di legge a prima firma del Ministro dell'interno, Amato,
che riguarda modificazioni a una legge del 1992 relativa alle norme
sulla cittadinanza. Questo disegno di legge è ora all'esame della
Commissione Affari costituzionali della Camera dei deputati e nella
sostanza prevede una riduzione dei termini per la concessione della
cittadinanza italiana agli stranieri che risiedono nel territorio
della Repubblica, si passerebbe, se questa legge venisse approvata
così come presentata, dagli attuali 10 anni ai 5 anni. Sono
previsti anche dei percorsi abbreviati per coloro che sono nati in
Italia da genitori stranieri, di cui almeno uno residente, che
potrebbero vedere riconosciuta fin dall'inizio la loro appartenenza
alla Nazione italiana e quindi alla loro qualifica di
cittadini.
Questo disegno di legge così come è stato presentato si
inserisce in un contesto che è decisamente complesso e
problematico, anche perché in questi ultimi 10 anni c'è stata un
consistente incremento del numero degli stranieri in Italia e le
previsioni fatte dalla "Caritas" in un "dossier" approfondito
sull'argomento dicono che nei prossimi 10 anni ci sarà un raddoppio
di stranieri nel nostro Paese. Attualmente siamo a 3,35 milioni, si
arriverà a 6 milioni stante i flussi attuali di cui si è previsto
un incremento nei prossimi anni; di conseguenza, questo massiccio
fenomeno migratorio non può essere trascurato, ma deve essere
oggetto di riflessione e di scelte politiche da parte della classe
dirigente. Il Governo italiano, tramite il Ministro Amato, ha
proposto questo disegno di legge; a nostro avviso, tale
provvedimento in un contesto come il nostro risulta pericoloso e
disgregante per il tessuto civile e sociale come abbiamo scritto,
poiché questa concessione della cittadinanza verrebbe effettuata
senza alcuna valutazione preventiva delle volontà e del grado di
integrazione dei soggetti che vogliono acquisirla. È vero che in
altri Stati europei ci sono percorsi abbreviati, è altrettanto vero
che questa brevità di termini vede una sorta di prova per
l'ammissione alla qualifica di cittadino. Ad esempio in Francia si
dice che gli immigrati maggiorenni possono ottenere la cittadinanza
dopo 5 anni di regolare soggiorno purché abbiano conoscenza
sufficiente della lingua e dei diritti e dei doveri propri dei
cittadini francesi, o addirittura in Germania i Ministri degli
interni dei 16 "Lander" hanno raggiunto un accordo secondo il quale
chi aspira a diventare cittadino tedesco deve frequentare un corso
di cittadinanza, in cui oltre alla lingua deve conoscere i valori
fondamentali dello Stato e della Costituzione, fra l'altro queste
lezioni devono essere seguite con profitto.
In Italia paradossalmente si segue una via che è l'opposto:
prima si vorrebbe concedere la cittadinanza secondo questo termine
più breve, poi eventualmente si valuta la capacità di integrazione
del soggetto che viene abilitato. Crediamo per queste ragioni che
sia piuttosto fuorviante e rischi di andare ad alimentare e a
peggiorare delle situazioni di allarme esistenti all'interno del
nostro tessuto civile e sociale. Con questa mozione cosa chiediamo?
Chiediamo che su questo disegno di legge a firma del Ministro Amato
- è vero che è un disegno di legge statale, ma ci sono anche dei
Parlamentari che sono stati eletti in questa circoscrizione - vi
sia una presa di posizione contraria. È inammissibile che questo
disegno di legge possa essere approvato "tout court", è necessaria
una riflessione e un'analisi più profonda; crediamo che per
diventare cittadini italiani ci debba essere una dimostrazione di
volontà da parte dei soggetti interessati anche attraverso la
frequenza di corsi obbligatori che possono essere istituiti
appositamente; riteniamo che debbano essere soprattutto
riconosciuti i valori e i principi fondanti della nostra democrazia
liberale e naturalmente i valori e i principi che sono codificati
nella Costituzione e nella "Dichiarazione dei diritti dell'uomo".
Non possiamo permettere che per un credo ideologico determinati
principi che da noi sono consolidati, come quello della parità fra
uomo e donna, vengano disconosciuti solo perché dobbiamo aprirci a
questa integrazione necessaria ad ogni costo. Sono principi che
sono oggetto di profondo dibattito anche nell'ambito dell'opinione
pubblica, ma anche della classe politica italiana, non vi sono
logiche di schieramento vere e proprie, ma vi sono punti di vista
alquanto variegati. Con la mozione quindi chiediamo che determinati
valori e determinati punti fermi della nostra civiltà non vengano
trascurati, ma vengano valorizzati e vengano valorizzati non solo
dai cittadini che lo sono per diritto di suolo, come già avviene,
ma anche per coloro che intendono appartenere alla Nazione italiana
e vorranno avere un domani la qualifica di cittadino italiano:
questa è la sintesi della mozione che vi presentiamo.
Président
- Je déclare ouverte la discussion
générale.
La parole au Président de la Région, Caveri.
Caveri (UV)
- Il tema è molto delicato, è un tema
rispetto al quale come Regione ci presentiamo con "le carte in
regola", perché nel 2005 è stato costituito il Consiglio
territoriale per l'immigrazione della Regione Valle d'Aosta, stiamo
conducendo uno studio importante su immigrati e mercato del lavoro,
immigrati e servizi sanitari, immigrati e dinamiche di integrazione
per indirizzare le azioni future che troveranno risposta nel corso
del 2007 in un progetto di legge regionale che potrebbe essere
intitolato: "Accoglienza, integrazione e politica dei diritti e dei
doveri dei cittadini stranieri immigrati in Valle d'Aosta".
Si avverte, pur nel quadro di una normativa regionale che deve
tener conto degli indirizzi europei e della legislazione italiana,
la necessità di avere una legge quadro che sia un riferimento per
tutti noi e stiamo lavorando con una "équipe" di altissimo livello
che sembra corrispondere ai "desiderata" che vogliamo in un settore
così delicato per l'evoluzione della nostra società. Tenete conto
che proprio il 16 novembre presenteremo, all'interno del Consiglio
territoriale per l'immigrazione, lo studio che stiamo conducendo
sulle problematiche dell'immigrazione a un orizzonte temporale del
2013 proiettato oltre il 2050, quindi sono delle proiezioni che si
incrociano tra problematiche demografiche e problematiche di
accoglienza.
Vorrei ricordare un altro passo avanti molto significativo che
abbiamo compiuto con la nascita dello Sportello unico per
l'immigrazione nel corso del 2006. Questa struttura non era mai
stata costituita perché c'era un certo timore ad assumere delle
funzioni prefettizie in tale materia, mentre credo che il fatto di
averla costituita sia molto importante, perché questa struttura è
responsabile dell'intero procedimento che riguarda l'assunzione dei
lavoratori subordinati stranieri a tempo determinato e
indeterminato e in possesso della piena competenza in materia di
procedure di ingresso, ricongiungimento familiare, variazione del
rapporto di lavoro, rinnovo del permesso di soggiorno, acquisizione
del codice fiscale. Questo sportello unico è un problema di
civiltà, perché è evidente che fino ad oggi anche per gli immigrati
extracomunitari era un problema serio quello di individuare in una
struttura burocratica certa i punti di riferimento.
Ciò detto, è vero che alcuni contenuti della "legge Amato" non
sembrano essere corrispondenti alla legislazione più moderna
attualmente in vigore in Europa in Paesi certamente non sospetti di
chiusura. Il caso della Svezia è il caso più moderno, dove, pur a
conduzione socialdemocratica, si prevede la richiesta, da una
parte, di una chiarezza di rispetto dello stato di diritto nel
quale si va a vivere per ottenere la cittadinanza; dall'altra,
anche una minimale conoscenza della cultura nella quale si entra,
compresa la conoscenza linguistica... perché è finita l'idea
demagogica del passato di una sorta di apertura indiscriminata alla
quale non corrisponda - come vorrei mettere nel titolo della legge
- la politica dei diritti, ma anche dei doveri, perché credo che
questo sia un aspetto fondamentale. È vero che la logica dello "ius
sanguinis" è ormai impensabile in una società moderna e in
evoluzione, siamo sempre più e credo che la storia della Valle
d'Aosta lo dimostri, per uno "ius soli"... cioè non è
l'appartenenza di origine che importa, contano i comportamenti
delle persone nell'aderire e nell'essere compartecipi di una certa
comunità. È vero che il percorso attualmente indirizzato per
l'ottenimento della cittadinanza sembra essere nel caso italiano,
ma siamo all'inizio della discussione parlamentare quindi è giusto
che oggi vi sia un elemento di riflessione, perché è vero che certi
aspetti oggi previsti per l'ottenimento della cittadinanza sembrano
essere degli automatismi non condivisibili.
Va detto per correttezza, collega Tibaldi, che, quando voi
parlate di alcuni milioni di neoitaliani, ho trovato una
pubblicistica che parla di 20-30mila stranieri in più allo stato
attuale, se i dati che ho trovati sono corrispondenti alla realtà,
quindi mettiamo anche che questi dati siano largamente
sottostimati, parlare di milioni e milioni mi sembra
esagerato...
(interruzione del Consigliere Tibaldi, fuori
microfono)
... secondo i calcoli fatti dal Ministero, questi sono i dati
corrispondenti.
È del tutto evidente che la cittadinanza è per il momento una
prerogativa assoluta di ogni singolo Stato, cioè di esclusiva
competenza nazionale e come tale appartenente alla sovranità di
ogni singolo Stato. È vero però che la tendenza nella discussione
più recente all'interno delle istituzioni comunitarie sarà quella
di armonizzare la legislazione in tema di cittadinanza per fare in
modo che gli Stati membri dell'Unione europea abbiano dei punti di
riferimento comuni, perché già "Schengen" apre la possibilità per
qualunque cittadino di potersi muovere all'interno dei confini
dell'Unione europea ed è chiaro che l'esistenza di legislazioni che
non siano equilibrate non consente di tenere conto di quell'aspetto
di cittadinanza europea che oggi è importante. Credo che alcuni
degli aspetti contenuti nella mozione possano essere accettati,
chiederei però 10 minuti di interruzione per valutare la
possibilità di giungere a un testo che possa essere votabile.
Si dà atto che dalle ore 17,21 presiede il Vicepresidente
Fiou.
Presidente
- È stata chiesta una sospensione di 10
minuti.
Si dà atto che la seduta è sospesa dalle ore 17,25 alle ore
18,00.
Presidente
- Riprendono i lavori. La mozione pare abbia
compiuto il suo percorso; do lettura del nuovo testo della
stessa:
Mozione
Il Consiglio regionale della Valle d'Aosta
Premesso che:
- il disegno di legge n. 1607, ora all'esame della I
Commissione Affari Costituzionali della Camera dei deputati,
propone la concessione della cittadinanza italiana agli stranieri
che risiedano da almeno cinque anni nel territorio della Repubblica
e a coloro che sono nati in Italia da genitori stranieri, di cui
almeno uno residente;
- in un contesto come quello italiano, caratterizzato da un
forte fenomeno immigratorio, tale proposta risulta problematica per
il nostro Paese, poiché la concessione della cittadinanza agli
immigrati non sarebbe preceduta da alcuna valutazione preventiva -
neppure indiretta - della volontà e del grado di integrazione dei
soggetti interessati;
- l'acquisizione della cittadinanza richiede l'accettazione
piena dei principi e dei valori della Comunità nazionale della
quale si entra a fare parte e comporta un'attribuzione di diritti
civili e politici, che si esercita attraverso il voto e la
possibilità di essere eletti;
Considerato che, nei fatti, la nuova normativa avrebbe
l'effetto di immettere di colpo nella società italiana parecchi
"neoitaliani" provenienti da culture spesso assai diverse dalla
nostra;
Chiede
al Governo e al Parlamento italiano di rimodulare il disegno
di legge Amato, prevedendo un'adesione piena ed esplicita da parte
degli aspiranti cittadini ai valori della democrazia e ai principi
fondamentali iscritti nella nostra Costituzione e nella
Dichiarazione dei diritti dell'uomo, con particolare riguardo al
principio della parità di diritti tra donne e uomini e al diritto
di ogni cittadino di aderire alla religione di propria
scelta;
Invita
i Parlamentari eletti nella circoscrizione della Valle
d'Aosta a proporre, nelle sedi di rispettiva competenza,
l'emanazione di norme che tengano conto dei principi summenzionati
e del particolarismo della Regione Autonoma Valle d'Aosta.
F.to: Tibaldi - Frassy - Viérin Marco - Lavoyer -
Vicquéry
La parola al Consigliere Tibaldi.
Tibaldi (CdL)
- Sono state apportate alcune modifiche,
che sono state concordate durante la sospensione dei lavori. Le
modifiche riguardano alcuni passaggi nella parte delle premesse,
dove nel secondo capoverso viene modificato il termine
"massiccio fenomeno immigratorio"
con
"forte fenomeno
immigratorio"
, ne do lettura complessiva:
"in un contesto come quello italiano, caratterizzato da un
forte fenomeno immigratorio, tale proposta risulta problematica per
il nostro Paese, poiché la concessione della cittadinanza agli
immigrati non sarebbe preceduta da alcuna valutazione preventiva -
neppure indiretta - della volontà e del grado di integrazione dei
soggetti interessati"
.
Nel terzo capoverso delle premesse, anziché
"Nazione"
si
utilizza l'accezione
"Comunità nazionale"
; come
preannunciato dal Presidente Caveri, invece di definire
quantitativamente in alcuni milioni di neoitaliani coloro che
verrebbero immessi di colpo nella società si utilizza l'aggettivo
"parecchi
neoitaliani
". Per quanto riguarda la parte
impegnativa, viene cancellato il punto n. 1, viene mantenuto il
punto n. 2 e l'invito rivolto ai Parlamentari eletti nella
circoscrizione valdostana è quello di "
proporre, nelle sedi di
rispettiva competenza, l'emanazione di norme che tengano conto dei
principi summenzionati"
e si aggiunge:
"e del particolarismo
della Regione Autonoma Valle d'Aosta".
Presidente
- La parola alla Consigliera Squarzino
Secondina.
Squarzino (Arc-VA)
- Sono sempre stupita di quanto
succede in questo Consiglio, ogni incontro ci sono sempre delle
novità. Oggi assistiamo veramente a qualcosa di importante: a un
nuovo progetto politico, a una nuova alleanza politica, perché
siamo di fronte a un documento che è stato firmato oltre che da
"Forza Italia" anche da "Stella Alpina", "Fédération" e
naturalmente "Union Valdôtaine" in cui si chiede al Consiglio di
intervenire su un argomento importante che riguarda il disegno di
legge n. 1607.
Mi sono permessa umilmente quando c'è stato il momento della
discussione, in cui hanno chiamato anche la sottoscritta, come
Capogruppo di "Arcobaleno", di chiedere sia a chi proponeva la
mozione, i primi proponenti, sia a chi era disposto a collaborare
per modificarla e sottoscriverla se avevano visto il "disegno di
legge Amato", n. 1607. Il "disegno di legge Amato" dice esattamente
quello che c'è qui, allora se avessimo detto come mozione: "questo
Consiglio, preso atto del "disegno di legge Amato" lo condivide in
tutti i suoi aspetti e impegna i propri Parlamentari a votarlo", lo
avrei fatto subito! Ma qui si dice: "visto che c'è questo "disegno
Amato", chiediamo che nel disegno si facciano queste cose". La
legge dice chiaramente già quello che qui si vuole chiedere, cioè
c'è un articolo chiaro in cui si dice che l'acquisizione della
cittadinanza italiana è comunque sottoposta alla verifica della
reale integrazione linguistica e sociale dello straniero nel
territorio dello Stato, quindi è sottoposta alla verifica di queste
cose. C'è una verifica chiara che viene chiesta, una verifica per
capire se c'è stata un'integrazione linguistica e sociale dello
straniero nel territorio, aggiunge:
"con regolamento di
esecuzione della presente legge, su proposta del Ministro
dell'interno, sono definiti il termine, le modalità per presentare
le istanze, gli organi competenti a riceverle, nonché la
documentazione da produrre, ivi compresa quella ritenuta idonea a
comprovare la sussistenza del requisito di cui al comma 1, cioè
verifica dell'integrazione linguistica e sociale dello straniero
nel territorio dello Stato e sono armonizzate tutte le altre
norme".
Nella relazione introduttiva si dice chiaramente che con questo
articolo si vuole introdurre il concetto di reale integrazione
dello straniero nel territorio dello Stato, subordinando
l'acquisizione della cittadinanza alla verifica della sua
sussistenza; leggo: "
è questo un requisito da tempo adottato in
gran parte dei Paesi europei, tipizzato attraverso varie
definizioni: indicatori di socializzazione, sufficiente
integrazione personale e professionale, ed è concretizzato con
diverse formalità attuative: test di integrazione, attestazione di
conoscenza della lingua, frequenza di appositi corsi... ma tutte
preordinate ad acclarare..."
- chiedo scusa se leggo questo, ma
volevo farlo anche per quei Consiglieri che non hanno ancora avuto
modo di leggere -
"... la serietà dell'intento di diventare
cittadini, nonché la possibilità di un reale inserimento del
soggetto nel tessuto sociale del Paese, in vista del rapporto
perdurante e stabile che con il conferimento della cittadinanza
verrà a determinarsi con la società e le sue istituzioni, anche
attraverso la conseguente acquisizione dei diritti civili e
politici che lo Stato riserva ai suoi cittadini".
Mi sembra che questo sia chiarissimo, che tale mozione non
introduca nulla, anzi voglia quasi "annacquare", come se si
dicesse: "guardate che quel disegno di legge in discussione non è
fatto così bene, noi vogliamo che invece vengano individuati questi
concetti", concetti che sono già presenti ed espressi in modo più
completo! Credo che votare questa mozione oggi dimostri: primo, non
conoscenza della legge; secondo, la volontà di dire cose più
negative di quello che dice la legge; terzo - e questo mi stupisce
- che l'"Union Valdôtaine" abbia cercato di modificare la mozione
presentata da "Forza Italia" per poterla votare; per questo ho
iniziato il mio intervento dicendo che oggi stavamo assistendo
all'attuazione o ad un tassello di una nuova maggioranza politica
in questa Regione. Ne prendo atto e, visto che siamo contrari sia a
quella maggioranza, sia a questa mozione, voteremo contro.
Presidente
- La parola al Consigliere Sandri.
Sandri (GV-DS-PSE)
- Sarò un po' meno acculturato e meno
competente della collega che mi ha preceduto, della quale apprezzo
il fatto di essersi documentata nel frattempo di questi giorni
complicati che illuminano il lavoro del Consigliere di minoranza,
trovando il tempo di documentarsi in materia e di dimostrare quanto
questa mozione sia sciapa, non vorrei dire sciocca, perché ha un
altro significato, ma quanto meno insipida perché ridice una cosa
che esiste già. Quando ci sono queste cose sciape, sciocche in modo
apparente, bisogna capire il significato, il sapore da quale altra
parte arriva.
Quando ho letto questa mozione nel suo testo finale, mi sono
tornate in mente le parole della canzoncina "Faccetta nera", che
andava di moda una sessantina di anni fa: "Faccetta nera, bella
Abissina"... perché all'epoca c'era il movimento migratorio al
contrario, c'erano questi Signori con il "fez" in camicia nera...
che tendevano ad andare in Eritrea, in Etiopia, in Libia. Vedete
come il mondo cambia... ma non è detto - prima considerazione - che
non succeda di nuovo, i flussi vanno e vengono come le onde, nulla
vieta che ci ritroveremo che i nostri amici del Centro-Destra
andranno magari in Tanzania o in Kenya per turismo, non voglio mica
dire per andare a cercare lavoro perché qui non avrete più tanto
spazio politico... Evidentemente questi flussi e riflussi
dovrebbero essere guardati con un occhio diverso e qui, prima
questione, la matematica non è il vostro forte, né di quelli che
hanno avuto l'intelligenza e l'acume di firmare con voi questo
accordo finale, nel senso che l'Italia, piaccia o non piaccia, è
uno dei Paesi europei con il minore fenomeno immigratorio, ma alla
grande! Vi faccio un piccolissimo esempio, tanto per cominciare a
capire: vi sono molti Comuni rurali francesi, che hanno una
presenza - loro li chiamano i "Maghrébins" - di gente che arriva
dalla Tunisia, dall'Algeria, dal Marocco, residenti non ancora
francesizzati, che supera il 40% della popolazione, nelle
"banlieues" non vi sto a spiegare e vi lascio al collega Bortot che
vi può illuminare al riguardo... ma la cosa interessante che emerge
dai dati è che in Valle d'Aosta il fenomeno c'è e capisco che sia
arrivato a dimensioni tali da infastidire il povero Dott. Frassy,
perché a Villeneuve abbiamo raggiunto il 9% della popolazione ed è
il Comune della Valle d'Aosta che ha la maggiore presenza... Non so
quali fossero le percentuali di Levallois-Perret all'inizio del
1900 per quanto riguarda i Valdostani rispetto agli abitanti di
Levallois-Perret, ma probabilmente avremo determinate connessioni.
Cosa vi sia di forte movimento immigratorio me lo dovete spiegare,
ma... dov'è? Credo che se c'è un movimento immigratorio forte in
qualche parte d'Italia, ad esempio il Veneto, il mitico nord-est,
quello in cui voi "ramazzate" voti "a tutto spiano" - fra l'altro,
un Paese particolarmente attento alla morale tradizionalmente, per
cui è strano vedere questa grande attenzione alla morale da un lato
e questi fenomeni un po' nazionalisti e razzisti dall'altro -, è
perché le imprese li chiamano! Li chiamano anche dalla Valle
d'Aosta i vostri amici, alcuni dei vostri elettori... perché? Per
mandare avanti le imprese di pulizia, per mandare avanti i lavori
che non vogliamo più fare noi, dov'è che si prendono le persone? Le
prendiamo dagli iscritti di "AN" e di "Forza Italia"? Mandateci dei
nomi dei vostri iscritti e non li facciamo più venire, è semplice
il problema, non c'è bisogno di chissà quali invenzioni! Li state
chiamando voi, però ovviamente vorrete mica far venir su della
gente che abbiano gli stessi diritti? Noi cioè vogliamo essere qui
al caldo e non avere fastidi, per cui, se possibile, teniamoli da
parte!
Il secondo concetto che mi era venuto in mente era l'immagine
della "Statua della libertà", una bellissima statua che il Governo
francese verso la fine del 1800 o forse ai primi del 1900 ha
inviato in America su una bella nave per regalarla alla città di
New York per dimostrare quanto rispetto questo Paese, la Francia,
che è stato il momento di nascita un po' dello spirito europeo
moderno - "liberté, égalité, fraternité" in fondo sono concetti e
valori che ancora oggi tutti condividiamo -, avesse verso
quell'altra grande realtà di democrazia che è nata più o meno nello
stesso periodo della rivoluzione francese in America. Nel 1776
abbiamo infatti la nascita degli Stati Uniti, una repubblica, in un
periodo nel quale la monarchia era diffusa in tutto il mondo, al di
là che non capisco come possa piacere di più o di meno un Paese,
cioè non ho mai sentito qualcuno che si ponga il problema: mi piace
il Ghana, non lo so... il Ghana è il Ghana, invece, quando si parla
di Stati Uniti, questo Paese deve piacere e soprattutto dalla
Destra si sente dire: "se non ti innamori degli Stati Uniti, sei un
comunista perché non ti piace l'America". Mi piace l'America, piace
soprattutto questa immagine che c'è dell'Americano; quando c'erano
gli idrovolanti di Cesare Balbo che nel 1933 arrivarono a New York,
cosa incontrarono? La "Statua della libertà"! Se c'è un Paese che
ha costruito la sua fortuna sull'immigrazione sono proprio gli
Stati Uniti...
(interruzione del Presidente della Regione, fuori
microfono)
... ma mica tanto Presidente! Ancora adesso i Messicani che
entrano attraverso le frontiere sono qualcosa che serve agli Stati
Uniti per andare avanti nella propria volontà di sviluppo! Lo
spagnolo è diventato di gran lunga la seconda lingua degli Stati
Uniti, anche se volete mettere le barriere linguistiche, perché la
gente, il mondo, la storia vanno avanti alla faccia vostra! E la
dimostrazione qual è? Lo vediamo nei giornali di oggi. C'era qui il
collega Ferraris che mi ha prestato prima la pagina de "La
Repubblica" dove c'era un'immagine bellissima: Bush, che è quello
che vuol fare i muri con il Messico, è stato mandato a casa nelle
elezioni di "mid-term" e lo sarà tranquillamente lui e tutti i
Repubblicani per le cose che hanno fatto in Iraq, ma anche per la
questione del muro. Tra l'altro, è interessante quello che sta
passando a livello di Camera e di Senato degli Stati Uniti, dove
sono entrate le donne, fra l'altro un'Italiana che fa D'Alessandro
di cognome da ragazza, poi da sposata Pelosi, che è la
Presidentessa di una delle 2 Camere degli Stati Uniti e anzi le
mandiamo spiritualmente i complimenti per essere la prima donna a
ricoprire quella carica. È entrato un Musulmano, al prossimo giro
nel 2008 guardate che entrerà anche qui, poi non so se lo
saluterete... lo interrogherete in italiano e anche in francese?
Non lo so, o deve passare anche l'esame dello Statuto del partito
nazionale fascista? Queste, secondo me, sono le cose che fanno di
tale iniziativa una cosa ridicola, ma ridicola di fronte a tutto:
alla realtà, alla storia, al futuro!
Bisogna capire come mai c'è questa volontà di "farsi fare le
pulci e le contropulci", perché chi inizia queste cose ha paura del
futuro, delle proprie posizioni di rendita, di essere messo in
discussione, di quello che succederà e, secondo me, la paura viene
fuori da due cose. In primo luogo viene fuori da chi non ha
progetti politici, perché, se ho un progetto politico, so dove
voglio andare, non mi fa paura niente e nessuno perché sono in
grado di controllare e gestire le cose, perché so come devo
affrontare i problemi; per chi non li sa affrontare, è chiaro che
ha paura che gli cada tutto addosso, che lo mandi in discussione in
tutte le posizioni di privilegio che ha! In secondo luogo viene
fuori sapendo quello che avete fatto in passato, la coscienza del
passato ce l'avete eccome! Sapete cosa ha significato per il
Centro-Destra la politica dell'inclusione! Come ha detto
giustamente il Presidente, una cosa che condivido pienamente e che
mi piacerebbe che fosse scritta a caratteri cubitali nello Statuto
della Valle d'Aosta, non siamo basati sul diritto di sangue, ma sul
diritto di territorio, cioè per chi lavora, ed è una cosa che è
profondamente radicata nel popolo valdostano: chi ha diritto di
essere un cittadino è quello che ha voglia di lavorare, è quello
che ha voglia di essere presente, poi che arrivi dalla Calabria,
dal Marocco, ma chi se ne frega! L'importante è che voglia
partecipare ad una comunità, voglia condividere i valori di quella
comunità, poi che parli in una lingua o parli in un'altra che
problema c'è? Anche perché la parte più ridicola di tutto questo -
volevo dirlo alla fine lo anticipo adesso - è che chiediamo che i
Parlamentari eletti nella circoscrizione della Valle d'Aosta -
quindi non lo faranno sicuramente in Consiglio regionale o nel
Consiglio comunale di Pollein, ma in Parlamento - scrivano delle
cose per cui bisogna tener conto nell'insegnare a questa gente cosa
devono imparare anche del particolarismo della Regione autonoma
Valle d'Aosta. Bene. Vi rendete conto in cosa ci siamo messi? A
quel punto chi può impedire alla Provincia autonoma di Bolzano di
chiedere la conoscenza delle radici storiche del Sud Tirolo, ma chi
può impedire al Parlamentare che esiste della Comunità
greco-albanese della Calabria di dire: "se viene qui un Marocchino,
voglio ben che sappia le mie tradizioni da dove arrivano"? A quel
punto gli diamo un'enciclopedia affinché se la imparino e poi ci
vengano a chiedere se possiamo rispondere anche noi... ma è
evidente che non è possibile una cosa del genere! Questo va contro
l'Europa, è questa la cosa peggiore! Qui dentro c'è gente che
ancora oggi ritiene - spero che continui a farlo ancora per molto
tempo - che in Europa sia un concetto importante, anzi direi che
sul problema dell'Europa noi tutti ci vogliamo misurare. Per
esempio, quando si parla di rinnovamento dello Statuto, uno dei
motivi fondamentali per cui si vuole affrontare questa cosa è
proprio perché non è più adeguata al fatto che fra il 1945, decreto
luogotenenziale, il 1948, lo Statuto di autonomia della Regione
speciale, e oggi c'è un elemento fondamentale che ha cambiato la
storia ed è l'Unione europea: prima la "CECA" - Comunità del
carbone e dell'acciaio -, poi la Comunità europea e poi l'Unione
europea... benissimo! Voi pensate che uno dei concetti fondamentali
dell'Europa sia quello di blindarsi, di chiudere? Vi ricordo che
uno dei principi fondamentali della Carta dei diritti dell'uomo,
Nazioni Unite, e Unione europea è la libera circolazione dei
cittadini. Che poi finora sia passata più facilmente la libera
circolazione delle merci significa che le "lobbies" sono state più
brave che non i partiti di Sinistra e cercheremo nei prossimi anni
di rifarci, ma il principio della libera circolazione è
fondamentale.
Vi è poi un problema anche personale, voi la buttate sul
personale e trovo questo profondamente scorretto, è un metodo che
spesso si usa in quest'aula: dividersi su problemi personali. La
Costituzione dice che la gente non deve essere separata sulle
questioni di sesso, di razza, di lingua, di religione... qui ogni
tanto si porta la religione, si porta qualche altro elemento per
cercare di dividere le persone serie dalle persone meno serie, o
comunque che si vuole cercare in qualche modo di isolare e qui si
ridice:
"riguardo al principio della parità di diritti fra donne
e uomini e al diritto di ogni cittadino di aderire alla religione
di propria scelta"
, ci mancherebbe altro! Queste sono cose
assolutamente normali. Io la mattina quando accompagno mio figlio
più piccolo alla scuola materna, apro il tiretto e nella parte di
sinistra c'è il grembiulino di Rashid che arriva dopo mio figlio,
prendo il grembiulino di mio figlio, glielo metto e lo faccio
entrare e vedo quello di Rashid. Non voglio che mio figlio cresca
con l'impressione che vi siano in Valle d'Aosta dei cittadini di
serie "A" e dei cittadini di serie "B"; voglio che Rashid per lui
sia esattamente lo stesso bambino come tutti gli altri che ci sono
in quella classe e, per fare questo, non vi è bisogno di chissà
quali cose straordinarie. Penso che, come abbiamo fatto fino
adesso, un impegno corretto... credo che all'Amministrazione
regionale tutto si possa dire meno che da questo punto di vista non
si sia impegnata. Posso anche allargare i meriti al Comune e alla
città di Aosta, che credo che su questo tema abbia fatto
tantissimo, posso ancora andare al di là e dire l'"Union
Valdôtaine" che in tanti anni ha avuto la capacità di collegarsi,
di fare momenti di scambio culturali, politici... ad esempio,
ricordo iniziative molto belle dell'"Union" nel senso di alcuni
esponenti di quel movimento come il Sindaco di Aosta con San
Giorgio Morgeto e altri Comuni della Calabria... che molta gente
hanno mandato in Valle d'Aosta, quindi penso che, rispetto a questi
temi, non abbiamo nulla da modificare rispetto a quello che è stato
fatto finora. Quello che non si può accettare è che da questi temi,
sul fatto di andare ad esacerbare le richieste nei confronti di
tali immigrati, non si voglia far partire un nuovo tipo di politica
e, da questo punto di vista, credo che la collega Squarzino abbia
posto un problema vero: qui, nella pochezza della questione e nel
ribadire cose che sono già previste dalla legge, evidentemente
l'obiettivo era completamente diverso: l'obiettivo era far emergere
all'interno di questo Consiglio la forza di una parte politica
profondamente in difficoltà.
Attenzione, qualcuno nell'"Union Valdôtaine", di quelli
mediamente un po' più di Sinistra... mi hanno detto: "non l'ho
neanche guardata...", ma questo è opportunismo che è altrettanto
pericoloso e colpevole che non chi ha iniziato questo tipo di
manovra. State attenti, perché su questi giochi poi si vanno a
costruire le differenze fra le persone, si vanno a costruire
fratture nella società e nella politica che poi è difficile
ricostruire e si potrebbero fare dei ragionamenti su queste cose
profondamente diversi. Mi sarei aspettato che in fondo l'invito
fosse un altro... ad esempio, uno dei problemi che più attanaglia
le persone che sono qui a lavorare da 15-18 anni e quelli per i
quali, grazie al "Governo Berlusconi", 5 anni... e alla sua mano
sugli apparati dello Stato, si fa in modo che i 10 anni per avere
la cittadinanza diventano 12, 13, 14, 15, 18, perché una volta
manca un certificato o una fotografia, perché una volta si sono
persi il diploma che arriva dall'ambasciata, perché qui, perché là,
salvo poi andare a scoprire che dietro tutto questo vi è una
manovra. Non voglio dire che vi sia manovra organizzata come quella
del trasferimento delle schede bianche dalle prefetture al
Ministero, di quello parleremo in altra sede, ma di certo negli
ultimi 5 anni vi è stata una volontà di fare tali divisioni e
mettere in difficoltà questa gente. Vorrei che, quando si esce di
qui, la gente che si incontra sia gente che ha gli stessi diritti;
noi ci dovremmo proporre problemi completamente opposti: ma quand'è
che questa gente ha diritto di votare per i Comuni, per i quali
pagano le tasse, i servizi, per cui si danno da fare... queste
persone che costruiscono le vostre case, puliscono i vostri uffici
fino a quando dovranno rimanere lì come cittadini di serie "B"? Il
problema allora è che queste questioni sono preoccupazioni... forse
noi esageriamo un po' i toni, va benissimo, ma sono cose che
portano a provare disagio, portano a fratture nella società, a
difficoltà.
Approvare una mozione di questo genere significa aprire la
strada a fenomeni ben più pericolosi, perché i ragazzi delle
"banlieues" parigine sono ragazzi per i quali i Governi francesi
(spesso di Centro-Destra) non hanno fatto alcun tipo di politica.
L'unica politica qui del Ministro Sarkozy è di andare a dire "les
voyous", anzi la parola era anche peggiore... Noi cosa abbiamo
fatto? Abbiamo fatto crescere dei ragazzi senza alcun senso di
cittadinanza, o di appartenenza, o di condivisione, che poi
ovviamente diventano anche un pericolo pubblico. Non vedo per
adesso pericolo in questa Regione, perché ripeto quest'ultima fino
ad oggi si è comportata egregiamente. Mi sono intanto venuti in
mente 2 piccoli episodi interessanti legati alle Olimpiadi di
quest'anno - pensavo che, visti questi episodi, si andasse verso
cose ben diverse da tale mozione -: alle scorse Olimpiadi vi era un
maestro di sci albanese che lavora abitualmente a Cervinia e non è
riuscito in "Coppa Europa" a guadagnare il punto che gli mancava un
ragazzo marocchino che fa il maestro di sci a Cervinia e che è
stato adottato molti anni fa da una famiglia di Torgnon; credo che
questi siano dei segni che la montagna diventa un valore, un
momento di crescita e di unione. Non ci badiamo a queste cose: una
delle preoccupazioni per cui avevo proposto a questo Consiglio una
mozione per promuovere la pratica dello sci nella scuola è perché
le pratiche sportive diventano momenti di coesione. Qui bisogna
andare a scrivere... perché non promuoviamo attività positive
sociali, sportive, associazionistiche? Visto che si trovano in un
Paese straniero in cui li abbiamo chiamati, in cui sfuggono da
difficoltà, noi cosa gli offriamo? Gli offriamo un esame sul
particolarismo della Regione Valle d'Aosta. Non so se si deve
prendere lo "Zanotto", adesso vediamo quale testo dovremo
adottare... però dobbiamo ricordarci di mandarlo ai Parlamentari
Perrin e Nicco affinché lo facciano inserire nel testo d'aula,
altrimenti non vale!
Vi devo dire che stasera, più che dal Centro-Destra, dal quale
non mi aspetto null'altro, sono deluso dagli Autonomisti che
formano la maggioranza di questa Regione, perché speravo che
fossero più coerenti rispetto a quello che hanno fatto finora.
Spero sia un incidente di percorso, un errore legato alle necessità
ciniche della politica. Credo che il cinismo non vada bene quasi
mai, anzi mai, forse solo nel fare le previsioni dell'Enalotto o al
Totocalcio si può essere cinici, ma sul resto credo si debba
lasciar perdere. È un episodio, lo prendiamo come episodio;
richiamo molta attenzione perché sono problemi molto delicati e che
io vedo in totale contraddizione con i valori dell'autonomia e del
popolo valdostano: per questo, nell'annunciare all'unanimità il
voto contrario del nostro gruppo su questo, credo di poter anche
auspicare che in questi minuti la maggioranza rilevi una certa
incongruità rispetto alle proprie politiche e ci ripensi e, se non
ci ripensa adesso, che nelle prossime settimane si ricordi che in
questo caso ha fatto proprio una sciocchezza!
Presidente
- La parola al Consigliere Vicquéry.
Vicquéry (UV)
- Devo intervenire, essendo stata "tirata
in ballo" l'"Union Valdôtaine", e vorrei ricordare a tutti coloro
che si ergono a paladini dell'integrazione che l'"UV" è maestra in
materia già dalla sua fondazione e non accetta lezioni da nessuno!
Siamo stati emigrati noi stessi e abbiamo saputo cosa significa
esserlo. Se si vuole in quest'aula fare demagogia e populismo, ci
rifiutiamo di metterci sullo stesso livello: primo, perché non
dobbiamo dimostrare niente a nessuno; secondo, perché qui si sta
facendo una confusione voluta fra extracomunitari, "in primis", chi
sono e cosa significa essere extracomunitari! Gli extracomunitari
sono tanti cittadini dell'est con i quali questa Amministrazione
regionale, prima che gli Stati diventassero parte integrante
dell'Unione europea, ha stipulato degli accordi per i flussi
migratori, per la formazione: mi riferisco ai Polacchi e ad altri;
gli extracomunitari sono gli Svizzeri, gli extracomunitari non sono
solo i Musulmani, perché mi pare di capire che si voglia
semplificare il tutto agli extracomunitari di religione
musulmana.
Questo è un documento che abbiamo firmato, perché, se si legge
bene "tra le righe", ha dei significati molto importanti. Quando si
chiede al Governo e al Parlamento italiano di
"rimodulare il
disegno di legge Amato prevedendo un'adesione piena ed esplicita da
parte degli aspiranti cittadini ai valori della democrazia e ai
principi fondamentali iscritti nella nostra Costituzione e nella
Dichiarazione dei diritti dell'uomo"
, si vuole entrare nel
merito della questione. Siamo convinti che ogni società può
convivere in una logica di democrazia aperta, in cui vengono
riconosciute tutte le minoranze, tutti i diritti religiosi e
sociali, a condizione che vi sia un comune denominatore e il comune
denominatore lo si crea all'interno della società. Nel momento in
cui all'immigrato si chiede una piena adesione esplicita ai
principi della Costituzione, andiamo a toccare materie
delicatissime e fondamentali come quelle che riguardano la
famiglia, come è intesa nella Costituzione e come è scritta nella
nostra legge regionale. Ma in quell'ambito vorremmo muoverci noi,
perché immaginiamo cosa significa l'inserimento di famiglie non
valdostane che siano poligame per esempio, tema delicatissimo.
L'accettare la piena ed esplicita condivisione di questi principi
non è cosa di poco conto, noi accettiamo tutti; la Costituzione
difende tutte le confessioni religiose, accettiamo tutti, ma
vogliamo anche noi essere rispettati nei nostri principi. È un
principio fondamentale su cui si basa la convivenza umana. Non
venite allora a darci lezioni su questa materia, perché sicuramente
non finanziamo le moschee, ma non siamo disposti a finanziare
neppure i nuclei familiari poligami! Se qualcuno lo è, lo dica,
andiamo sulle piazze a parlare di questi argomenti. Quando si parla
di difendere e di aderire alla "Dichiarazione dei diritti
dell'uomo", mi sono preso la "briga" di prenderli e l'articolo 9
dice che:
"la liberté de manifester sa religion ou ses
convictions ne peut faire l'objet d'autres restrictions que celles
qui, prévues par la loi, constituent des mesures nécessaires, dans
une société démocratique, à la sécurité publique, à la protection
de l'ordre, de la santé ou de la morale publiques, ou à la
protection des droits et libertés d'autrui".
Non dice che
ognuno è libero di fare anarchia religiosa, passatemi il termine,
dice che deve rispettare la legge, lo dice la Convenzione dei
diritti dell'uomo. Ribadisce all'articolo 12:
"A partir de l'âge
nubile, l'homme et la femme ont le droit de se marier et de fonder
une famille selon les lois nationales régissant l'exercice de ce
droit"
...
e potrei continuare su questo argomento.
Abbiamo votato e voteremo se è il caso anche altre mozioni e
risoluzioni che provengono dalla Destra, ma non siamo di Destra...
questo è poco ma sicuro, non preoccupatevi! Siamo per una società
multietnica nel rispetto reciproco delle proprie leggi e
convinzioni religiose, culturali e sociali, mi pare sia chiaro
questo concetto!
Non vorrei toccare l'altro grande tema contenuto in questa
risoluzione, il tema tanto caro alla collega Squarzino: il tema
delle pari opportunità. Vogliamo che le donne immigrate siano
trattate come sono trattate le donne valdostane, esattamente negli
stessi termini, non consideriamo che sia così l'obbligo imposto
alle donne di usare il "burka" o quant'altro; è una posizione che
sarà anacronistica, sarà razzista, sarà di Destra, ma consideriamo
che obbligare le donne ad indossare il "burka" non sia segno di
rispetto della donna!
(applausi da alcuni banchi del Consiglio... si grida: "Bravo,
bravo!")
... chiediamo semplicemente che nel momento in cui entrano in
Italia, siano disponibili a prendere atto che entrano in una realtà
diversa.
Il terzo tema fondamentale per cui abbiamo votato questa
risoluzione è l'aggiunta: tenendo conto del particolarismo della
Regione autonoma Valle d'Aosta.
Se si vuole fare dell'ironia su questo, facciamola pure, ma la
"legge Amato" è una legge quadro, nelle leggi quadro riteniamo che
i nostri Parlamentari potrebbero inserire una normativa di rinvio
alla normativa regionale, che riguarda la Valle d'Aosta per il
francese, anche per il walser, dove si dice che le Regioni a
Statuto speciale, il cui particolarismo è riconosciuto
dall'articolo 3 della Costituzione, sono autorizzate a normare in
materia di tutela del particolarismo, il che significa tutto e
nulla. Significa di fatto avere un mandato perché in questo
Consiglio regionale si ragioni in termini di ulteriori processi di
integrazione, che non sono politiche di esclusione, sia ben chiaro,
perché non passeranno molti anni che in quest'aula avremo
rappresentanti anche degli extracomunitari, che siano di religione
cattolica o di religione musulmana. Noi chiediamo allora solo che
chi viene a rappresentare il popolo valdostano, avendo diritto in
quanto elettorato passivo di essere votato, conosca la realtà
valdostana. Non chiediamo di fare dei corsi di "patois", ma che
conosca la realtà valdostana e, se avremo una delega in questo
senso nella "legge Amato", potremo legiferare in una logica di
totale apertura; quindi, per favore, non usate più questi termini
nei confronti dell'"Union Valdôtaine", perché l'argomento è
interessantissimo e possiamo scendere in piazza a ragionare su
questo, ma siate sicuri che siamo vincenti sotto tale punto di
vista.
(da alcuni banchi del Consiglio... si grida ancora: "Bravo,
bravo!")
Presidente
- La parola al Consigliere Bortot.
Bortot (Arc-VA)
- Quello che è preoccupante di
quest'aula, io sono il terz'ultimo arrivato qui dentro, è
l'insofferenza assoluta e totale di quando si parla di argomenti
delicati, che vadano al di là della quotidianità della bottega, è
già diverse volte che succede questo, ma oggi credo che abbiamo
battuto il record! Volevo dire al "compagno" Tibaldi che oggi, con
quello che ha detto, ha fatto un insulto alla propria
intelligenza... pazienza il Consigliere Frassy, perché è un
problema genetico, in sostanza...
(ilarità dell'Assemblea)
... invece al Consigliere Vicquéry devo dare atto che ha
corretto...
Presidente
- ... chiedo al Consigliere Bortot di moderare
i termini sul piano personale.
Bortot (Arc-VA)
- ... ne ho ricevuti altrettanti io da
"quella parte" e il Presidente del Consiglio di turno mi sembra che
non sia intervenuto... basta vederlo!
Dicevo, per fortuna il Consigliere Vicquéry ha "corretto il
tiro", ha fatto un intervento riduttivo riducendo l'immigrazione,
la dignità di queste persone, stiamo parlando di persone e non di
oggetti "usa e getta", a questioni di pari opportunità e poligamia.
Certo che c'è un problema enorme rispetto a culture diverse; 15
giorni fa stavo vedendo la trasmissione "Che tempo che fa", c'è
stata un'intervista a Gorbaciov, a una domanda che gli era stata
posta sulla democrazia in Russia gestita da Putin e sull'uccisione
e sui mandanti della giornalista che difendeva la libertà di parola
e di stampa in quel Paese, ha dato una risposta molto bella:
"voi Paesi occidentali ed europei avete 200 anni di pratica
della democrazia alle spalle, noi abbiamo 15 anni, volete lasciarci
imparare come si fa? Siete poi tanto sicuri di essere in grado di
darci delle lezioni di democrazia con quel che succede nel vostro
Paese quotidianamente?"
.
Il dato positivo della nostra Regione è che i Valdostani che
sono fuori da quest'aula sono molto più avanti di noi e di chi
propone questa risoluzione, vi spiego il perché. Ho abitato a
Saint-Barthélemy, vi sono un sacco di immigrati rumeni, albanesi,
arabi di religione e non di religione, che vivono nelle case dei
Valdostani a contatto quotidianamente, non sempre con rapporti
facili, ma li hanno ospitati in casa. Tutte le mattine passo
davanti a un bar di Nus, vedo camioncini di piccoli impresari
valdostani che vanno al lavoro con immigrati rumeni, albanesi,
marocchini, veneti, calabresi... tutti i giorni li fanno salire,
non li fanno salire sul cassone, ma in cabina, quindi ci sono dei
comportamenti quotidiani dei Valdostani che fanno onore a questa
Regione più di quello che si farà in quest'aula stasera.
Siamo andati in giro per il mondo... ci sarebbe da fare un bel
discorso sul perché tali persone sono obbligate ad emigrare, forse
gli abbiamo rapinato un po' di risorse dei loro Paesi in tutti
questi secoli, forse noi non siamo emigrati nei loro Paesi, ci
siamo andati da colonialisti a portare la nostra civiltà a colpi di
baionette, cannoni e a massacrarli, o facciamo finta che la storia
non esista?
Sono stati citati gli Stati Uniti: quel Paese è nato sulla
distruzione di un popolo, gli Indiani, che continua in silenzio da
parte della nostra cultura cosiddetta "occidentale", della nostra
cosiddetta "civiltà". Se poi facciamo l'elenco di quel che è
successo in Sud America e, per fortuna, solo in parte in Asia e
quel che è successo in Africa, schiavismo, rapina di materie prime,
imposizioni culturali, siamo qui che abbiamo paura di essere
"inquinati" culturalmente e magari anche nel colore della pelle:
cose dell'altro mondo! Come se non fossimo tutti cittadini di
questo mondo! Occorrerebbe un po' più di umiltà e un esame di
coscienza, sarebbe molto bello avere gli immigrati che ci fanno le
pulizie, ci fanno funzionare gli alpeggi, l'impresa, poi, dopo che
hanno finito di lavorare, naturalmente decidiamo noi quando,
cancellarli. Non ci sarebbe allora il problema delle case, il
problema di "inquinamenti" culturali, perché questo discorso della
cultura e della civiltà è impressionante. Se non siamo capaci di
dialogare con 2 popolazioni che hanno la stessa cultura, che stanno
in linea d'aria a 5 km. e sono nella Val dell'Orco e nella Val
Soana, certo che è difficile che abbiamo voglia di dialogare e di
riconoscere culture diverse, colori di pelle diversi, costumi e
tradizioni diverse e lingue diverse a qualcun altro... ma questa è
una vera indecenza!
Presidente
- La parola al Consigliere Tibaldi.
Tibaldi (CdL)
- Era talmente banale tale mozione, questo
argomento, che, di fatto, ci siamo resi conto che avete acceso
delle polemiche pretestuose e strumentali uscendo completamente
dall'oggetto della mozione. Qui molti di voi sono intervenuti,
escludo il collega Vicquéry, per fare sano populismo, demagogia,
come se fossero di fronte a una folla di extracomunitari per
cercare di raccogliere il loro consenso, ammesso e concesso che
riescano a raccoglierlo da parte di tutti. Innanzitutto
cittadinanza non è ospitalità, sono due cose diverse, qui si sta
parlando di cittadinanza. Penso che come ospitalità il nostro Paese
e la nostra Regione abbiano dato finora esempi di estrema
generosità e solidarietà, e su questo penso che tutti possiamo
convenire, ma qui si sta parlando di cittadinanza. La cittadinanza
è una quota di sovranità che viene attribuita a una persona, che
diventa cittadino. Questa quota di sovranità - come è stato
ribadito dal Presidente Caveri - comporta, sì, dei diritti,
compresi quelli politici di voto, che sono tanto cari alla Sinistra
che sta cercando, per alimentare il loro consenso decrescente, di
pescare in queste quote di futuri cittadini neoitaliani dei
possibili consensi, ma è richiesta l'osservanza di doveri, che non
possono essere un "optional". Noi, cittadini italiani, abbiamo dei
diritti, ma osserviamo puntualmente dei doveri, altrimenti siamo
castigati.
Il problema allora è che i flussi migratori che in questi anni
ci sono stati e che sono previsti per il futuro creeranno, se non
governati, una frattura sociale non indifferente, perché è previsto
un raddoppio di immigrati da 3 a 6 milioni in 10 anni. D'altronde
lo vediamo nelle quote di immigrati che sono stati sanati in questi
anni, anche con la "legge Bossi-Fini" che poteva essere decisamente
più rigida, e non mi vergogno di dirlo. Ha previsto un contratto di
soggiorno, casa e lavoro era il binomio, troppo sovente "si è
chiuso un occhio" su questo aspetto, perché anche la Valle d'Aosta
è popolata di gente sì che lavora e paga le tasse, ma anche di
gente che vediamo ciondolare in mezzo alle strade o alle piazze che
non sappiamo neppure cosa faccia. I "phone centers" sono assiepati
di gente che non sappiamo neppure come sbarcano il lunario! Per noi
questa è una preoccupazione, colleghi Sandri e Squarzino, perché
l'insoddisfazione della persona e della famiglia crea dei disagi
che poi si ripercuotono sulla società e di cui tutti quanti
paghiamo il prezzo.
Oltre a questo aspetto, che è uno dei tanti che sono collegati
al fenomeno migratorio, c'è anche quello femminile, che è stato
ricordato. È ammissibile che le donne debbano girare coperte anche
in un Paese libero come il nostro? Se lo vogliono fare come
costume, va bene, ma come imposizione ci sembra un aspetto
deteriore che non è accettabile dai nostri principi di civiltà. È
ammissibile che anche in Italia, Paese libero e democratico, che
tutela i diritti della persona, si pratichi ancora l'infibulazione?
Mi rivolgo alla collega Squarzino e alle Consigliere di questo
consesso...
(interruzione del Consigliere Sandri, fuori
microfono)
... sono altri problemi questi, collega Sandri!
È possibile, e mi riferisco al caso di Rashid, che lei citava...
per carità, non vogliamo cittadini di serie "A" e di serie "B"...
che nella scuola materna di Châtillon o di altri Comuni limitrofi
non si possa fare il presepe a Natale perché si offende la
sensibilità di piccoli bambini extracomunitari di religione
islamica? È normale che si debba togliere il crocifisso? Ma questo
è il rispetto della nostra civiltà, della nostra tradizione e dei
nostri costumi, delle nostre sensibilità? Noi non vogliamo che i
cittadini di serie "B" un domani diventiamo noi. È giusto che
queste persone che aiutiamo, nei confronti dei quali promuoviamo
solidarietà diventino... se manifestano i requisiti, ma non solo la
conoscenza dei nostri principi e dei nostri valori, ma anche
apprezzarli, devono apprezzarli i nostri valori, non possono
disprezzarli. Non possiamo coltivare nella nostra società dei
"germi" che un domani sono dirompenti e disgregano il nostro
tessuto sociale e civile! Devono rispettare i nostri costumi, come
dobbiamo noi, se andiamo nei loro Paesi, rispettare i loro valori e
i loro principi, perché noi in una moschea non entriamo se non
siamo abbigliati in una certa maniera e naturalmente questo lo
chiediamo a maggior ragione se vogliono diventare cittadini
italiani a tutti gli effetti.
È normale che una donna sia stata uccisa barbaramente a bordo
strada nel Comune di Quart, perché il marito non voleva che
lavorasse? Questo è successo nella civilissima Valle d'Aosta! Non
ho sentito un Consigliere di Sinistra o un partito di Sinistra
prendere posizione su questo aspetto! È tollerato? È normale che la
ragazza pakistana venga sgozzata dai familiari perché frequenta un
ragazzo italiano? È questa l'integrazione sociale di cui si parla
nella "legge Amato" in maniera estremamente generica e sommaria?
Chiediamo che sia qualcosa di più, che in questa legge vi sia
scritto qualcosa di più, anche perché tale provvedimento prevede un
dimezzamento dei termini per diventare cittadini da 10 a 5 anni e
non è poca cosa. Se vogliamo fare uno sconto temporale a queste
persone, possiamo anche accettarlo, ma a determinate condizioni:
che vi sia un test preventivo di conoscenza e di accettazione dei
nostri principi e valori fondamentali, altrimenti creiamo dei
cittadini di serie "B" che saremo noi, cittadini italiani,
obbligati all'osservanza di doveri ai quali loro non sono
obbligati. È questo l'aspetto che abbiamo voluto sottolineare con
tale mozione ed è un aspetto che non è di secondaria importanza, né
banale, è un aspetto che viene sottovalutato nel disegno di legge
"Amato" ed è questo il momento per intervenire. Vi sono 2
rappresentanti valdostani al Parlamento italiano che possono
portare la nostra istanza in sede parlamentare.
Siamo ben lieti di aver sottoscritto e condiviso anche la
precisazione che il particolarismo della Regione Valle d'Aosta
venga comunque conosciuto e rispettato, tra l'altro è un
particolarismo riconosciuto a livello costituzionale; di
conseguenza, può trovare nella sede parlamentare nazionale una
giusta risposta anche con degli emendamenti che i nostri
Parlamentari possono proporre all'attenzione di un Governo che
appoggiano e di un Parlamento con il quale condividono la
maggioranza, anche perché chiunque voglia lavorare, in particolare
nel settore pubblico in Valle d'Aosta, deve avere quei rudimenti di
"civilisation valdôtaine" che ti permettono un'integrazione più
piena e completa nell'ambito della società in cui vivi; quindi
abbiamo accolto volentieri anche questa precisazione.
Ripeto però, e concludo: sono dei principi e non accogliamo le
provocazioni - mi rivolgo in particolare ai colleghi di Sinistra -
di tale mescolanza, di questo voluto "inquinamento" fra il concetto
di cittadinanza e quello di ospitalità, che sia la Valle d'Aosta
che l'Italia riconoscono in maniera superiore ai Paesi dai quali
provengono tutte queste persone, che naturalmente sono in cerca di
lavoro, sono qui per colmare un deficit di manodopera esistente in
Italia e in Val d'Aosta, però vi sono delle condizioni che non
possiamo dimenticare e che devono essere rispettate anche da coloro
che un domani si apprestano a diventare cittadini italiani.
Presidente
- La parola alla Consigliera Viérin
Adriana.
Viérin A. (UV)
- Tout à l'heure je voyais des collègues
qui étaient un peu énervés, parce que il est vrai nous sommes ici
depuis très longtemps, mais moi je suis plutôt optimiste quand je
vois que cette Assemblée se penche sur certains sujets et qui
démontre une très grande attention, parce que, si on regarde le
nombre de Conseillers assis maintenant dans cette salle, si
j'élimine l'hypothèse qu'ils soient simplement fatigués, je dois
imaginer qu'ils soient intéressés au problème. Evidemment il s'agit
d'un problème difficile, on touche à un secteur qui est sûrement
délicat, mais tout cela est un signe de grande vivacité, de
sensibilité de cette Assemblée et donc je m'en réjouis.
Je partage pratiquement tout ce que mon collègue Vicquéry vient
de nous dire, surtout parce que j'apprécie toujours en lui cette
sensibilité que je lui reconnais, cette attitude qu'il a toujours
démontrée, d'après ce que j'ai pu voir en le connaissant de près,
vers ce qui est différent de lui, vers les cultures qui ne sont pas
la sienne et donc je le félicite, mais, puisque tout le monde est
un petit peu sorti des sentiers battus, j'aimerais rester sur la
motion qui nous a été proposée, parce que j'ai les 2 motions, la
motion initiale et la motion finale après le travail de
recomposition pendant la pause. Evidemment si on se réfère à la
première, je pourrais partager ce que disait M. Sandri, mais je
pense qu'il n'avait pas lu la dernière, donc il parlait que pour la
première. Dans la deuxième on a éliminé toute une série de
passages, parce qu'on s'est rendus compte qu'on ne pouvait pas les
écrire, puisqu'ils étaient déjà dans la loi et donc - je ne vous ai
pas interrompu, M. Frassy, je vous prie de faire la même chose -
ils ont été éliminés et je m'en réjouis. Par contre je dois
signaler que dans les prémisses on a oublié de faire la correction,
parce que si on enlève dans la partie terminale, dans laquelle on
demande, il faut nécessairement l'enlever dans les prémisses. Je me
réfère au 2
e
point, où on dit simplement:
"in un
contesto come quello italiano, caratterizzato da un forte fenomeno
immigratorio, tale proposta risulta problematica per il nostro
Paese, poiché..."
- et c'est à partir de là qu'à mon avis il
faut tout simplement effacer le deuxième partie, parce qu'on dit:
"... la concessione della cittadinanza agli immigrati non
sarebbe preceduta da alcuna valutazione preventiva - neppure
indiretta - della volontà e del grado di integrazione..."
, bon,
cela faisait partie de la première motion, mais, puisque cela n'est
pas vrai, on s'est rendus compte, quand on l'a analysée, que cela
ne correspond pas à la vérité, il serait nécessaire de biffer toute
cette partie:
"... problematica per il nostro Paese"
,
punto!
Après il faut enlever simplement cette partie, parce que sinon
on n'est pas sérieux, et je demanderais également, en tant que
représentante des femmes... je me réjouis qu'aujourd'hui j'ai
entendu de si gentils mots vis-à-vis de la partie féminine non
seulement de cette Assemblée, mais de cette Communauté, j'espère
que les actes que vous nous ferez dans le futur démontreront que
votre attitude était la bonne. Dans il
"chiede"
je suis
parfaitement d'accord:
"prevedendo un'adesione piena ed
esplicita... ai valori della democrazia..." - "ai valori della
democrazia liberale"
on l'a biffé, donc j'adhère parce que la
démocratie ne peut être qu'une -
"... e ai principi fondamentali
iscritti nella nostra Costituzione e nella Dichiarazione dei
diritti dell'uomo"
, punto, parce que mon collègue Vicquéry, qui
a pris la peine de lire la Déclaration des droits de l'homme, nous
a rappelé que, par exemple, on parle de religion, on parle de
droits de la femme, on parle de tout cela, parce que dans la
Déclaration des droits de l'homme et dans la Constitution italienne
il y a tout; donc, pour ne pas être redondants et pour ne pas
"prêter le flanc" à des peut-être même prétextueuse - accusations
de la part des autres - je demanderais simplement de nous arrêter à
"Dichiarazione dei diritti dell'uomo"
. Avec ces 2
corrections que je prie d'apporter je pourrais tranquillement voter
la motion. Merci.
Presidente
- Chiedo alla Consigliera Viérin Adriana se
vuole presentare l'emendamento.
La parola al Consigliere Frassy.
Frassy (CdL)
- Sicuramente il dibattito è stato più
approfondito e più appassionante di quanto potesse essere previsto
nelle intenzioni nostre quando abbiamo presentato questo documento
all'attenzione dell'aula. Probabilmente alcuni colleghi,
nell'intervenire nel dibattito, avevano in mente altri dibattiti:
dibattiti televisivi molto accalorati che affrontano il problema
dell'immigrazione, dei flussi, dell'integrazione. Mi sembra che il
collega Tibaldi, nell'illustrare il testo della mozione come
risulta comunque dalle modifiche concordate, abbia ben evidenziato
che il problema degli extracomunitari, da noi affrontato, è un
problema specifico: è il problema della cittadinanza. Il problema
della cittadinanza, colleghi della Sinistra, è un concetto
particolare e distinto rispetto al concetto più ampio dei flussi
migratori, rispetto al principio di non discriminazione previsto
dalla nostra Costituzione. Vi vorrei ricordare che ai tempi
dell'antica Roma il diritto di cittadinanza era uno di quei diritti
sacri che non venivano concessi così, perché in tale diritto si
racchiude quella partecipazione - usando un'espressione che forse
il collega Sandri fa fatica a capire - ai "destini patri", ma, per
dirlo in maniera che lui possa capire meglio, la partecipazione
alle scelte della vita pubblica e della Repubblica... perché di
questo stiamo parlando: stiamo parlando della possibilità di essere
eletti e di partecipare alla "scelta" degli eletti che fanno le
"scelte" nell'amministrazione pubblica dai poteri locali passando
per le Regioni e arrivando al Parlamento.
Ci stupisce che soprattutto dai banchi della Sinistra vi siano
degli strani "pruriti" su quel concetto di parità uomo-donna che è
rivendicato a ogni piè sospinto. Avete depositato, colleghi "DS",
una proposta di legge che ribadisce il concetto delle quote rosa,
sulle quali abbiamo più di una perplessità. Quando andiamo a
sottolineare richiamando la Dichiarazione dei diritti dell'uomo...
e diciamo:
"con particolare riguardo"
, di conseguenza siamo
consapevoli che questo principio sia contenuto nella Dichiarazione
dei diritti dell'uomo, ma, nel momento in cui ci riferiamo alla
dichiarazione, vogliamo sottolineare un aspetto problematico dei
rapporti uomo-donna, qualcuno insorge dicendo che è una
sottolineatura inopportuna? Siamo veramente allibiti che queste
affermazioni provengano dalla Sinistra e provengano poi dalle
donne, che hanno sempre rivendicato quanto qui andiamo a scrivere.
E quando diciamo:
"con particolare riguardo...
al diritto
di ogni cittadino..."
- cioè di colui che, avendo acquisito la
cittadinanza, diventa cittadino -
"... di aderire alla religione
di propria scelta"
, cioè è un ribadire dei principi di libertà
universali che sono riconosciuti in tutte le società che si
vogliono definire democratiche! Non capisco allora sinceramente
l'intervento del collega Sandri e ancor meno quello del collega
Bortot: 2 interventi che non c'entravano assolutamente nulla con
l'oggetto di questa discussione: il diritto di cittadinanza. Il
diritto di cittadinanza non preclude il diritto al lavoro, né tutti
quei diritti che sono riconosciuti nell'ambito di principi che
devono essere rispettati e codificati e in parte lo sono già
stati... di immigrazione. Il diritto di cittadinanza è un'altra
cosa: il diritto di cittadinanza è il percorso conclusivo
dell'integrazione di quel cittadino extracomunitario e non capiamo
nemmeno perché relativamente ad una mozione che fa riferimento alla
cittadinanza - e che non mi sembra faccia riferimento né a concetti
religiosi, come può essere la fede islamica, né a latitudini, come
possono essere i Paesi arabi o del Maghreb - perché dai banchi
della Sinistra tutto il ragionamento si sia incentrato
sull'immigrazione islamica. Abbiamo una forte immigrazione che è in
fase di continuo aumento rispetto agli anni precedenti di tutta
l'immigrazione dei Paesi dell'est Europa, che non sono ancora
nell'Unione europea. Il problema della cittadinanza è a 360 gradi,
il fatto che voi lo abbiate voluto limitare a una componente
problematica dell'immigrazione denota quanto meno una visione
parziale e settoriale del problema che qui abbiamo voluto
affrontare.
Cercando anche di rispondere alla collega Viérin rispetto alle
sue proposte di sub-emendamento, penso che la volontà del grado di
integrazione dei soggetti interessati... di cui lei chiede la
soppressione in quanto ritiene che faccia parte della stesura della
prima versione della mozione... non sia congruente con la nuova
stesura della parte finale, perché la volontà del grado di
integrazione dei soggetti interessati viene ad appalesarsi solo con
un'adesione piena ed esplicita, perché senza un'adesione piena ed
esplicita vorrei sapere come viene accertata la volontà e il grado
di integrazione .di questi soggetti; perciò non è in
contraddizione, ma è la giusta premessa a quel principio che la
stessa collega mi sembra abbia dichiarato di accettare e di
riconoscere.
Penso che su questo argomento si sia detto tanto, si sia detto
troppo, che qualcuno sia andato fuori tema e abbia voluto
affrontare con una visione ideologica limitativa quello che è un
problema che dovrebbe essere affrontato con un grande pragmatismo.
Sappiamo che i percorsi del collega Sandri e Bortot, che un tempo
erano condivisi e che adesso di tanto in tanto si rintrecciano,
sono dei percorsi che sono stati segnati da forti pregiudizi
ideologici. Il fatto poi che il collega Bortot in un discorso
politico voglia anche iniziare a fare dei discorsi di genetica, di
eugenetica, è pericoloso perché, quando si inizia a parlare di
genetica, mi vengono in mente certi discorsi che venivano fatti in
2 contesti storici geografici: la Germania nazista e la Russia
stalinista. In quei contesti, che lei ben conosce perché immagino
che li abbia studiati quanto meno, la genetica diventava una
componente importante del dibattito politico. Mi auguro che il suo
sia stato uno scivolone di percorso sull'onda emotiva di
un'ideologia che probabilmente ancora l'accompagna nelle sue
battaglie politiche.
Presidente
- La parola al Presidente della Regione,
Caveri.
Caveri (UV)
- Non sono Alice nel Paese delle meraviglie,
ma non sono neppure il "cappellaio matto", nel senso che non mi
sono addormentato cittadino del mondo e mi sono risvegliato come
una specie di xenofobo che sta dando la propria adesione a chissà
quale tipo di mozione! Sono sempre stupito di come diventi
scoppiettante il dibattito politico in quest'aula anche al di là
del contenuto testuale di alcune discussioni, perché a parte il
sulfureo amico Sandri che oggi ho scoperto con una vena americana
che credo gli derivi dal successo democratico nelle recenti
elezioni per il Congresso per il Senato, perché francamente almeno
fino a ieri "l'Amministrazione Bush" si apprestava a costruire un
lungo muro nel confine fra il Nuovo Messico e il Texas per evitare
il passaggio degli immigrati clandestini messicani, quindi non
parlavamo degli stessi Stati Uniti, della "Statua della libertà"
regalata dai Francesi...
Credo che una buona legge sull'immigrazione sia un segno di
civiltà, perché una buona legge sull'immigrazione e buone direttive
comunitarie in materia di immigrazione siano l'unico antidoto
contro le carrette del mare, che riversano sulle nostre coste. E
sulle nostre isole migliaia e migliaia di immigrati clandestini che
sono manovrati dalla mafia crescente e vorrei dire che, quando si
parla del grado di civiltà delle Regioni, parliamo anche di quelle
Regioni dove ci sono - come ha ricordato bene una recente inchiesta
dell'"Espresso" - persone che arrivano dai Paesi del Terzo Mondo
che sono sfruttate come se si vivesse non nella civile Italia, ma
chissà forse negli Stati del sud degli Stati Uniti all'epoca dello
schiavismo.
C'è qualcosa però che stride negli interventi quando si pensa
che nella già citata Francia per ottenere la "nationalité" nella
legge attuale, il cittadino
"doit justifier son assimilation à
la Communauté française"
- il termine è un termine molto forte:
"
assimilation
...
lors d'un entretien individuel
. Deve
conoscere la
"langue française"
e deve avere una buona
conoscenza
"des droits et devoirs conférés par la nationalité
française"
, quindi c'è una richiesta di conoscenza. Cosa dicono
la Costituzione tedesca e la legge tedesca sulla cittadinanza?
"Una conoscenza della lingua tedesca, riconoscere ed accettare
l'ordinamento liberal-democratico previsto dalla legge fondamentale
della Repubblica federale tedesca"
. Qui il termine "liberale"
sembra essere non tanto gradito... Sulla questione linguistica poi
fa sfracelli la legislazione inglese:
"avere un'adeguata
conoscenza della lingua inglese, del gaelico o del gallese"
.
Nel Regno Unito, dove la Costituzione non è scritta, si prevede che
uno può sapere l'inglese, il gaelico o il gallese. Lo trovo
rimarchevole, va nel senso di quello che si diceva prima. Credo
allora che non vi sia alcuna oggettiva ragione se non prendere atto
che bisogna tener conto di evitare opposti estremismi e anche
alcune tentazioni, che ci sono... perché credo che talvolta esista
il rischio nella nostra società di accettare con troppa facilità i
relativismi culturali. Il relativismo culturale è una bellissima
parola se non si coniuga con il "burka", con l'infibulazione, con
un mancato rispetto degli altri, con diritti a cui corrispondono
dei doveri. Credo quindi che leggendo il testo qualunque persona
cittadina del mondo e che vuole una buona legge sull'immigrazione
non possa non cogliere il fatto che nella nostra richiesta c'è solo
una richiesta di esplicitazione nell'attuale testo della "legge
Amato", che dice semplicemente: "integrazione linguistica e
sociale", punto, poi nella logica italiana rimanda a un
regolamento, che è la parola sempre magica. Fai una legge chiara,
come hanno fatto i Francesi, gli Inglesi e i Tedeschi? No! Noi ci
rimettiamo ad apposito regolamento in cui si dirà cos'è
l'integrazione linguistica e sociale. Il nostro Consiglio fa bene
ad invitare il legislatore nazionale ad essere più esplicito in
cosa si intenda per questi valori sociali, che non sono altro che
la Dichiarazione dei diritti dell'uomo e la Costituzione
italiana.
Presidente
- La parola al Consigliere Sandri.
Sandri (GV-DS-PSE)
- Per mozione d'ordine prima della
chiusura del dibattito generale, volevo sapere se, come era stato
annunciato in aula prima dalla collega Viérin, erano stati
depositati gli emendamenti che aveva presentato, perché dopo la
chiusura non si possono più depositare. Volevo capire se si poteva
fare 5 minuti di interruzione per capire questa questione degli
emendamenti e poterla valutare.
Presidente
- Il Consiglio è sospeso per 5 minuti. Prego
il Consigliere interessato di verificare.
Si dà atto che la seduta è sospesa dalle ore 19,21 alle ore
19,40.
Presidente
- Sto aspettando il nuovo testo riformulato.
Possiamo ripristinare l'operatività del Consiglio? Vi stanno
distribuendo il testo riformulato della mozione; ne do lettura:
Mozione
Il Consiglio regionale della Valle d'Aosta
Premesso che:
- il disegno di legge n. 1607, ora all'esame della I
Commissione Affari Costituzionali della Camera dei deputati,
propone la concessione della cittadinanza italiana agli stranieri
che risiedano da almeno cinque anni nel territorio della Repubblica
e a coloro che sono nati in Italia da genitori stranieri, di cui
almeno uno residente;
- in un contesto come quello italiano, caratterizzato da un
forte fenomeno immigratorio, tale proposta risulta problematica per
il nostro Paese, poiché la concessione della cittadinanza agli
immigrati necessita di una più attenta valutazione preventiva della
volontà e del grado di integrazione dei soggetti
interessati;
- l'acquisizione della cittadinanza richiede l'accettazione
piena dei principi e dei valori della Comunità nazionale della
quale si entra a fare parte e comporta un'attribuzione di diritti
civili e politici, che si esercita attraverso il voto e la
possibilità di essere eletti;
Considerato che, nei fatti, la nuova normativa avrebbe
l'effetto di immettere di colpo nella società italiana parecchi
"neoitaliani" provenienti da culture spesso assai diverse dalla
nostra;
Chiede
al Governo e al Parlamento italiano di rimodulare il disegno
di legge Amato, prevedendo un'adesione piena ed esplicita da parte
degli aspiranti cittadini ai valori della democrazia e ai principi
iscritti nella nostra Costituzione e nella Dichiarazione dei
diritti dell'uomo;
Invita
i Parlamentari eletti nella circoscrizione della Valle
d'Aosta a proporre, nelle sedi di rispettiva competenza,
l'emanazione di norme che tengano conto dei principi summenzionati
e del particolarismo della Regione Autonoma Valle d'Aosta.
F.to: Tibaldi - Vicquéry - Lavoyer - Viérin Marco -
Frassy
La parola al Consigliere Sandri.
Sandri (GV-DS-PSE)
- Rapidamente per dire che, malgrado
la formulazione finale abbia "addolcito" alcune parti che erano
state prima evidenziate anche nella seconda formulazione, il nostro
gruppo voterà contro questo tipo di ultima formulazione ad
emendamento del testo, perché anche dal dibattito che è emerso in
questa fine di pomeriggio sono state fatte delle valutazioni che ci
confermano che dentro tali parole ci sono dei contenuti che non
sono particolarmente condivisibili. In particolare, il relativismo
culturale non è l'omogeneizzazione culturale, ma è ovviamente la
capacità di utilizzare la volontà e la differenza di tutti per
rendere un insieme più unito, più nuovo e più forte di quanto non
siano le componenti singole di partenza, ma che vi siano delle
preoccupazioni rispetto alla capacità di capire cos'è la
cittadinanza amici della "CdL" credo venga fuori da 3 piccole
"chicche" che estraggono... non tiro fuori le altre 45 che avevo
segnato, ne faccio solo 3 che sono le più significative: la prima,
è che è scappata al "buon Tibaldi" la parola "germi", che era in
"senso general generico", ma nel contesto in cui è emersa questo
tipo di definizione dimostra la paura della malattia, la paura di
qualcosa che rovini. Sarebbe molto più bello da parte dei colleghi
della Destra capire che queste nuove e diverse sensibilità e
culture non possono che essere un arricchimento e un rinforzamento.
È come una specie di innesto, un albero se rimane sempre uguale
negli anni... poi alla fine l'albero da frutto dà sempre meno
frutta e diventa sterile. L'innestare nuova "linfa" invece rafforza
queste cose; fra l'altro, so che in Valle d'Aosta la coltura della
vite è molto seguita ed è anche un notevole pregio, tutti ricordano
l'importanza di aver potuto fare gli innesti sulla vite americana
dopo la peronospora del 1800.
Il secondo problema riguarda "l'assimilation", che ha presentato
il Presidente Caveri. Certo, in Francia c'è questa legge molto
rigida, ci sono anche tutta una serie di episodi, non ultimo quello
della ragazza di colore bruciata a Marsiglia, che testimoniano che
là i risultati non sono quelli che auspicheremmo per il nostro
Paese o la nostra Regione. L'altra "chicca" che ho visto nelle
parole del Centro-Destra, e che mi sembra sempre riferita dal
Consigliere Tibaldi, è la questione del presepio. Capisco che è una
questione tradizionale perché la grande maggioranza dei Valdostani
e degli Italiani hanno da un certo numero di decenni utilizzato
questo tipo di espressione; per esempio, è un'invenzione a livello
pubblico verso gli inizi del 1900, prima non era tanto una
tradizione, è diventato un fatto culturale che è andato al di là
della religione e di chi lo identificava. Vi garantisco che nessuno
ha mai posto il problema, ma non c'è bisogno di essere Musulmani
per ritrovare in questi simboli qualcosa che sia profondamente
offensivo, per darlo per scontato che sia di tutti, perché non è di
tutti, ci sono persone che hanno altre visioni della vita senza
bisogno di essere Musulmani e questo tipo di cose non c'è bisogno
di andarsele a richiamare. Già oggi, secondo me, c'è scarso
rispetto per chi, in questa Valle e in questo frangente, ha idee
diverse dal punto di vista religioso di quelle della maggioranza e
su questo potremmo avere un po' più attenzione di quanto non vi sia
stata finora. La terza "chicca"...
Lattanzi
(fuori microfono)
- ... è la
quarta...
Sandri (GV-DS-PSE)
- ... no, una l'ho attribuita al
Presidente Caveri, che me l'ero dimenticata prima.
Per quanto riguarda il Centro-Destra, si è scagliato quando ha
ricordato questa grande amicizia da lungo tempo e anche assonanza
di ideali fra me e il Consigliere Bortot, che non solo non mi
dispiace, ma rivendico con forza, perché è una cosa che ci ha visto
e ci vede ancora dalla stessa parte e non posso che rallegrarmi. Ci
sono 3 posti al mondo in cui queste cose sono successe: il Nazismo,
sono d'accordissimo; Stalin, e sono assolutamente d'accordo; ma mi
ricordo che le leggi razziali sono state fatte anche in Italia dal
"Governo Mussolini" e dai Savoia e vi erano tutta una serie di
persone che di Sinistra nulla avevano.
Chiudo solo per ricordare con piacere l'intervento del collega
Vicquéry, che ha deciso di prendere questa posizione conforme al
ruolo che sta rivestendo di Capogruppo "Union", che, quando si
parla di "Union", lui comunque si scatena; in effetti non avevamo
parlato male dell'"Union Valdôtaine", forse non ci siamo molto
capiti, mi dispiace di questa cosa.
Un'ultima annotazione al Presidente: è vero, queste barche di
clandestini che arrivano dal quarto mondo verso di noi sono gestite
dalla mafia, ma fra i tanti problemi che ha l'Italia e che ha la
Valle d'Aosta, è difficile fare una classifica. Dal punto di vista
dell'immigrazione, però è dimostrato che la stragrande maggioranza
di quei clandestini non si fermano nel nostro Paese, né nella
nostra Regione, per cui, da questo punto di vista, stiamo
tranquilli.
Presidente
- La parola alla Consigliera Squarzino
Secondina.
Squarzino (Arc-VA)
- Voteremo contro questa risoluzione
nonostante alcuni cambiamenti, anche se un cambiamento che era
stato preannunciato dalla collega Viérin qui non è stato accolto.
Votiamo contro anche perché c'è in questo testo, come nel testo
precedente che riguarda gli immigrati... e che di nuovo anche
quella volta il Consiglio aveva votato nella sua maggioranza... c'è
un atteggiamento di negatività: in tutto il testo non c'è una
parola che legga il fenomeno, qui neanche dell'immigrazione, ma
dell'integrazione, come un aspetto positivo! Mi chiedo quali
saranno i risultati di questo famoso studio sugli immigrati che il
Presidente Caveri ha ricordato; non credo che da quello studio
emerga un atteggiamento di questo tipo, cioè di paura...
Caveri
(fuori microfono)
- ... il rispetto dei
doveri!
Squarzino (Arc-VA)
- ... qui non è il rispetto dei doveri
solo: qui si parla di gente che di colpo arriva sulla società
italiana. Quando qualcosa arriva di colpo, l'effetto è di immettere
di colpo nella società italiana parecchi neoitaliani; quando
qualcosa arriva di colpo, non è mai un effetto positivo, non è mai
visto come qualcosa che fa bene sia a chi arriva di colpo, sia a
chi riceve il colpo: questo è l'atteggiamento che si veicola con
questa risoluzione, è questo che mi rattrista, cioè ci si ferma
sulla legalità... Io, fra l'altro, ho ascoltato anche se ero fuori
l'intervento del Presidente, ma le cose che lei richiedeva sono già
presenti nell'attuale legge tali e quali, per cui non vedo grande
diversità, ma quello che manca qui dentro, ripeto, è questa
positività, questa stima, questa accettazione dell'integrazione,
questo considerare che queste persone contribuiscono allo sviluppo
della nostra Valle...
(proteste dai banchi del gruppo "La Casa delle
Libertà")
... ma qui non è indicato, né ricordato, si fa finta che
l'integrazione sia solo un problema di conoscere la lingua, di
conoscere i costumi e basta, il tutto è ridotto ad aspetti legali e
non c'è neanche un elemento di positività rispetto a questo
fenomeno: è questo che mi rattrista, al di là del voto favorevole o
contrario che qui si può esprimere, è questo giudizio di fondo in
cui non mi riconosco, e in cui credo neanche le singole persone qui
dentro si riconoscano, ma che di fatto emerge dal testo
presentato.
Presidente
- La parola al Consigliere Viérin Marco.
Viérin M. (SA)
- Solo per dire che la "Stella Alpina"
voterà questo provvedimento, lo abbiamo firmato. Volevo dire alla
collega Squarzino che quando ci bacchetta tutti di fare attenzione
a non parlare solo di negatività ma di parlare di positività...
questi sono temi delicati è vero, come sono stati delicati i temi
che qualcuno diceva di non toccare, tipo quanto è stato detto sul
Santo Padre... riteniamo che qui non ci debba più essere la paura
di esprimerci su quello che pensiamo. Non siamo contro
l'integrazione, ma non possiamo nascondere i timori e le
preoccupazioni della nostra Comunità; tutti sappiamo che ci sono
queste preoccupazioni e non possiamo nasconderci non parlandone o
giocando, o quello che è; ha detto bene il Consigliere Vicquéry:
non possiamo più nasconderci su tale tema.
Siamo, sì, per l'accoglienza, sì per chi ha voglia di lavorare,
ma nel rispetto delle regole e dei doveri, a volte dei doveri e
delle regole prima, e nel rispetto delle nostre tradizioni, perché
non sono d'accordo come ha detto il Consigliere Sandri prima che
nelle 4 tabelline... è giusto che il Presepio venga tolto perché
comincia a dare fastidio anche ad altri e non solo a chi arriva in
Valle d'Aosta. Credo che chi viene, se ben integrato, capisca
perfettamente le tradizioni se sono spiegate a dovere e se sono
portate a loro conoscenza nella maniera giusta: è questo quello che
diciamo e, quando esprimiamo la nostra preoccupazione sui 5 anni
per avere la cittadinanza, per parlare di cose concrete, riteniamo
che se uno viene qui o in altro luogo dell'Italia o dell'Europa, se
ha voglia di restare e se si trova bene, sta più di 5 anni, non c'è
nessun problema... conosco degli immigrati che sono qui da più di
10 anni e hanno la cittadinanza: questo è il ragionamento! Non
vorremmo che qui arrivassero delle persone che ottengono la
cittadinanza e prendono altre vie dopo... questo è un altro
problema, collega Squarzino, non possiamo nasconderci su
questo!
Presidente
- La parola al Consigliere Frassy.
Frassy (CdL)
- In chiusura e a dichiarazione di voto di
questo lungo dibattito, noi abbiamo la convinzione che da parte di
alcuni gruppi si sia fatto di tutto per non voler andare a tema
rispetto alla problematica che avevamo evidenziato e che abbiamo
voluto affrontare. Il problema della cittadinanza è un problema che
ci poniamo nel momento in cui decidiamo di concederla, perché, nel
momento in cui decidessimo che la cittadinanza non dovesse essere
concessa ad extracomunitari, ossia a coloro che non sono già
cittadini per i noti meccanismi italiani, forse il problema
potremmo anche evitare di affrontarlo, e questo sarebbe
lapalissiano, ma nel momento in cui apriamo le porte di casa e
diamo piena titolarità ad essere partecipi della nostra casa, mi
sembra normale che vi sia la preoccupazione "in primis" non solo di
fare bella figura con i nuovi ospiti, ma di preoccuparci di quelli
che già abitano la nostra casa. Se ospitiamo qualcuno a casa
nostra, abbiamo sicuramente un istinto di disponibilità, ma abbiamo
anche la preoccupazione di capire chi ospitiamo in casa nostra,
perché immaginiamo che vi siano dei valori già consolidati dai
quali sia difficile prescindere nel momento in cui si apre la porta
di casa. Caro Consigliere Sandri, non sono assolutamente d'accordo
con l'affermazione che è stata fatta di quello che è un simbolo e
che comunque appartiene alla cultura nostra, italiana, occidentale,
alla cultura cristiana del presepio, perché il fatto che il
presepio possa essere elemento di disturbo o di fastidio di
qualcuno... e, fintanto che questo qualcuno è una minoranza, la
minoranza deve avere il buon gusto di rispettare i sentimenti della
maggioranza e di fare le sue riflessioni senza pretendere di
imporle.
La cosa che più mi ha stupito di questo dibattito sono state le
riflessioni fatte dai banchi della Sinistra, che si sono connotate
per una grande ipocrisia di fondo, perché non avete voluto
affrontare l'argomento e, quando avete fatto finta di affrontare
l'argomento, lo avete travisato. Mi piacerebbe capire la posizione
della collega Squarzino, che peraltro ha sensibilità forse distinte
rispetto a certe convinzioni del collega Sandri sul crocifisso,
magari ci torneremo, guardando alle mie spalle vedo che c'è un
crocifisso in quest'aula: ecco con questa ipocrisia vostra un
domani - che mi auguro sia il più lontano possibile, pur avendo io
una posizione laica - prendo atto che riuscirete a giustificare
coloro che diranno che i crocifissi vanno rimossi da certi luoghi,
sostenendo che il crocifisso sta in una posizione scomoda e perciò
forse è il caso, in virtù di quella che è una maggiore comodità,
rinunciare a quel tipo di simbolo, simbolo che non è solo un
simbolo confessionale, che non è solo un simbolo di tipo religioso,
è un simbolo che riassume dei valori non solo teologici, collega
Squarzino, ma riassume i valori di una cultura cristiana intesa
come occidentale. Questi valori della cultura occidentale riteniamo
che siano dei valori da non mettere in quel "tiretto" - come lo
chiamava il collega Sandri -, ma siano dei valori dei quali non
dobbiamo vergognarci, siano dei valori da tutelare. La cittadinanza
è aprire le porte di casa, mettendo in mostra i nostri valori, noi
ai nostri valori ci teniamo; di conseguenza, abbiamo la ferma
determinazione che quei valori non vengano calpestati. Il mondo è
grande e non necessariamente dobbiamo essere noi a soccombere
rispetto a prepotenze di altre evidenti ragioni culturali. Siamo
orgogliosi delle nostre radici culturali e su questo siamo disposti
ad andare fino in fondo, guardando in faccia la realtà, senza
metterci il velo e senza girare la testa dall'altra parte.
Presidente
- Non ho altri iscritti a parlare, dichiaro
chiuso il dibattito. Pongo in votazione la mozione nel nuovo testo
riformulato dai Consiglieri Tibaldi, Vicquéry, Lavoyer, Viérin
Marco e Frassy:
Consiglieri presenti e votanti: 31
Favorevoli: 24
Contrari: 7
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK