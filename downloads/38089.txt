Consiglio Regionale della Valle d'Aosta - Oggetto del Consiglio n. 1696 del 13 gennaio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1696 del 13 gennaio 2016 - Resoconto
OGGETTO N. 1696/XIV - Interpellanza: "Riorganizzazione dei
servizi di trasporto pubblico a chiamata Allô Bus e Allô
Nuit"".
Rosset (Presidente) -
Punto 28 all'ordine del giorno. La
parola alla Consigliera Certan.
Certan (ALPE) -
Merci Monsieur le Président.
Il tema dei trasporti in generale è un argomento
à la une
in questo Consiglio e il trasporto a chiamata di Allô Bus e Allô
Nuit, in particolare è stato trattato dal nostro gruppo diverse
volte. Il servizio a chiamata è, come giustamente viene indicato
sia nella legge che poi nelle varie delibere, un servizio
integrativo di trasporto ed era un servizio che aveva anche un
costo abbastanza importante, perché è di 535 mila euro: il 70
percento finanziato dall'Amministrazione regionale, il 30 percento
dagli Enti locali. Sicuramente quindi era un servizio costoso, un
servizio sul quale molte volte noi ci siamo espressi. Ora, il
ritornello è chiaro: bisogna razionalizzare, il servizio era troppo
costoso, mancano i soldi e quindi ci immaginiamo anche la risposta
a questa nostra interpellanza.
Il nostro movimento ha sempre richiesto e sollecitato che
venisse data massima attenzione alla razionalizzazione dei servizi
e anche ad un minore dispendio. Quest'aspetto quindi ci vede
sicuramente d'accordo. Razionalizzare però non vuol dire sopprimere
tutti i servizi, perché è chiaro che ci sarebbe un risparmio. A
nostro avviso, tra la razionalizzazione e la soppressione c'è
sempre un passaggio intermedio, Assessore. A nostro avviso, questo
passaggio intermedio coincide con la mancanza di organizzazione e
spesso di idee di quest'Amministrazione.
Allô Bus e Allô Nuit, a nostro avviso, erano due servizi utili,
all'avanguardia, sicuramente di grande qualità in Valle d'Aosta e
soprattutto nel Centro Valle. Certo, sappiamo anche a questo
servizio contribuivano - l'ho detto anche prima - almeno per il 30
percento e quindi vi era la compartecipazione anche degli Enti
locali, dei Comuni e in minima parte anche degli utenti. Era un
servizio che però con il tempo aveva assunto un'importanza e anche
una rilevanza sociale che non erano indifferenti: ad esempio, Allô
Nuit veniva utilizzato tantissimo dai giovani, forse la formula
poteva essere rivista, concordiamo.
Nell'ultimo mese di dicembre 2015, mi pare nella Giunta del 23
dicembre, avete approvato con tre-quattro delibere i programmi di
esercizio dei trasporti per il 2016 e un po' a sorpresa il servizio
a chiamata di Allô Bus ci pare non essere più preventivato, se non
in una formula un po' particolare nell'Alta Valle, mi pare di aver
visto nella delibera che prevede il servizio a chiamata nell'Alta
Valle una compartecipazione del Comune anche di Courmayeur, ma
nella delibera del Centro Valle, che quindi riorganizzava il
servizio nella
plaine
, non è più previsto questo servizio.
Tutto questo ci pone un po' degli interrogativi, perché è vero che
nel servizio di Allô Bus, previsto nella delibera n. 1945
riguardante l'Alta Valle, fate riferimento ai servizi a chiamata
della legge regionale del 1997, è vero che i servizi a chiamata
possono essere utilizzati in modo puntuale solo in alcuni luoghi e
per certe circostanze, ma è vero anche che avevamo pensato che
mancasse la delibera e che venisse fatta successivamente con altre
Giunte, perché Allô Nuit ha ancora una piccola appendice nel 2016.
Nella pagina però di una delle società che faceva questo servizio
di Allô Bus c'è scritto che il servizio a chiamata per la collina
di Aosta..."informiamo i Signori utenti che il servizio Allô Bus è
cessato il 31 dicembre" e che dal 1° gennaio 2016 sono state
ripristinate le corse di linea sulle tratte dove Allô Bus svolgeva
il servizio. Mi sembra un po' un'informazione semplicistica, la
prendo dal sito ufficiale di una di queste società dei trasporti
pubblici in Valle d'Aosta. Avrà occasione, Assessore, nella
risposta di dare delle spiegazioni ulteriori.
Per quanto invece riguarda Allô Nuit, ci chiediamo del perché
sia stata fatta una proroga solo per i mesi di gennaio e febbraio,
non so se sono riferiti solo ai mesi invernali. Mi chiedo se è solo
per ottimizzare oppure per posticipare comunque una soppressione
anche di questo servizio. Sicuramente immagino che avrete sentito
anche i Comuni interessati, sicuramente consideravamo l'opportunità
di dover magari rivedere, riorganizzare questi servizi, però non
pensavamo che fossero in via di soppressione, anche se il tira e
molla riguardo questi servizi nei vari anni c'è già stato.
I vari sviluppi dei trasporti in Valle d'Aosta in questo periodo
quindi ci pongono delle riflessioni: la ferrovia
Aosta/Pré-Saint-Didier è troppo costosa ed è stata chiusa; il
servizio trasporto disabili ha necessitato drastiche riduzioni, è
stato quasi azzerato sui servizi e ha avuto ricadute pesantissime
sugli utenti; l'aeroporto non decolla mai, e non decolla nulla da
lì; Allô Bus e Allô Nuit, che erano due servizi di qualità, sono
stati soppressi o quasi per mancanza di risorse, Assessore, noi ci
chiediamo veramente se non venga il dubbio anche a lei che ci sia
veramente qualcosa che non va nella gestione e nell'organizzazione
dei trasporti in Valle d'Aosta. Abbiamo fatto un Consiglio
straordinario sui trasporti voluto fortemente dai gruppi di
minoranza, ma sul quale abbiamo trovato anche dei punti e degli
obiettivi comuni e ora, in barba a tutte le risoluzioni che abbiamo
votato, abbiamo visto tagli, approvazioni, cessazioni di attività e
proroghe solo per un periodo. Non abbiamo visto nessun seguito e
nessuno sviluppo di queste risoluzioni. Rimaniamo un po' stupiti,
anche perché i cittadini - poi sarà lei che chiarirà meglio questo
- si chiedono perché questi servizi quando funzionano, anche magari
con delle piccole migliorie che si dovevano portare, vengano poi
annullati, altre cose invece non hanno subito tagli.
Presidente -
La parola all'Assessore Marguerettaz.
Marguerettaz (UV) -
Credo sia superfluo ricordare
all'aula e alla collega Certan la diminuzione del bilancio
regionale, che ovviamente ha comportato una revisione di tutti i
servizi, trasporti compresi.
Cercando di seguire l'ordine: "quali sono le motivazioni per le
quali Allô Nuit è previsto solo per i mesi di gennaio e febbraio",
perché l'11 novembre è stata fatta una riunione del
Conseil de
la plaine
, dove ci sono tutti i Sindaci - ci sono i verbali -,
e dove una parte importante dei Sindaci, che ovviamente sono gli
interpreti delle esigenze popolari in quanto eletti, rispetto a
questo ha detto: "nell'ambito delle risorse ovviamente dobbiamo
cercare di fare delle valutazioni". Queste valutazioni ovviamente
sono aperte, questi due mesi servono proprio per andare a definire
un nuovo modello, ovviamente tenendo conto di alcune situazioni. Il
servizio di Allô Nuit è un servizio che viene affidato a SVAP, che
utilizza dei concessionari, tassisti o noleggiatori, per fare
questo tipo di servizio. Al di là di questi che hanno un rapporto
contrattuale con la SVAP, si è sviluppato anche un mercato
parallelo, quindi non è infrequente trovare dei soggetti che fanno
lo stesso servizio, ovviamente con delle tariffe diverse, che non
hanno alcun onere per l'Amministrazione regionale. Da lì una
considerazione che forse è possibile rimodulare questo servizio,
ovviamente con dei canoni diversi, che in qualche modo possono
essere soddisfatti dal mercato e non dall'Amministrazione. Questo
non significa che l'Amministrazione si deve sfilare completamente
da questo tipo di iniziativa, ma questa è stata la decisione che è
stata assunta dai Sindaci e ovviamente è stata avallata
dall'Amministrazione regionale.
Per quanto attiene Allô Bus, in particolare le ricordo il Comune
in cui lei era Vicesindaco che ci ha fatto proprio formalmente una
richiesta di togliere Allô Bus e di rimettere le linee, perché
tutta una serie di utenti chiedevano il ripristino delle corse di
linea, dove le varie corse erano cadenzate, erano regolari, quindi
questa rigidità del sistema di prenotazione molte volte andava bene
al 50 percento, ovvero andava bene per il prelievo, ma non per il
riporto, perché magari c'era un inconveniente, la coda dal medico
era più lunga, quindi si perdevano tutta una serie di opportunità.
È stata quindi proprio una richiesta dei Sindaci e non è stata una
richiesta improntata al risparmio. Probabilmente qualche cosa di
risparmio può esserci, ma è stata una richiesta per meglio servire,
perché dopo tutti questi anni questo servizio non è stato
soppresso, ma è stato sostituito. Esattamente quello che lei mi ha
detto leggendo un comunicato che è comparso probabilmente su un
sito di un concessionario: "il servizio di mobilità per quel tipo
di territorio è stato sostituito con le corse di linea". Per quanto
riguarda la terza domanda, è molto semplice: su Allô Bus non ci
sono delle determinazioni da fare, perché c'è stata questa
sostituzione.
Per Allô Nuit, al contrario c'è un dossier aperto, sono stati
coinvolti i vari prestatori di servizi, che anche oggi possono
magari immaginare una gestione autonoma e non legata a SVAP.
Bisogna vedere che cosa emergerà e questi due mesi sono proprio
rivolti a trovare delle soluzioni, anzi devo dire di più: abbiamo
cercato di convincere i Comuni a contribuire ancora per questi due
mesi, perché vi erano dei Comuni che erano molto più tassativi nel
senso di interrompere il servizio. Mi pare che sicuramente le
modalità diverse di servizio possono essere in qualche modo
discutibili, ma ad oggi ci sembra che le varie località siano state
adeguatamente servite e soprattutto il diritto di mobilità non
viene messo in discussione.
Presidente -
La parola alla Consigliera Certan.
Certan (ALPE) -
Grazie Assessore.
Su Allô Nuit, il discorso rimane aperto per due mesi e lei mi ha
detto che si stanno cercando le soluzioni più adeguate, le vedremo
in questi mesi e magari le monitoreremo, seguiremo con lei, quindi
questo lo prendo come ancora un tentativo.
È vero che le Amministrazioni comunali erano un po' restie a
pagare e a continuare ad erogare dei soldi per questo servizio,
perché la convenzione per i vari Comuni era un po' particolare, nel
senso che, in base a quanti utenti utilizzavano la navetta sul
territorio del proprio Comune, si pagava il servizio, quindi, a
seconda di dove erano i luoghi di intrattenimento serali, i Comuni
si ritrovano a pagare chiaramente molto di più, oppure altri Comuni
che pure avevano il servizio di Allô Nuit quasi niente. È questo
che noi dicevamo che forse era da calibrare meglio, perché magari
potevano pagarlo maggiormente gli utenti e meno i Comuni, perché in
effetti, a nostro avviso, è un servizio di qualità, perché la sera
permetteva e permette ai ragazzi di uscire e di rientrare senza
pericoli, perlomeno legati alla guida magari non appropriata, però
non poteva essere neanche un servizio che ricadeva completamente
sul Comune solo perché il Comune aveva sul suo territorio un luogo
di intrattenimento particolare come una discoteca piuttosto che un
pub, eccetera.
Per quanto riguarda Allô Bus, "il ripristino per meglio
servire...e quindi sono state sostituite tutte le varie linee che
faceva Allô Bus" mi pare un po' azzardato. Verificheremo, perché mi
sembra che in molti comuni Allô Bus serviva, perché andava proprio
nelle frazioni dove non sono mai passate linee di pullman. Faccio
l'esempio di Comuni che hanno frazioni alte o frazioni basse, c'era
tutta una fascia di frazioni intermedie che non erano servite,
mentre Allô Bus le serviva ed erano soprattutto frazioni dove
abitano delle persone magari anziane, che avevano finalmente Allô
Bus che le serviva, Comuni che possono essere tipo Saint-Christophe
o Quart...
(interruzione dell'Assessore Marguerettaz, fuori
microfono)
...come Sarre che hanno le frazioni divise. Su quello che fanno
adesso le Amministrazioni comunali ne rispondono loro, non è che ne
rispondo solo perché sono stata Vicesindaco o abito lì.
Ripeto: credo che siano state non solo ripristinate, ma siano
state anche aggiunte nuove corse, quindi su questo vorrei
chiederle, Assessore, se lei può, di farci un prospetto anche di
quant'è la previsione di queste corse. È vero che ci sono gli
allegati, però, nel caso in cui avesse già un memo - e lei ce
l'avrà sicuramente, glielo avranno fatto gli uffici -, le chiediamo
di farcelo avere, con i risparmi o i costi di queste linee che sono
state ripristinate o aggiunte, perché ci piacerebbe capire. Se poi
questo servizio di mobilità, come ha detto lei, verrà garantito e
verrà garantito meglio, saremo tutti contenti e sicuramente le
daremo ragione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK