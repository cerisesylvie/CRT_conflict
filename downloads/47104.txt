Consiglio Regionale della Valle d'Aosta - Oggetto del Consiglio n. 3406 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3406 del 20 marzo 2024 - Resoconto
OGGETTO N. 3406/XVI - Sostituzione di un componente di parte
regionale in seno alla Commissione paritetica di cui all'articolo
48bis dello Statuto speciale per la Valle d'Aosta, introdotto
dall'articolo 3 della legge costituzionale 23 settembre 1993, n.
2.
Bertin (Presidente) -
Passiamo ora al punto n. 4. Ha
chiesto la parola il consigliere Chatrian, ne ha facoltà.
Chatrian (AV-VdA Unie) -
La majorité propose le collègue
Aurelio Marguerettaz. Nous sommes certains que le collègue
Marguerettaz saura apporter au sein de la Commission paritaire
l'engagement, l'expérience administrative, le sens de
responsabilité et même la fierté du monde autonomiste, il saura
représenter ce monde qui tient à cœur l'avenir
de la Vallée d'Aoste, sa jeunesse, ainsi que le bien-être de ses
habitants.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Intervengo sulla proposta che è stata
appena fatta dal consigliere Chatrian. Da quello che ho saputo
dalla collega Guichardaz, ieri in Capigruppo non è stata fatta la
proposta per una condivisione, ma è stata semplicemente fatta una
comunicazione e la cosa mi pare piuttosto singolare considerato che
la Commissione paritetica, come ben sappiamo, non è espressione
della maggioranza
tout court
ma è espressione del Consiglio
regionale. Al di là di questo, mi rendo conto che in questi giorni
abbiamo sentito e visto sui giornali delle comunicazioni anche lì
riguardo a nominativi di candidati che in un certo momento
ascendevano, discendevano... insomma, c'è stato una sorta di
balletto. Non abbiamo visto nulla di puntuale invece su quello che
riguarda in particolare ciò che c'è da affrontare in Paritetica, in
quella Commissione, che ha un lavoro importante da svolgere e che
chi dovrà essere chiamato a farne parte ovviamente dovrà mettervi
mano. In particolare non è stato fatto subito nessun riferimento a
quello che noi abbiamo anche cercato di portare all'ordine del
giorno come un dibattito o comunque una considerazione della più
importante norma di attuazione. Ho poi però letto questa mattina su
"La Stampa" la dichiarazione del candidato
in pectore
alla
Paritetica, il consigliere Marguerettaz, sulla questione delle
concessioni e della norma di attuazione che si aggiunge a quella
che avevo già letto sullo stesso quotidiano ieri. A mio avviso,
questa è una rinuncia in partenza di una rivendicazione che è
soprattutto autonomista. Il consigliere Marguerettaz in quelle
dichiarazioni - che penso corrispondano al vero, non lo so, le ho
lette stamattina - sottovaluta - a mio avviso - e sminuisce il
ruolo della norma di attuazione che deve correggere lo Statuto e
dare potere legislativo alla Regione autonoma in materia di
concessioni, un potere che hanno già le altre Regioni sia ordinarie
che speciali. Alcune hanno già fatto le loro leggi, altre le stanno
facendo, il Trentino Alto Adige ha inserito nel suo Statuto
l'articolo 13 per poter operare in questo senso, il Friuli-Venezia
Giulia ha fatto nel 2020 una legge sulla base di due norme di
attuazione del 2001 e del 2002. Ma in quelle affermazioni c'è, a
mio avviso, una contraddizione palese: da una parte, il consigliere
Marguerettaz, che si propone per candidato alla Paritetica,
accetterà immagino la candidatura, forse si voterà anche, non lo
so; dall'altra parte, però afferma, o comunque in quelle
considerazioni che ci sono sul giornale, sembra rinunciare in
partenza a impegnarsi per chiedere una norma di attuazione che su
un tema importante come le concessioni idroelettriche dia un ampio
potere legislativo alla nostra Regione, senza particolari griglie,
vincoli e limiti, ed è una norma su cui si sta discutendo da
moltissimo tempo e che, proprio perché ha svolto un iter già
abbastanza lungo, è possibile, a nostro avviso, riuscire -
soprattutto con le modalità che erano state richieste in un primo
tempo - a portare a casa. A noi pare un po' preoccupante questa
questione.
Come abbiamo anche scritto nella risoluzione che non si è voluto
discutere contestualmente alla nomina - eppure le motivazioni
c'erano e credo siano anche abbastanza chiare a tutti -, il potere
legislativo di una Regione autonoma deve essere ampio, poi certo la
Regione dovrà esercitarlo nel rispetto della normativa statale e
della normativa europea, ma quello che noi crediamo è che non
possiamo legarci le mani e limitarci in partenza. Accettare di
essere assimilati alle Regioni a Statuto ordinario, perché poi è
così se non si fa un riferimento alle competenze statutarie,
significa accettare di essere come loro e rinunciare in partenza a
una norma di attuazione che dia alla Regione autonoma un potere
effettivo in materia di concessione delle acque di cui è
proprietaria. A me, dal punto di vista autonomistico, sembra
un'aberrazione. Io credo che in questo momento quello di cui non
abbiamo bisogno è di rappresentanti che siano rinunciatari in
Paritetica.
Presidente -
Ha chiesto la parola il consigliere Restano,
ne ha facoltà.
Restano (GM) -
Vorrei partire nelle mie considerazioni
dalla presentazione del collega Chatrian che nel presentare il
candidato Marguerettaz ha parlato di impegno, esperienza, senso di
responsabilità e fierezza e credo che queste qualità certo non gli
manchino.
Vorrei aggiungere anche le
skill
del caso, quindi la
formazione, il curriculum, l'esperienza e soprattutto la capacità
di mediare, ma non posso esimermi da alcune considerazioni visto
quello che abbiamo letto in questi giorni sui giornali, vale a dire
che c'erano altri candidati in rampa di lancio e del fatto che il
presidente Testolin abbia telefonato a un candidato, all'ex
deputato Collé, che significa prendere in considerazione anche
questo personaggio da parte della più alta carica della nostra
Regione. Ebbene, credo che anche l'ex deputato Collé,
rappresentante di Federgiochi a Roma, profondo conoscitore degli
ambienti romani, avesse o abbia le caratteristiche per ricoprire
quest'importante incarico e su questo appoggio le considerazioni
che probabilmente aveva fatto il presidente Testolin. Allora mi
chiedo questo cambio di rotta da cosa sia stato generato,
inevitabilmente in politica si possono vivere dei cambi di rotta,
ma è da capire l'origine, se si tratta di una scelta politica, se
si tratta delle esperienze dai curricula, può essere anche una
scelta personale e allora mi vedrei meno favorevole a questo cambio
di rotta. Certo che, Signori, quando ci sono questi cambiamenti,
inevitabilmente, Presidente non me ne voglia, esce un vinto e un
vincitore e io vorrei che l'esito di questa votazione ci portasse
un solo vincitore: quello della Valle d'Aosta, che questo cambio di
rotta non sia generato forse da un errore nel comporre il prefisso,
tra Saint-Oyen e Bosses ci possono essere stati degli errori
utilizzando i vecchi telefoni. Io vorrei che sia una scelta
consapevole, non metto in dubbio le capacità del collega
Marguerettaz, ma vorrei che siate tutti convinti, soprattutto voi
della maggioranza, rispetto alla scelta che andremo a fare.
Ritenendo scontato l'esito della votazione, auguro al collega
Marguerettaz un buon lavoro, sono certo del suo impegno, delle sue
qualità e aspetto solo di vedere i risultati.
Presidente -
Ha chiesto la parola il consigliere Aggravi,
ne ha facoltà.
Aggravi (RV) -
Nella Capigruppo di ieri io ho sentito la
proposta eguale che è stata fatta oggi poc'anzi dal collega
Chatrian del candidato della maggioranza, il collega Marguerettaz.
Ho chiesto poi, a seguito di quella messa a disposizione, o
comunque il termine grosso modo era quello, di capire di che cosa
si stesse parlando, cioè se era un nome o, meglio, era un candidato
tout court
della maggioranza o se nell'ambito della
Capigruppo si volesse fare un nome per discutere ed eventualmente
per andare a comprendere se ci potevano essere le possibilità di un
candidato condiviso, ma non perché io lo auspico o lo auspicavo, ma
semplicemente per comprendere quale fosse appunto la proposta
fatta. Si è compreso in maniera molto chiara e posso dire
politicamente anche comprensibile, che non era una messa a
disposizione ma era una candidatura
tout court
, un nome e
una certificazione che ha un po' chiuso tutta una serie di uscite
di natura giornalistica che ci sono state e che qualche collega che
mi ha preceduto ha ricordato e sicuramente anche quelli
successivamente ricorderanno.
Inizio il mio intervento con un passaggio perché ho ascoltato la
presentazione della candidatura del collega Marguerettaz e in
particolare mi sono appuntato che il collega Chatrian ha detto, tra
le varie cose, che il collega Marguerettaz potrà rappresentare a
Roma
la fierté du monde autonomiste
. Io vorrei fare un
passaggio forse più di natura politica ma che credo importante:
cos'è
le monde autonomiste
? Perché io, per carità, vengo da
una scuola di pensiero economico che non ama assolutamente i
monopoli, so che altri amano particolarmente i monopoli e oggi mi
sento di fare un ragionamento complessivo. Se il collega
Marguerettaz rappresenterà o potrà rappresentare il mondo
autonomiste
, quale mondo
autonomiste
rappresenterà?
Quello autonomista progressista? Quello autonomista conservatore?
Perché non esiste un unico mondo autonomista e io, in realtà,
quello che mi auguro, è che, al di là di tutto, se il collega verrà
votato da questo Consiglio - e sin da subito chiedo, a nome delle
forze d'opposizione, il voto in cabina -, lui possa rappresentare
al meglio il ruolo di membro della Commissione paritetica, non che
lui rappresenti un mondo piuttosto che un altro. Lui, comunque la
si pensi, in quel tavolo, in quella sede, dovrà rappresentare gli
interessi della comunità della Valle d'Aosta e anche su questo,
collega Minelli, faccio un'ulteriore precisazione, perché noi due
amiamo sempre le precisazioni, anche nella risoluzione che avete
presentato io un passaggio avrei voluto rafforzarlo ancora di
più.
Il collega Marguerettaz non deve essere il campione di qualcuno
o di qualcosa, l'unica difesa che dovrà fare è negli interessi
della Valle d'Aosta e soprattutto anche nell'ambito delle
possibilità di un membro della Paritetica, perché noi ci
dimentichiamo, come anche del Consiglio, che purtroppo ci sono dei
regolamenti, ci sono dei quadri normativi estremamente complessi
che in alcuni momenti ci piacciono, qualcuno è particolarmente
appassionato dell'Agenda 2020-2030, però poi non gli piacciono le
normative europee, perché sta diventando molto complesso, quindi
sicuramente chi oggi è seduto alla Paritetica o chi domani siederà
alla Paritetica dovrà tenere conto del contesto e delle possibilità
estremamente delicate. Poi capisco che ognuno debba portare avanti
la propria bandiera, lo faccio in prima persona, quindi comprendo,
però io mi auguro che la rappresentanza di chi verrà nominato sia
avulsa da un posizionamento politico e un posizionamento ideologico
e che soprattutto possa portare avanti, nel meglio e al possibile,
le istanze che questo Consiglio sottopone.
Detto questo, il passaggio politico non è assolutamente banale:
primo perché non esiste un'unica fede autonomista, io so che
qualcuno ci gioca, poi qualcun altro aggiunge autonomista
progressista, e lì finalmente si capiscono come sono le cose, ma
non esiste un mondo granitico autonomista. Il mondo autonomista è
fatto di sfaccettature, come lo è il mondo democristiano, il mondo
liberale, lo stesso mondo progressista e il mondo conservatore e
questo ci tengo a dirlo perché, sentendo questo passaggio, io
capisco che piaccia cercare di fare dei giochi di conformismo o
forse di una sorta di banale celodurismo, però non è che dire che
esiste un mondo autonomista unico sia bello, bisogna dire le cose
come sono e capisco anche che qualcuno forse vede in questo
passaggio politico la prima vittoria esterna, o forse una causa di
esternalità negativa o positiva, rispetto al percorso della
Réunion
, perché è veramente paradossale vedere il collega
Chatrian che propone il collega Marguerettaz, della serie "Ci
eravamo tanto amati". Forse questo è il primo passaggio di vera
Réunion
che si può vedere, perché il nemico di una volta è
diventato l'amico di oggi. Si sa com'è, oggi proponi come candidato
Marguerettaz, domani finisci per votare Rollandin, che è già
successo, tra l'altro...
(intervento di un Consigliere fuori microfono)
...sì, esatto, ma ho fatto finta di dimenticarmi che ha già
votato Rollandin e l'ha votato anche lei forse, collega
Marguerettaz, e questo è ancora più paradossale.
Detto questo - e lei sa perché dico che è paradossale e lo sanno
anche altri -, il dato politico è in particolare questo, poi io non
voglio entrare nelle schermaglie e nelle questioni di maggioranza,
sono fatti vostri, ovviamente vedremo anche come andranno le cose,
però ci tenevo a fare questo passaggio di natura politica.
Poi ci sono delle considerazioni forse meno politiche e più...
non direi tecniche, ma più di contingenza: la prima - e mi si
consenta una battuta - è che ho letto sui giornali giustamente che,
per ricoprire il ruolo di membro della Paritetica, servono delle
capacità diplomatiche ed è verissimo. Collega Marguerettaz, se sarà
votato come membro della Paritetica, però la invito a non scrivere
delle lettere, perché l'ultima volta che lei ha scritto una lettera
è successo un gran casino, quindi mi auguro che le sue capacità
diplomatiche siano
per verba
e quindi siano dirette, perché
ricordo benissimo una lunga lettera che fu scritta a qualcuno che
siede più o meno vicino a lei e non è finita proprio benissimo. Per
altri è finita bene, però oggettivamente non è andato bene, quindi
su questo io mi auguro che lei sia presente nelle riunioni.
Sul discorso dell'idroelettrico, sicuramente io penso che un
passaggio il collega lo potrà fare o lo dovrà fare, ma
semplicemente per mettere ordine in quello che è stato scritto in
questi periodi sui giornali, però io penso che nel complesso ognuno
cercherà di fare in quella sede quello che effettivamente si potrà
fare, perché mi auguro che invece non si dicano cose che non si
possono fare.
L'ultimo auspicio che mi faccio e che faccio al candidato
in
pectore
nel caso in cui verrà sostenuto e votato, è che
comunque ci sia un continuo e un possibile raccordo, al di là delle
varie mozioni che vengono fatte in I Commissione, perché
sicuramente i prossimi tempi sono particolari e sono complessi,
anche perché, non ultimo quando abbiamo discusso del piano
energetico, abbiamo cercato di dare dei contributi che possono
eventualmente coinvolgere la Paritetica. Avere quindi oggi un
collega che comunque è membro anche delle Commissioni e del
Consiglio può essere anche un'occasione utile per avere qualche
elemento in più laddove si possa magari avere - così la maggioranza
è più contenta - qualche mozione in meno, cerchiamo di fare questo
patto tra gentiluomini.
Detto questo, io altro non ho da dire e, ripeto, non voglio
entrare nelle questioni di equilibri politici della maggioranza, di
scelte, di a chi spettava un posto piuttosto che un altro; la
maggioranza la sua scelta l'ha fatta, noi la guardiamo, ovviamente
non ce ne vorrà ma noi non possiamo sostenere questo nome, non è
tanto sul nome singolo, ma sul fatto che è la candidatura di una
parte, è la candidatura che forse mette anche un pochettino più in
ordine i vostri conti. Io faccio tanti auguri circa a come andranno
le cose, soprattutto nel caso in cui il collega verrà eletto,
perché comunque, anche se il tempo della legislatura è minore
rispetto a quello che abbiamo passato, saranno sicuramente mesi
importanti e ci auguriamo che, al di là di tutto, finalmente alcune
norme di attuazione possano arrivare prima o poi in questo
Consiglio.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Intervengo, a nome del gruppo Lega,
sulla questione della Paritetica esprimendo un certo rammarico,
perché, purtroppo, mi sembra di rivivere quanto già accaduto in
occasione dell'indicazione da parte di questo Consiglio di chi
dovette poi partecipare all'elezione del nuovo Presidente della
Repubblica. Venne richiesto ai tempi un confronto perlomeno per
capire in maniera informata che cosa si andava a fare, chi si
andava a indicare, secondo quali valori si esprimeva un consenso o
quant'altro. Venne richiesto anche ai tempi, mi ricordo in una
Capigruppo, in collegamento con la persona che fu indicata, ovvero
l'allora presidente Lavevaz, chi aveva intenzione di votare, sulla
base di quali ragionamenti stava elaborando il proprio voto e non
ottenemmo altro che risposte di circostanza. Io credo che, quando
si vanno a toccare delle questioni che riguardano tutta la nostra
Regione, che saranno ovviamente trattate dalla Commissione
paritetica, il confronto sia imprescindibile.
Io non voglio entrare nel merito delle qualità che si possiede o
che non si possiede da parte dei numerosi nomi che sono stati fatti
dagli organi d'informazione e che inevitabilmente, come giustamente
ha ricordato il collega Restano, hanno coinvolto in un dibattito
anche la maggioranza, quindi prenderemo atto di quello che sarà il
risultato, quindi di chi sarà il vincitore o lo sconfitto a seguito
proprio di quel dibattito. Certo ha fatto specie anche a me
ovviamente vedere il collega Chatrian, che fino a qualche anno fa -
pochi per la verità - cavalcava la battaglia anti-unionista e,
anzi, addirittura lui è troppo modesto per ricordarlo ma ha fatto
parte di un Governo che era contro l'Union Valdôtaine e che... come
dire? in coabitazione con il movimento che mi onoro di
rappresentare, e questo sicuramente alle persone che lo sostengono
non piacerà particolarmente ma questo è giusto anche
ricordarglielo... però quello che non abbiamo apprezzato come
gruppo è stato proprio il fatto che, a fronte dell'annuncio della
candidatura e, a fronte della domanda se questo annuncio era un
mettere un nome a disposizione per discuterlo, questa era
semplicemente un'informazione che ci veniva gentilmente concessa.
Quando si parla di candidature che riguardano tutta la Valle
d'Aosta e che dovrebbero vedere la nostra comunità unita, è
evidente che perlomeno una valutazione o perlomeno un dialogo, che
poi può risolversi in un nulla di fatto, sarebbe assolutamente
auspicabile, invece abbiamo preso atto di questa mossa evidente di
imperio, dicendo: "Questo è così, noi lo abbiamo deciso, noi lo
imponiamo e voi prendetene atto". Io se fossi componente di una
maggioranza che è nata già con due voti in meno alla sua prima
votazione, probabilmente due ragionamenti me li sarei fatti. C'è
evidentemente chi invece ritiene che sia abbastanza
sufficientemente forte per proseguire senza chiedere il consiglio
di nessuno, anche se rappresenta una minoranza della Regione
Autonoma Valle d'Aosta, o perlomeno una ridotta percentuale di
persone, invece così non è stato, quindi è evidente che, di fronte
a una candidatura con la quale non si chiede neanche una
condivisione ma si impone senza nemmeno aprire un tavolo di
confronto, il nostro movimento non potrà sostenerla.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
La nomina in Commissione paritetica
è per noi una decisione rilevante e non può essere una decisione di
maggioranza, come ha ben rappresentato oggi il consigliere
Chatrian, cosa che ha già fatto ieri nella Capigruppo, quindi
questa è già una delle prime motivazioni per cui non potremmo, non
potremo e non vorremo neanche dare il voto al consigliere
Marguerettaz.
Come già detto poi dalla collega Minelli, le dichiarazioni
rilasciate dal candidato alla Commissione paritetica sul tema delle
concessioni delle acque non ci vedono per nulla d'accordo e penso
che, sotto questo punto di vista, sia piuttosto risaputo e credo
che anche lo stesso consigliere Marguerettaz sappia benissimo la
nostra distanza rispetto a quanto lui ha detto e rilasciato in
questi giorni; distanza però che si vede anche rispetto alla
Commissione paritetica precedente e alla bozza che abbiamo ancora
oggi del luglio del 2022, che invece insisteva su una norma di
attuazione.
Questo atteggiamento rinunciatario che ci mette alla stregua
delle altre Regioni, da autonomista progressista, non lo vedo
assolutamente bene, come non vedevo bene, consigliere Aggravi, il
ni Droite
e il
ni Gauche
degli autonomisti, ho sempre
deciso da che parte stare, però evidenzio, perché spesso ci
riempiamo la bocca di citazioni su Emile Chanoux che proprio lo
stesso Emile Chanoux più di 80 anni fa ci diceva che la
Vallée
d'Aoste est fille de ses eaux
. La grande importanza delle acque
- l'ha rilevato anche questa mattina il consigliere Restano - è una
delle prerogative principi forse della nostra autonomia, quindi,
sotto questo punto di vista, dire che faremo una legge come le
altre Regioni a noi non ci vede assolutamente d'accordo. Quanto al
rappresentante da designare, siamo uscite già con un comunicato
stampa prima dei vari nomi che si sono susseguiti in questi giorni,
per dire che occorreva un atteggiamento diverso, cioè bisognava
evitare quelle nomine fatte forse per lottizzazioni, per accordi
sotto banco, che naturalmente non ci vedono assolutamente
d'accordo. Sotto questo punto di vista, avevamo anche evidenziato
che per noi poteva essere auspicabile una candidatura di una
persona che aveva avuto un ruolo attivo nel momento
dell'istituzione della Compagnia Valdostana delle Acque e che
quindi condividesse quei principi ispiratori di quella legge, come
evidenziamo più volte in Consiglio regionale.
Per noi poi la Commissione paritetica - l'ho detto già prima
quando se ne discuteva con il presidente Testolin - non può
rappresentare solo la maggioranza, dovrebbe rappresentare tutta la
comunità valdostana, quindi proprio queste logiche di lottizzazione
non ci possono appartenere.
Poi continua forse l'occupazione dei posti di potere da parte
dei cosiddetti "colonnelli", come li aveva richiamati un
giornalista che è sempre lì in alto... e tutto questo silenzio dei
"partiti satelliti", che sembra che anche su quest'ennesima nomina
dimostrano di non incidere nulla, non sono forse delle domande che
bisogna porsi, è lecito chiedersele? Oggi con questa candidatura
della maggioranza, che invece per noi dovrebbe, come dicevo, farsi
interprete degli indirizzi politici espressi dal Consiglio
regionale tutto, si perde l'ennesima occasione.
È inutile dire che noi in quella cabina non voteremo
assolutamente il consigliere Marguerettaz.
Presidente -
Ha chiesto la parola il consigliere
Lucianaz, ne ha facoltà.
Lucianaz (RV) -
Darò un taglio un po' diverso e andrò
sull'aspetto personale del candidato, senza entrare negli aspetti
dei gusti particolari o preferenze. Mi sono stampato il curriculum
ufficiale che abbiamo in Consiglio: il collega Marguerettaz è
laureato in economia e commercio, ha insegnato al Manzetti;
Presidente, Vicepresidente, Consigliere, Sindaco, Revisore dei
conti in diverse società di primaria importanza della Regione, uno
del sistema, quindi. Vicesindaco nel proprio Comune, Vicepresidente
di Comunità, Presidente dell'Union Valdôtaine, è entrato nel
Consiglio regionale del 2003, ed è subito Assessore al bilancio,
prima con il presidente Carlo Perrin, con il vizietto forse di
abbattere il proprio Presidente... poi Assessore anche con il
successivo Governo Caveri fino al 2006, poi con il secondo Governo
Caveri, Assessore dal 2006 al 2008. Poi lo troviamo ancora
Assessore, questa volta al turismo, sport e commercio dal 2008 al
2013 con il Governo Rollandin Augusto, lo ritroviamo Assessore dal
2013 al 2014 con il Governo Rollandin prima del cambio del secondo
Governo Rollandin dal 2014 al 2017, poi qualche mese di
vacatio
e poi ancora Assessore a fine legislatura dal 2017
al 2018 con il presidente Viérin, quindi una carriera veramente
imponente di incarichi di governo e sicuramente l'esperienza al
collega Marguerettaz non manca.
Perché il mio intervento? Perché per ragioni etiche
innanzitutto: non è bello che un candidato si voti da sé stesso,
quindi sarebbe opportuno, ma chiedo troppo, che non esprima il
proprio voto, non dico che debba uscire dall'aula, c'è comunque
un'etica in un certo senso dentro i macrosistemi della
diplomazia.
Ho chiesto al mio magnanimo Capogruppo, che ha ampie e larghe
concessioni libertarie, di potermi esprimere; io sinceramente,
collega Marguerettaz, anche per questioni di solidarietà di classe,
sarei anche disposto a votarla a una condizione: la condizione è
che manca ormai poco più di un anno alla fine della legislatura e
quindi se è così importante far parte della Commissione paritetica,
come immagino, le chiederei di esprimere oggi le sue dimissioni da
questo Consiglio, lasciare spazio a qualcun altro che ha
sicuramente il piacere di entrare in questo consesso e almeno ha
tutto il tempo di occuparsi decisamente e pienamente di questo
nuovo incarico. L'esperienza politica non le manca,
Rusé ce
qu'il faut
, quindi sono convinto che saprebbe ben sostenere gli
aspetti culturali, gli aspetti energetici, gli aspetti finanziari
che sono indispensabili per questa Regione. Io esprimerò il mio
voto a suo favore se lei oggi comunicherà le sue dimissioni,
altrimenti devo per forza attenermi alle decisioni del
Capogruppo.
Presidente -
Se non ci sono altri interventi, passiamo
alla fase di votazione. Ha chiesto la parola il Presidente della
Regione.
Testolin (UV) -
Io ho ascoltato, anche perché questa
messa a disposizione da parte del collega Marguerettaz si presta a
delle considerazioni che sono state espresse dai colleghi in
maniera anche abbastanza colorita. Io riporterei invece seriamente
la discussione su quello che sarà il ruolo a cui, se eletto, il
Consigliere sarà chiamato in un organismo indipendente che lavora
su quello che sarà l'indirizzo espresso dal Consiglio, tramite il
Governo regionale, tramite la Presidenza della Regione in contatto
su quelle che saranno le attività da sviluppare. Se posso essere
sincero, l'approccio dove qualcuno che è seduto in quest'aula fa
solo gli interessi di una parte della popolazione non mi appartiene
e penso che non appartenga neanche al collega Marguerettaz, come a
qualsiasi membro della maggioranza, perché sarebbe come dire che un
Presidente che ha una sua divisa, un suo colore lavora solo per
quella parte di popolazione che può essergli favorevole, non è
così. Quando si hanno degli incarichi istituzionali, forse è un
modo di vedere le cose che... come dire? ricade su altre componenti
della politica valdostana che non è la nostra, perché ci si prende
carico dei bisogni di una comunità in maniera trasversale, senza
andare a identificare quelle che possono essere le componenti di un
movimento piuttosto che di un altro partito, e queste penso che
siano delle affermazioni che denotano una scarsa predisposizione
all'amministrazione in generale, perché è rapportabile a qualsiasi
lavoro che uno svolga all'interno di una scuola, all'interno di una
banca, all'interno di un ufficio pubblico, all'interno di un'Assise
comunale così come di un'Amministrazione regionale, questo è un
aspetto che non ci appartiene.
A dispetto dell'elenco, così anche in maniera simpatica e un po'
ironica della lettura del curriculum da parte del consigliere
Lucianaz, pensiamo che questi passaggi arricchiscano le qualità del
candidato, che sicuramente conosce a menadito le evoluzioni del
sistema amministrativo regionale, che ha vissuto un periodo
importante all'interno dell'Amministrazione regionale che può farsi
carico di un lavoro altrettanto importante che in questi mesi
residuali, da qua alla fine della legislatura, potrà dare qualche
risposta alla nostra comunità, con un approccio che non può essere
quello "Basta chiedere e ci viene dato", perché vi assicuro che non
potrà essere così. Non basta chiedere per poter portare a casa
dalle situazioni, ma bisogna avere anche la capacità di trovare dei
percorsi che possano in qualche modo agevolare le nostre
aspettative; questo è quello che verrà sicuramente portato avanti
se ne avrà la possibilità.
Io esprimo, penso a nome di tutta la maggioranza, un
ringraziamento già solo per mettersi a disposizione di questo
percorso e mi spiace che, a livello giornalistico, invece si siano
tirati in mezzo dei nominativi che in qualche caso possono anche
aver avuto dei contatti e che giustamente hanno fatto parte di
un'analisi complessiva giustificata e giustificabile che ognuno di
noi ha potuto portare avanti e verso queste persone non si può che
esprimere un senso di rispetto e di attenzione che qualche volta
viene a mancare nel mettersi a spiattellare ai quattro venti, senza
dei fondamenti, delle situazioni che invece andrebbero guardate e
attenzionate con molta cautela e con molto rispetto per chi si
mette a disposizione di certi percorsi.
Per quanto mi concerne - per quanto riguarda il voto, ognuno
esprime il suo parere -, io sono convintamente favorevole
all'elezione di Aurelio Marguerettaz.
Presidente -
Passiamo alla votazione. Come richiesto,
avverrà in cabina. Il Consigliere Segretario chiamerà i
Consiglieri.
(si procede alla votazione in cabina)
Chiedo ai consiglieri scrutatori Malacrinò, Manfrin e Lavevaz di
avvicinarsi al centro della sala.
Presenti: 35
Votanti: 35
Nulle: 8
Valide: 27
Bianche: 3
- Marguerettaz Aurelio: 19
- Colle Ivo: 2
- Viérin Dino: 1
- Aggravi Stefano: 1
- Marcoz Giampaolo: 1
Risulta eletto il Consigliere Marguerettaz, a cui do la
parola.
Marguerettaz (UV) -
Per un breve intervento per
ringraziare tutto il Consiglio. Evidentemente, nel momento in cui
uno assume una carica, rappresenta tutto il Consiglio e spero di
essere all'altezza del compito che mi è stato affidato. Ovviamente,
come ha detto il presidente Testolin, nella Commissione paritetica,
ai sensi dell'articolo 48bis dello Statuto, non si esprimono i
desideri ma si esprimono e si costruiscono delle norme di
attuazione che devono poi essere approvate dal Consiglio regionale
e poi sono oggetto di decreti legislativi. Ora, è chiaro che il
ruolo che mi è stato affidato è un ruolo di collegamento tra le
indicazioni che vengono dalla Regione in modo tale da tradurle.
Io non vorrei che delle dichiarazioni che sono state fatte
e che confermo sugli organi di stampa vengano fraintese, nel senso
che a tutti noi piacerebbe avere la potestà totale sulle acque e
avere mano libera nel poter prorogare, piuttosto che affidare, le
grandi concessioni. È ovvio quindi che le istanze vanno in quel
senso, ma - io immagino che soprattutto i professori di italiano
capiscono bene le affermazioni - quando uno dice: "ho delle
perplessità", "delle perplessità" non vuol dire che uno non procede
a fare delle istanze e delle richieste, ma prende atto che già nel
Consiglio dei ministri delle norme che andavano nella direzione di
avere un occhio di riguardo per delle situazioni che, guarda caso,
erano perfettamente aderenti alla situazione valdostana, sono state
bocciate per il Governo Draghi, che ha dato delle indicazioni
precise nella negoziazione del PNRR. Sicuramente noi continueremo a
fare delle istanze, ma bisogna essere realistici e indicare e dire
che uno ha delle perplessità non vuol dire che uno non procede a
delle istanze, dopodiché io accetto tutte le considerazioni, anzi,
le ritengo una ricchezza, uno stimolo.
Posso assicurare che mi sono occupato di quest'argomento dal
1995 quando la Regione acquisì dall'ILVA le centrali elettriche
dell'insediamento industriale e fui nel Collegio sindacale della
prima CVA, dal 1995, quindi penso di aver seguito con particolare
attenzione, perché l'acquisto del ramo d'azienda dell'ENEL arrivò
nel 1999, quattro anni dopo, e il nome di CVA paradossalmente è da
ricondurre a quella prima società delle tre centrali elettriche,
che, all'atto della fusione per incorporazione, prese il nome
dell'incorporato anziché dell'incorporante.
Se c'è una cosa che mi disturba particolarmente, è in qualche
modo immaginare che qualcuno rivendichi un autonomismo che mi fa in
qualche modo sorridere. Il curriculum che il collega Lucianaz ha
voluto in qualche modo rappresentare mi vede Assessore alle finanze
nel 2003, allora io consiglio alla collega Minelli, prode
rappresentante di Rete Civica, di andare a vedere gli interventi
del suo mentore, ovvero del collega in allora Riccarand, che diceva
a tutti che era una questione veramente insopportabile che la Valle
d'Aosta avesse un contributo da parte dello Stato sul ristoro
dell'IVA delle dogane, diceva: "È un'ingiustizia che la Valle
d'Aosta abbia un ristoro", perché vi ricordo che a un certo punto,
con l'eliminazione delle dogane, noi perdemmo un gettito fiscale
così importante che era rappresentato dall'IVA delle dogane e
allora avevamo degli amministratori che erano particolarmente
solidi nell'autonomismo e rivendicavano dei vantaggi per la Valle
d'Aosta e i suoi riferimenti dicevano: "È ingiusto, non dobbiamo
avere questi riparti". Allora, abbia pazienza, un minimo di pudore
nel dare certe rappresentazioni. Grazie e assicurerò il mio impegno
nella Commissione paritetica.
Presidente -
Concludiamo i lavori.
---
La seduta termina alle ore 13:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK