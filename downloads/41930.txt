Consiglio Regionale della Valle d'Aosta - Oggetto del Consiglio n. 940 del 19 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 940 del 19 settembre 2019 - Resoconto
OGGETTO N. 940/XV - Interpellanza: "Notizia di un prossimo
trasferimento della gestione della microcomunità di Variney
all'Azienda USL della Valle d'Aosta".
Farcoz (Président)
- Point 49 à l'ordre du jour. Pour
l'illustration la parole au collègue Cognetta.
Cognetta (MOUV') -
Sembra un'interpellanza superata dai
fatti. È un'interpellanza superata dai fatti. Lo era un po' meno il
23 maggio di quest'anno, quando abbiamo chiesto la stessa cosa
all'Assessore, ovvero che cosa stava succedendo rispetto alla
microcomunità di Variney. Ci era stato risposto che tutto sommato
nulla sarebbe accaduto fino a che non ne avremmo parlato in
Commissione. Invece, dai giornali e dalle riunioni fatte
dall'Assessore, prendiamo atto che di fatto è già stato deciso
tutto.
Mi riferisco allo spostamento del reparto RSA dalla J.B. Festaz
alla microcomunità di Variney. Sostanzialmente è una decisione
presa per salvare i conti dell'Unité des Communes Grand-Combin,
perché dobbiamo dirci le cose come stanno: la decisione in questo
caso è stata presa esclusivamente perché c'è un problema di
budget
e chiaramente bisogna risolverlo. Come? Creando
l'ennesima operazione
spot
che di fatto distruggerà
competenze, perché ci sono dei lavoratori dietro tutto questo, che
sicuramente non verranno qualificati e non verranno in qualche modo
aiutati nel loro percorso. Ci sono altri lavoratori che invece
dovranno cominciare da zero a occuparsi di cose delle quali non si
sono mai occupati, ovviamente a scapito della qualità del servizio,
ma tutto questo purché si risolvano i problemi di qualche amico
unionista che gestisce l'Unité des Communes Grand-Combin.
Detto questo, bisogna poi entrare nel merito dell'interpellanza
e io brevemente riassumerò quali sono le richieste che io e il
collega Restano facciamo all'Assessore. Vabbè, la prima domanda è
ovvia: noi chiediamo se effettivamente ci sarà lo spostamento, come
apprendiamo dalle notizie stampa, ma questo lo sappiamo già. La
seconda domanda è: qualora fosse vero questo spostamento, perché
non ha consultato prima la Commissione consiliare competente? Cosa
che invece aveva detto nel Consiglio del 23 maggio, quando ci aveva
detto "no, prima di fare chiederò alla Commissione", tant'è che la
Commissione è stata fissata per la prossima settimana proprio per
parlare di questo argomento. Ma con calma arriviamo a tutto.
Dopodiché c'è la domanda più importante e che è un po' di tempo
che faccio è che facciamo insieme ad altri colleghi in questo
Consiglio: perché non riorganizzare tutto il settore, anziché fare
continuamente operazioni spot che non servono a nulla, se non a
tappare qualche buco di qualcuno? Capisco che tappare i buchi sia
la cosa più importante che cerchiamo di fare nella vita, però mi
rendo anche conto che forse non è la soluzione migliore in questo
caso.
Infine, chiediamo quando si intenda parlare dell'organizzatore
complessiva di tutto il settore, cosa di cui stiamo discutendo
ormai da due anni e mezzo dentro questo Consiglio. Ci sono già
proposte fatte dallo stesso assessorato, che la invito sicuramente
a leggere, fatte da alcuni suoi ex colleghi assessori e che
sicuramente prendono in considerazione il problema nel suo
complesso. Lascio la parola al collega Restano.
Président
- Pour l'intégration, la parole au collègue
Restano.
Restano (GM) -
Mi sembra chiaro che il mio approccio
all'argomento, se non altro per questioni affettive, è un pochino
diverso da quello del collega che mi ha preceduto. In effetti, come
abitante nel territorio dell'Unité des Communes non posso che
rallegrarmi per una decisione di questo tipo, perché come è stato
già detto, permette alla Unité stessa di mettere un pochino a posto
i conti. D'altra parte, viste le numerose suggestioni che mi
provengono dal territorio, dai dipendenti dell'Unité, dai
dipendenti del J.B. Festaz, dalle organizzazioni sanitarie, come
consigliere regionale sono fortemente preoccupato. Lo sono perché
nel corso della seconda parte degli anni 2000 quella microcomunità
è stata oggetto di un importante intervento di ristrutturazione e
la trasformazione in RSA prevederà ulteriori investimenti. A suo
tempo erano stati fatti investimenti anche sul J.B. Festaz,
investimenti fatti anche sul personale, sulla formazione delle OSS
del J.B. Festaz. Sappiamo tutti che la professionalità delle OSS
che si occupano di una RSA è diversa da quella di chi si occupa di
una microcomunità, ancorché di M3.
La professionalità delle infermiere che operano presso il J.B.
Festaz: cosa ne sarà di questo personale? Abbiamo sentito le
dichiarazioni dei sindacati anch'essi preoccupati. Forse era il
caso, come ha detto bene il collega Cognetta, di confrontarsi prima
in Commissione. Mi chiedo e chiedo all'Assessore che cosa ne sarà
delle dipendenti prescritte, che sappiamo ormai da anni ambiscono a
transitare all'unità sanitaria locale, perché hanno dato gran parte
della loro salute alla causa delle microcomunità e oggi con questa
riorganizzazione - a oggi senza regole: così ci hanno detto -
magari si vedono passare davanti delle dipendenti non prescritte.
Cosa ne sarà della microcomunità, magari di un piccolo comune con
solo quattordici posti per gli utenti.
Bene diceva il collega Bertin: "sappiamo come è nato il sistema
anni fa ed era ben diverso da quello attuale. Bisogna intervenire e
farlo con una certa lungimiranza e non con interventi limitati a
spot
". Lo diceva pochi giorni fa: forse il nuovo
tutor
di Rete Civica ha cambiato orientamenti? Questi sono i
nuovi indirizzi: interventi spot? Noi su questi indirizzi
ovviamente, a oggi con le notizie che abbiamo dai giornali, non
possiamo essere d'accordo. Siamo d'accordo di salvare la
microcomunità e l'Unités des Communes Grand-Combin attraverso altre
azioni che a oggi potevano essere fatte. Ce n'era il tempo: avevano
portato avanti questo discorso i colleghi che si sono occupati
della sanità nella precedente legislatura e se si proseguiva su
quella strada si sarebbe potuto fare.
Mi chiedo ancora un'ultima cosa: cosa dice in merito il piano
attuativo locale dell'azienda sanitaria? Aveva previsto una
riorganizzazione di questo tipo? Non l'aveva prevista? Siamo in
linea? Questi sono i dubbi che ci hanno colti quando abbiamo letto
le notizie di stampa, senza poter confrontarci in Commissione.
Sono consapevole di essere andato un pochino oltre alle
richieste dell'interpellanza. Se riuscirà a risponderci le dirò
grazie.
Presidente
- Per la risposta, la parola all'assessore
Baccega.
Baccega (UV) -
Devo dire che ancora una volta un articolo
di giornale alimenta l'interpellanza. A volte si ha la sensazione
che le dichiarazioni che vengono fatte in Consiglio...! Ma questo
può succedere, perché soprattutto a luglio era molto caldo, si
entrava e si usciva. Nelle dichiarazioni che avevo fatto nel
Consiglio del 2 luglio, rispondendo a un'altra attività ispettiva
in cui si parlava della riorganizzazione che era in atto partendo
dallo spostamento in ambito ospedaliero del reparto di psichiatria,
sottolineavo quanto segue: "partendo dall'esigenza principale si è
preso atto di altre due necessità in ambito sanitario - questo
dicevo - anche queste non più rinviabili. La prima, rivedere le
modalità di gestione mista presso la casa di riposo J.B. Festaz del
nucleo RSA/UAP per 20 posti letto. La seconda: attivare un nucleo
RSA per sgravare alcuni posti letto nel reparto di geriatria".
Avevo inoltre sostenuto che: "a seguito di tale esigenza è stata
valutata l'ipotesi di individuare una struttura, quale l'attuale
microcomunità di Variney, che sostanzialmente è già a norma dal
punto di vista strutturale, quindi idonea ad accogliere due nuclei
di residenza sanitaria assistenziale e di unità di assistenza
prolungata, gestiti direttamente dall'azienda USL, nella quale
verrebbero collocati gli attuali 20 posti della casa di riposo J.B.
Festaz e ulteriori 13-15 posti". Avevo anche comunicato al
Consiglio - parliamo del 2 luglio, non di maggio - che sarebbe
stata cura dell'assessorato presentare alla Commissione consiliare
competente l'eventuale ipotesi, che sarà sancita da apposito
accordo di programma tra le parti. Avevo inoltre ipotizzato che la
nuova gestione dovesse essere vantaggiosa e sostenibile per tutte
le parti coinvolte, ivi compreso il personale dipendente dell'Unité
des Communes e soprattutto che questo personale qualificato poteva
essere impiegato presso la struttura di Variney nell'ambito della
gestione della RSA, previa individuazione delle idonee forme
contrattuali per il passaggio in USL, oppure essere destinato alle
microcomunità dell'Unité des Communes.
Il presidente della V Commissione, il collega Bianchi, ha già
inoltrato una richiesta di convocazione della Commissione per
illustrare gli aspetti che devono essere più performanti per i
pazienti, per le famiglie coinvolte e per gli operatori sanitari.
Una prima ipotesi - una prima ipotesi, dico - è già stata
presentata ai sindacati, i quali in data 5 settembre 2019, quindi
pochi giorni fa, hanno chiesto di trasmettere loro atti
deliberativi e provvedimenti dirigenziali approvati all'uopo
dall'Amministrazione regionale o dalla USL. Abbiamo risposto che al
momento non c'è nessun provvedimento approvato dall'Azienda e
dall'Amministrazione regionale, in quanto cerchiamo e cercherò
sempre di mantenere fede agli impegni assunti, ovvero fare le cose
di buon senso nell'interesse della collettività e mantenere fede
agli impegni presi, quelli di andare in Commissione,
ovviamente.
Nella vostra interpellanza si parla anche di come procedere a
una riorganizzazione sulla base della stesura di un documento che
è, ahimè, datato. Io credo che l'avvio di questo processo sia
sicuramente parte integrante, al di là del fatto che voi lo
consideriate un intervento
spot
, di una riorganizzazione
generale che coinvolge tutte le strutture regionali per anziani,
tenuto anche conto che sono in fase di completamento la struttura
per anziani di Morgex, la struttura di via Brocherel ad Aosta e che
la struttura di Perloz è stata completata da poco. Quindi, in una
logica di carattere generale e sulla base della delibera che deve
poi sostenere gli accreditamenti e gli interventi di
ristrutturazione rispetto alla legge, finanziando tutta una serie
di interventi, bisognerà anche lì fare una valutazione. È una
valutazione che è in atto, è una valutazione che richiede
approfondimenti: abbiamo già fatto almeno sette riunioni in questi
mesi per approfondire le tematiche che, giorno dopo giorno e
settimana dopo settimana, vanno ad acuirsi, a cambiare, a cercare
nuove soluzioni.
Sono nate evidentemente nuove esigenze per i nostri anziani e
per l'azienda USL. C'è bisogno di più sociosanitario. C'è bisogno
di più sociosanitario rispetto al socioassistenziale, a seguito
dell'allungamento dell'aspettativa di vita. C'è bisogno di un nuovo
posizionamento del reparto per le malattie infettive, che anche
questo è diventato un problema che non si era palesato fino a poche
settimane fa. Ci sono il nuovo posizionamento della psichiatria e i
maggiori servizi di riabilitazione per anziani. Tutto questo in un
processo di carattere generale che sarò poi lieto di affrontare
nella Commissione competente, per iniziare insieme ai colleghi
questi approfondimenti.
Io credo che le proposte del passato non possano essere messe da
parte: saranno affrontate, valutate e approfondite, ma le esigenze
probabilmente, anzi certamente, rispetto al passato si sono
modificate. Sulla base della delibera di Giunta approvata, è
evidente che alcune microcomunità, per il numero esiguo di persone
che accolgono, sono destinate a chiudere. Io credo che il piano
attuativo locale dell'azienda USL di anno in anno può essere
modificato, proprio sulla base delle esigenze reali della
collettività valdostana. Quindi, l'appuntamento è in Commissione
per tutti gli approfondimenti del caso. In questo momento non c'è
nessun atto che né l'Amministrazione regionale, né la USL hanno
preso di loro sponte.
Presidente
- Per la replica, la parola al collega
Cognetta.
Cognetta (MOUV') -
Assessore, dalle sue parole, che non
contengono nessuna risposta tranne la pervicace affermazione e
convinzione che siano operazioni
spot
- questo non è vero:
non sono spot, ma di sistema - emerge un dato: pare quasi che chi
ha studiato e ha scritto la legge, che poi non è stata portata alle
Commissioni, ma che di fatto era già pronta, lo abbia fatto senza
verificare la situazione com'era, quindi se la sia inventata così e
quindi adesso lei ha necessità di capire qual è la situazione.
Io non credo questo. Non lo credo perché quella legge l'ho
seguita molto da vicino, so come è venuta fuori e sicuramente è
stato fatto un lavoro approfondito per arrivare a quel punto. Ci
sono in ballo due soluzioni, una scritta in quella legge e una
sicuramente più performante, ma della quale parleremo sicuramente
quando presenteremo una legge adeguata a questo settore.
Quando lei dà la risposta che dà, automaticamente è come se
dicesse che nel passato su questo sistema non è stato fatto nulla,
cosa che non è vera. Quella legge che istituiva la famosa agenzia
ASPE VdA, di cui si è parlato, di cui si è discusso con i
sindacati, di cui si sono visti tutti quanti gli aspetti tecnici,
era praticamente pronta. Non è stata portata avanti per questioni
politiche e non per questioni tecniche. Tecnicamente era già pronta
e già metteva il cappello su tutta la situazione, su quali erano
poi le cose da fare e da sistemare negli anni, perché le cose non
si fanno in un minuto, soprattutto per un problema così grande: ci
sono strutture che vanno bene, altre che vanno meno bene, altre
magari da chiudere e altre da aprire. Ma va fatto tutto insieme in
maniera organica e quindi va riportato tutto nell'alveo della
Regione, questo è il punto. Quindi, la sua risposta non è
assolutamente in grado di dare risposte a nessuno. Lei ha
semplicemente risolto il problema dell'Unité des Communes e basta,
secondo me.
Président
- Pour l'intégration, la parole au collègue
Restano.
Restano (GM) -
Sembra, Assessore, che la decisione sia
già stata presa. Il presidente dell'Unité des Communes in una
riunione ha comunicato che dal 1° gennaio la gestione passerà in
capo all'USL; è notizia di in un articolo di giornale del 5
settembre. Ma come ho detto prima, personalmente da abitante
dell'Unité des Communes potrei rallegrarmi di questo, però devo
invece significare che iniziamo la ristrutturazione come
d'abitudine senza un progetto, senza avere l'idea di dove andremo.
Il progetto è quello della gestione delle microcomunità in Valle
d'Aosta, ovviamente, senza aver guardato che cosa dice il PAL: lo
cambieremo il prossimo anno, ma i lavori li dobbiamo fare oggi.
Ieri abbiamo parlato del ruolo di questo Consiglio all'interno
della sanità, che è quello di dare gli indirizzi. Oggi sembra che
siamo entrati a piene mani nell'aspetto gestionale e non possiamo
fare a meno di pensare che un'operazione di questo genere sia
orientata - forse giustamente, o ingiustamente: dovremmo fare le
dovute riflessioni - ad aumentare il privato convenzionato in Valle
d'Aosta, anche viste le recenti notizie di stampa. Questo ci porta
a essere preoccupati per i dipendenti: Quale sarà il loro futuro?
Aspettiamo e vedremo. Noi monitoreremo attentamente la cosa è
faremo anche delle proposte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK