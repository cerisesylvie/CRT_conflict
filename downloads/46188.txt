Consiglio Regionale della Valle d'Aosta - Oggetto del Consiglio n. 2654 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2654 del 13 luglio 2023 - Resoconto
OGGETTO N. 2654/XVI - Interrogazione: "Atti di attuazione
degli indirizzi sulla rete distributiva previsti dalla l.r. 12/1999
in materia di esercizio dell'attività commerciale sul territorio
regionale".
Marguerettaz (Presidente) -
Passiamo all'ultima
interrogazione: punto n. 46 all'ordine del giorno. Prego
l'assessore Grosjacques di prenotarsi. Ha la parola.
Grosjacques (UV) -
In relazione alla domanda presentata
dai colleghi della Lega, c'è da premettere che, di fatto,
l'articolo 1bis della l.r. 7 giugno 1999 n. 12, inserito con
l'articolo 2 della l.r. 25 febbraio 2013 n. 5, non è mai entrato in
vigore, in quanto, a seguito di ricorso promosso in via principale,
la Corte costituzionale, con sentenza n. 104/2014, ha dichiarato
l'illegittimità di alcune disposizioni della citata l.r. 5/2013,
accogliendo la prevalenza delle censure formulate dal Governo
statale.
In linea con precedenti sentenze della Corte costituzionale
relative ai rapporti tra disciplina legislativa regionale in
materia di commercio e disciplina statale in materia di tutela
della concorrenza, la citata sentenza ha ribadito, ai sensi
dell'articolo 117 secondo comma, lettera E della Costituzione, il
principio della competenza legislativa esclusiva dello Stato in
materia di tutela della concorrenza.
La Corte ha infatti riaffermato che la materia tutela della
concorrenza, dato il suo carattere finalistico, è configurabile
come materia trasversale.
Dalla natura trasversale della competenza esclusiva dello Stato
in materia di tutela della concorrenza, la Corte ha tratto la
conclusione che il titolo "Competenziale delle Regioni a Statuto
speciale in materia di commercio" non è idoneo ad impedire il pieno
esercizio della suddetta competenza statale e che la disciplina
statale della concorrenza costituisce un limite alla disciplina che
le medesime Regioni possono adottare in altre materie di loro
competenza.
Non si è potuto pertanto adottare alcuna iniziativa o atto
conseguente all'articolo 1bis della legge regionale 12/1999, come
inserito con l'articolo 2 della legge regionale 5/2013.
La normativa applicabile quindi è quella della legge regionale
12/1999 che residua, tenuto conto di quanto stabilito dall'articolo
31 comma 2 del Decreto legge 201/2011, sostanzialmente recepito
nell'articolo 1 comma 1bis della l.r. 12/1999 medesima, il quale ha
introdotto nell'ordinamento italiano una disciplina di ampia
liberalizzazione e di eliminazione di vincoli all'esplicarsi
dell'attività imprenditoriale nel settore commerciale.
A tutela della concorrenza e della libertà di accesso al
mercato, è fatto divieto di porre contingenti, limiti territoriali
e di qualsivoglia altra natura, fatta eccezione per quelli connessi
con la tutela della salute, dei lavoratori, dei beni culturali, del
territorio e dell'ambiente, ivi compreso l'ambiente urbano.
Alle Regioni è consentita l'introduzione di restrizioni
relativamente alle aree di insediamento di attività produttive
commerciali, purché rispettose dei principi di non discriminazione,
proporzionalità e stretta necessità.
All'esito della suddetta sentenza della Corte costituzionale,
sin dall'anno 2014 si è comunque cercato di perseguire l'obiettivo
di una rete distributiva equilibrata che, con l'articolo 1bis della
l.r. 12/1999, il Consiglio regionale si era evidentemente
prefissato mediante l'unica leva a disposizione rimasta, ovvero
quella urbanistica.
Ferma restando la volontà dei Comuni stessi di procedere in tal
senso, in alcuni casi si è proceduto quindi, in sede di valutazione
delle varianti sostanziali generali ai piani regolatori generali, a
supportare gli Enti locali nell'inserimento di adeguate
prescrizioni di natura urbanistica rispettose dei citati principi
di non discriminazione, proporzionalità e stretta necessità, volte
alla limitazione dell'insediamento indiscriminato di medie e grandi
strutture di vendita, al fine di assicurare uno sviluppo
equilibrato dello spazio vitale urbano ed uno sviluppo organico e
controllato del territorio e del traffico nel rispetto della tutela
del territorio e dell'ambiente, ivi compreso l'ambiente urbano.
L'esito di un recente contenzioso amministrativo, approdato fino
al Consiglio di Stato, riguardante una richiesta di insediamento di
una media struttura di vendita nel territorio del Comune di Nus, è
dipeso anche dalle politiche urbanistiche di limitazione sopra
delineate.
Presidente -
Per replica, la parola al collega
Aggravi.
Aggravi (LEGA VDA) -
Vede Assessore, con quest'iniziativa
in realtà abbiamo trovato un pezzo di lavoro per lei ed un pezzo di
lavoro per il Comitato presieduto dal collega Sammaritani, perché
avevamo un dubbio con i colleghi, e penso che la sua risposta abbia
confermato questo dubbio, che però permane per una parte che
cercherò nel tempo di esplicitare.
Se io vado ad interrogare, appunto, il nostro sistema delle
norme, potremmo dire quasi un moderno
Coutumier
, ci troviamo
appunto nella legge 12/1999 ancora come valido l'articolo 1bis e, a
fronte di questo, uno leggendo l'articolo 1bis - che poi tra
l'altro fa riferimento a sua volta all'articolo 1, in particolare
al comma 1bis dell'articolo 1, sembra un gioco di parole ma è così
- trova che all'interno c'è una serie di contenuti molto
particolari e molto interessanti, che sinceramente io non so se poi
alla fine, perché non sta neanche a noi, lo dirà poi soltanto il
tempo, effettivamente quella che poi oggi sul territorio si è
sviluppata è una rete distributiva equilibrata. Questo perché i
principi che ci sono nell'1bis, giustamente come lei richiamava,
precisano che "La Giunta regionale, con propria deliberazione,
sentite le Associazioni delle imprese esercenti il commercio
maggiormente rappresentative in ambito regionale, definisce gli
indirizzi di organizzazione nel settore commerciale sulla base dei
criteri e dei parametri oggettivi nell'osservanza dei vincoli di
cui al medesimo articolo, degli obiettivi di equilibrio della rete
distributiva in rapporto alle diverse categorie" e bla bla bla.
Ebbene, l'artico 1bis fa anche un richiamo, come lei faceva notare,
soprattutto sull'importanza fondamentale, quella poi del governo
del territorio comunale, perché è lì che si costruisce lo sviluppo
di quella che è l'area non soltanto in tema commerciale ma in senso
generale. All'interno dell'ancor più interessante comma 1bis
dell'articolo 1, si parla di tutta una serie di cose, tra cui anche
l'importanza di quanto stabilito all'interno del PTP (Piano
territoriale Paesistico) che, tra l'altro, se non erro, è anche
oggetto di una serie di valutazioni che sta facendo l'Assessorato
competente per una
mise à jour
o comunque un'evoluzione:
vado a memoria ma dovrebbe essere così.
Questa interrogazione voleva anche cercare di aprire un
ragionamento complessivo che, in realtà, noi abbiamo già cercato di
avviare con una legge - che può piacere o meno, noi due ci siamo
già confrontati anche in Aula sul punto - che riguarda il tema
generale del commercio, nel senso che non è una cosa che diciamo
noi o che dice lei, ma è un dato di fatto: le leggi del commercio
sono leggi molto datate.
Nel frattempo, il commercio ha fatto, come tutti i settori,
delle evoluzioni notevoli che spesso non può gestire non solo la
Regione, ma nemmeno una grande impresa, perché andiamo addirittura
a livelli superiori. Tuttavia, forse, è il caso, come le
Associazioni chiedono da tempo e come direi può venire richiesto da
più parti, di mettere mano alle leggi sul commercio. Tutto questo
anche e soprattutto per togliere, quella che è stata - purtroppo o
per fortuna - una serie di cesure costituzionali o comunque dei
provvedimenti che magari nascevano un po' sul momento. Io, leggendo
questa norma, mi sono ricordato di cose passate, ma è passato un
po' di tempo e non so se di quello si parlava: non eravamo nella
zona di Nus, eravamo nella zona più verso la parte ovest della
città e mi era tornata alla mente un po' la porta di Aosta venendo
dall'Alta Valle: se, quindi, quest'articolo sostanzialmente non
funziona più, perché non solo è passato il tempo ma ce l'ha detto
anche la Corte costituzionale, siccome la legge ha i suoi anni,
forse è il momento di metterci mano.
Sicuramente è un grande tema, quasi forse il più complicato del
piano di
marketing
di cui parlavamo ieri, però io penso che
su questo punto si debba prima o poi mettere mano e lavorare anche
e soprattutto per non generare banalmente delle strane prospettive
o impressioni su un articolo che, in realtà, non è applicabile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK