Consiglio Regionale della Valle d'Aosta - Oggetto del Consiglio n. 1847 del 28 febbraio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1847 del 28 febbraio 1996 - Resoconto
SEDUTA POMERIDIANA DEL 28 FEBBRAIO 1996
OGGETTO N. 1847/X Destinazione di immobili di proprietà
regionale in Comune di Cogne ad attività industriali, artigianali e
di servizi. Delega alla Giunta regionale.
Deliberazione Il Consiglio
Premesso che:
In Comune di Cogne è stato costituito, con rogito del Notaio
Guido Marcoz, in data 21 agosto 1991, ai sensi e per gli effetti di
cui all'articolo 6 della legge regionale 20 maggio 1986, n. 24
(Nuova disciplina dell'artigianato) un Consorzio, composto da 14
imprese artigiane, 1 impresa industriale, 1 impresa commerciale e
da 1 Società cooperativa operante nel settore dei trasporti,
denominato "Consorzio Artigiano di Cogne", con sede in Frazione
Crétaz;
Il Consorzio di cui trattasi ha presentato un progetto da
finanziarsi ai sensi della legge regionale 24 gennaio 1989, n. 9
(Interventi per la qualificazione e lo sviluppo degli insediamenti
artigiani), che prevedeva:
a) l'acquisizione da parte della Regione di un'area di proprietà
della Società ILVA S.p.A., denominata Ronctzeçan (ex discarica
miniera), situata in Comune di Cogne, in località Crétaz, per una
superficie complessiva di circa 11.600 metri quadrati;
b) la realizzazione da parte della Regione delle opere di
urbanizzazione;
c) la costituzione a favore del Consorzio del diritto di
superficie su detta area per la costruzione da parte del Consorzio
medesimo di unità immobiliari da destinare alle attività delle
imprese consorziate, in relazione alle rispettive esigenze, per una
superficie complessiva coperta di circa 3.200 metri quadrati;
La Giunta regionale, con deliberazione n. 10569, in data 8
novembre 1991, ha approvato l'attuazione del progetto presentato
dal Consorzio Artigiano di Cogne ed ha, quindi, deliberato
l'acquisto da ILVA S.p.A. dell'area indicata da assegnare al
Consorzio medesimo (D.G.R. n. 83, in data 13 gennaio 1995; D.G.R.
n. 6874, in data 25 agosto 1995);
L'atto di compravendita è stato stipulato con rogito del Notaio
Guido Marcoz, in data 3 ottobre 1995;
Il Consorzio Artigiano di Cogne, invitato a presentare la
documentazione necessaria ai fini della costituzione del diritto di
superficie ha comunicato, con nota in data 14 novembre 1995,
l'intenzione, in considerazione del prolungarsi dei tempi di
intervento su detta area, sia per quanto concerne i ripristini
necessari in conseguenza dei danni alluvionali del settembre 1993,
compresa la ricostruzione del ponte in località Crétaz della strada
regionale per Cogne, sia per quanto concerne la realizzazione delle
opere di urbanizzazione, di acquistare l'immobile ex-COROS di
proprietà regionale, al prezzo di stima, quantificato in L.
2.150.000.000 dal Servizio demanio e patrimonio dell'Assessorato
regionale del bilancio e delle finanze, mediante utilizzo dei
finanziamenti previsti dalla legge regionale n. 9/1989, chiedendo,
inoltre, di poter utilizzare parte dell'area ex-ILVA, per circa
5.000 metri quadrati, per il deposito di materiale e di
attrezzature;
Il fabbricato ex-COROS era stato richiesto anche dal Gruppo
S.V.E.A. S.p.A., società finanziaria di Quart, per l'insediamento
in Comune di Cogne di un impianto di imbottigliamento delle acque
minerali "Sorgenti Gran Paradiso";
Il progetto del Gruppo S.V.E.A. S.p.A. è ancora in fase di
perfezionamento e i promotori dell'iniziativa ritengono, comunque,
preferibile la realizzazione del nuovo stabilimento industriale
sull'area ex-ILVA, destinata al Consorzio Artigiano di Cogne nel
quadro degli interventi per la qualificazione e lo sviluppo degli
insediamenti artigiani di cui alla legge regionale 24 gennaio 1989,
n. 9, e successive modificazioni;
E' peraltro opportuno promuovere l'immediato utilizzo del
fabbricato ex-COROS, anche per evitare il continuo degrado
conseguente allo stato di abbandono dello stesso, e di favorire
l'insediamento in Comune di Cogne di nuove attività economiche;
Visto il parere favorevole di legittimità rilasciato dal
Dirigente del Servizio industria, artigianato ed energia
dell'Assessorato dell'Industria, Commercio ed Artigianato, ai sensi
dell'articolo 72 della legge regionale n. 3/1956 e successive
modificazioni, e del combinato disposto degli articoli 13 - comma 1
- lett. e) e 59 - comma 2 - della legge regionale n. 45/1995, sulla
presente deliberazione;
Visto il parere della IV Commissione consiliare permanente;
Delibera
1) di destinare l'area ex-ILVA (ex discarica miniera), in
località Crétaz, in Comune di Cogne, di proprietà regionale,
all'insediamento di nuove attività industriali, artigianali e di
servizi e parte al Consorzio Artigiano di Cogne;
2) di delegare alla Giunta regionale l'adozione degli atti
amministrativi per addivenire alla vendita dell'immobile ex-COROS,
di proprietà regionale, al Consorzio Artigiano di Cogne, al prezzo
di stima quantificato in L. 2.150.000.000 dal Servizio demanio e
patrimonio dell'Assessorato regionale del bilancio e delle finanze,
nel quadro degli interventi per la qualificazione e lo sviluppo
degli insediamenti artigiani di cui alla legge regionale 24 gennaio
1989, n. 9, e successive modificazioni;
3) di dare atto che per l'acquisto dell'immobile di cui trattasi
il Consorzio Artigiano di Cogne potrà avvalersi dei finanziamenti
di cui alla legge regionale 24 gennaio 1989, n. 9, e successive
modificazioni;
4) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera d), del decreto legislativo 22
aprile 1994, n. 320.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Il provvedimento all'esame del Consiglio ha
una importanza dal mio punto di vista notevole, perché permette di
risolvere due problemi: il primo, quello del Consorzio artigiano di
Cogne che dal 1991 aveva avuto approvato un progetto che finora non
aveva avuto esiti concreti; il secondo, che permette la
riutilizzazione di uno stabilimento industriale che da alcuni anni
non era più utilizzato. Aggiungerei come terza considerazione che
in questo caso si va nella direzione della dismissione di un
fabbricato di proprietà regionale, che viene acquistato con soldi
propri da un consorzio degli artigiani, dimostrando anche come
questi operatori siano attivi nella realtà economica
valdostana.
Mi pare che il provvedimento con il quale si autorizza la
vendita al Consorzio artigiano di Cogne, che raggruppa 17 imprese
di un fabbricato industriale, meriti l'attenzione e l'approvazione
del Consiglio.
Presidente E' aperta la discussione generale.
Ha chiesto la parola il Consigliere Linty.
Linty (LN) Dinanzi a questo atto, i Consiglieri della Lega si
sono astenuti in commissione. Inizio subito dicendo all'Assessore
Mafrica che è stato molto impreciso perché ha detto "con soldi
propri": errato, grande errore, non esiste. Perché soldi propri
sono il 40 percento più la quota di capitale che viene finanziata
da Finaosta, il resto sono il 30 percento di contributo della
Regione più gli interessi a carico della Regione. A casa mia "soldi
propri" significa che questi artigiani tirano fuori 2,150 miliardi.
Se da questi detraiamo il 30 percento del contributo regionale, più
quello che la Regione spende per Finaosta, vediamo che "soldi
propri" sono molti di meno.
Non voglio entrare nel merito della scelta politica, che
condivido in pieno, che consiste nel rivalutare l'azione del
Consorzio artigiano di Cogne con la vendita di questi padiglioni,
però volevo richiamare l'attenzione del Consiglio su un fatto
specifico, che forse è più procedurale che non politico.
Mi sembra che il vendere questi padiglioni per 2,150 miliardi al
Consorzio, per poi erogare un contributo della Regione del 30
percento al consorzio artigiani su quello che loro pagano, per poi
impegnare il bilancio della Regione per diversi anni - non so se
sono 10, 15 o 20 - sugli interessi di Finaosta, mi sembra che vada
nel senso opposto alla cosiddetta "sburocratizzazione", nel senso
che a quel punto è più conveniente predisporre delle norme, se non
ve ne sono al riguardo, che consentono alla Regione di vendere lo
stabile in oggetto, defalcato di quello che dovrebbe essere il
contributo del 30 percento più l'impegno della Regione per i dieci
anni su Finaosta. Credo che sarebbe tutto molto più semplice e
richiederebbe meno ricorso e al credito e all'impegno del bilancio
della Regione.
Presidente C'è qualcun altro che chiede di intervenire? Se
nessuno chiede la parola, dichiaro chiusa la discussione
generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Mi fa piacere che il Consigliere Linty
apprezzi l'iniziativa. Diciamo che dal punto di vista procedurale,
come lui sa benissimo, una cosa sono le entrate, una cosa sono le
uscite. Noi prima dobbiamo incassare direttamente dagli artigiani
la somma prevista, che è di 2,150 miliardi, una volta operate tutte
le fasi dell'acquisto, a dimostrazione avvenuta, potremo deliberare
il 30 percento sull'acquisto. Il fatto è previsto da una legge
regionale che ritengo molto utile, però gli artigiani si devono
impegnare a reperire per tempo le somme necessarie e anticiparle,
spendere anche delle somme di cui avranno i rimborsi parziali in
tempi successivi per ristrutturare l'edificio, si avventurano in
un'operazione complessa che dal mio punto di vista dimostra anche
spirito di iniziativa e coraggio imprenditoriale. Perché l'altra
soluzione sarebbe stata di attendere che l'area prima destinata
venisse salvaguardata dal punto di vista ambientale, che si
costruisse un ponte, che si facessero degli argini, che la Regione
urbanizzasse, per poi costruire un capannone che non rimaneva di
proprietà loro ma dopo trent'anni accedeva alla proprietà
regionale. Mi pare che questa soluzione metta in evidenza che
abbiamo un tessuto artigianale che dimostra capacità di
iniziativa.
Presidente Pongo in votazione la delibera in oggetto:
Presenti, votanti e favorevoli: 28
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK