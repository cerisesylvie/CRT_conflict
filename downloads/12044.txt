Consiglio Regionale della Valle d'Aosta - Oggetto del Consiglio n. 2918 del 18 dicembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2918 del 18 dicembre 1991 - Resoconto
OGGETTO N. 2918/IX Problemi occupazionali posti dal
completamento del mercato unico europeo
(Interpellanza)
.
Presidente
Do lettura della interpellanza presentata
dal Consigliere Riccarand:
Interpellanza Gli impiegati dell'Autoporto di Cluses sono
110. Il primo gennaio 1993 almeno 95 di questi resteranno
disoccupati. E lo stesso succederà dappertutto; in Francia le
uniche operazioni doganali che resteranno saranno quelle portuali.
Nemmeno gli scambi con la Svizzera saranno oggetto di tali
operazioni poiché esiste un accordo internazionale di
integrazione". Così ha dichiarato ai giornali Didier Rippa,
presidente dell'Associazione per la difesa dell'occupazione
all'Autoporto di Cluses, in Savoia. La stessa situazione si
verifica in tutte le dogane dell'Italia occidentale.
Esiste il problema, quindi, di capire che cosa succederà agli
spedizionieri ed al personale che opera all'Autoporto di Aosta.
Tutto ciò premesso il sottoscritto Consigliere regionale del
Gruppo Verde Alternativo
interpella
la Giunta regionale per sapere:
1) quanti sono attualmente i lavoratori che, come spedizionieri
o in altre attività, operano all'Autoporto di Pollein;
2) che cosa intende fare "la Società Autoporto" in previsione
del mercato unico dal 1° gennaio 1993 e che cosa succederà agli
attuali lavoratori;
3) che cosa si intende fare per affrontare positivamente i
problemi posti dal completamento del mercato unico.
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Su quasi tutti i giornali nelle scorse
settimane è apparsa con notevole evidenza la protesta degli
spedizionieri francesi che hanno bloccato per quasi una intera
giornata il tunnel del Monte Bianco.
Si trattava dei dipendenti e dei lavoratori dell'autoporto di
Cluses che, in previsione del primo gennaio 1993, prevedono di
rimanere senza lavoro perché l'attività dell'autoporto finirà con
l'entrata in vigore del mercato unico e con la scomparsa delle
frontiere interne fra i paesi che fanno parte della Cee.
A quella manifestazione sono stati illustrati i motivi della
protesta; leggo dal quotidiano "La Stampa" che diceva:
"Gli
impiegati a Cluses sono 110. Il primo gennaio 1993 almeno 95 di
questi resteranno disoccupati. E lo stesso succederà dappertutto;
in Francia le uniche operazioni doganali che resteranno saranno
quelle portuali. Nemmeno gli scambi con la Svizzera saranno oggetto
di tali operazioni poiché esiste un accordo internazionale di
integrazione"
.
A questa manifestazione ha partecipato anche una delegazione
degli spedizionieri valdostani che lavorano all'autoporto di
Pollein, e la dichiarazione di uno di essi, rilasciata al giornale,
diceva:
"Non sappiamo cosa accadrà nel 1993, brancoliamo nel
buio."
Sono le parole di un dipendente della casa di spedizioni
"Import Aosta", operante all'autoporto di Pollein.
Questa situazione che è stata segnalata in modo così clamoroso
da questa manifestazione degli spedizionieri francesi al tunnel del
Monte Bianco è del resto una situazione nota da tempo, di cui si
era già parlato nelle riunioni delle commissioni, del Consiglio,
negli incontri che erano stati fatti già anni fa con i responsabili
della società Autoporto. L'altro giorno, discutendo in commissione
la convenzione cosidetta Mercedes, il Presidente della Giunta ha
anche comunicato che la società Autoporto ha messo in vendita tutte
le azioni della parte privata dei proprietari; cioè tutta la parte
privata della società Autoporto è in vendita e anzi sono state
offerte queste azioni alla Regione, che non ha ritenuto in questa
fase di poterle acquistare.
Comunque esiste un quadro normativo chiaro, per cui la funzione
dell'autoporto, così come si è configurata nell'arco di venti e più
anni, con il primo gennaio 1993 viene meno completamente e quindi è
necessaria una ricollocazione, una finalizzazione diversa delle
strutture autoportuali, siano esse quelle francesi, siano esse
quelle sul versante valdostano.
Abbiamo quindi presentato l'interpellanza per avere un quadro
chiaro della situazione, cioè sapere qual è attualmente l'incidenza
occupazionale dell'autoporto di Pollein, quanti sono i lavoratori
che dipendono da quella struttura, e che cosa si prevede di fare di
questa struttura con l'approssimarsi di questa scadenza per cui
l'autoporto dovrà cessare dalle sue funzioni tradizionali e dovrà
acquisire una funzione di tipo nuovo.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha
facoltà.
Mafrica (PCI-PDS)
E' indubbio che a partire dal primo
gennaio 1993 le misure previste dall'articolo 8a dell'atto unico
cominceranno a diventare operative, e questo porterà ad una
riduzione delle operazioni doganali che viene valutata intorno al
70 per cento, cioè rimarranno operazioni doganali solo per una
parte limitata di prodotti.
La situazione dei lavoratori che operano all'autoporto è la
seguente: nella società Autoporto vera e propria lavorano 18
addetti; presso le case di spedizione 124; presso uffici vari
(banche, Aci, posta) 10; in servizi di assistenza e ricettivi (bar,
ristoranti, officine) 47; presso enti pubblici (ufficio
veterinario, guardia di finanza, dogana) 165; per un totale di
364.
Cosa intende fare la società Autoporto in previsione del mercato
unico? Una nota della società Autoporto fa osservare che
l'ordinamento italiano è diverso da quello francese per ciò che
riguarda le dogane e che sostanzialmente la Valle d'Aosta può avere
ancora una funzione di paese di destinazione, mentre la Savoia ha
più una funzione di transito; quindi anche dal punto di vista
funzionale dovrebbero esserci delle differenze. La società
Autoporto dice che ancora direttive precise da parte della
Direzione generale delle dogane del Ministero delle finanze non ci
sono e che comunque si sta attrezzando per far fronte alla
situazione.
Credo che le determinazioni finora presenti, per una parte dei
lavoratori possano vedere dei rischi a partire dal 1993, per
un'altra parte a partire dal 1997, cioè da quando ci sarà
probabilmente il prelievo dell'Iva non più nel paese di
destinazione, per cui potrebbe essere consentita ancora una
funzione, ma nel paese di origine.
Effettivamente bene hanno fatto i lavoratori e le organizzazioni
sindacali a porre il problema perché si possa cominciare a studiare
delle misure, che credo dovrebbero essere verificate sia con le
organizzazioni sindacali e per quel che riguarda la Regione anche
con la commissione che ha funzioni specifiche in materia di
problemi dell'Europa.
I due indirizzi principali credo dovrebbero essere i seguenti:
verificare come, in che modo e anche a quali condizioni e con quali
disagi per i lavoratori è possibile una ricollocazione nell'ambito
della amministrazione dello Stato per i lavoratori che operano
nell'ambito degli enti pubblici; occorre invece pensare per gli
altri ad una ricollocazione nell'ambito di nuove attività terziarie
e produttive; in parte, probabilmente, il discorso potrà essere
collegato con la possibilità da parte della Sds di intervenire, in
parte credo saranno necessarie altre iniziative.
Incontri in questo senso saranno programmati nel prossimo mese e
il Consiglio potrà essere informato dei primi risultati, perché
credo che il problema avrà tempi e modalità che ancora non è
possibile prevedere in modo compiuto.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Mi dichiaro non soddisfatto della
risposta dell'Assessore a nome della Giunta, perché mi sembra che
il modo con cui si affronta questo problema sia improntato da un
forte contenuto di reticenza, cioè non si dicono esattamente mai le
cose come stanno e non si vuole andare a fondo sulla realtà della
situazione.
Qui abbiamo una realtà che dal punto di vista occupazionale deve
essere seguita con molta attenzione, perché i dati che forniva
l'Assessore sono eloquenti: si tratta di 364 posti di lavoro, di
cui 165 sono posti di enti pubblici, e quindi è più facile una
ricollocazione, ma non è detto che sia possibile una ricollocazione
a livello regionale; anzi sicuramente per una gran parte di questo
personale sarà necessaria una ricollocazione al di fuori della
regione. Fra l'altro mi risulta, o comunque circola fra questi
dipendenti, la convinzione (ci sono anche affermazioni in questo
senso da parte della Giunta regionale) che queste persone
verrebbero ricollocate nell'ambito della Amministrazione regionale
attraverso un accordo con lo Stato. Non so da dove provengono
queste informazioni, chi ha dato questo tipo di assicurazione, però
all'interno di questo personale circola la convinzione che ci sarà
un accordo fra Regione e Stato...
(...Interruzione dell'Assessore Mafrica...)
Può darsi che sia una richiesta, però credo che su queste cose
bisognerebbe fare chiarezza.
Esistono poi tutti gli altri dipendenti, che sono circa 200, che
non si sa assolutamente in che modo verranno ricollocati.
La società Autoporto dice che si sta attrezzando; il modo in cui
si sta attrezzando la società Autoporto è quello di vendere la
società. Dopo che per anni hanno continuato a dire che non si
sarebbe mai arrivati al mercato unico, l'unica operazione che hanno
pensato di fare è stata quella di mettere in vendita la società e
di (io sono convinto) avviare l'operazione Mercedes che serve
appunto per ricollocare la loro società; senza tener presente che
il problema dei dipendenti è un problema che si presenterà in modo
acutissimo, anche se si volesse pensare alla ricollocazione
nell'ambito della operazione Mercedes, o Sds che sia. Ho visto la
bozza di convenzione, parla di 250 dipendenti, di cui 50 impiegati;
quindi siamo al di fuori di qualsiasi numero di raffronto. Ci
troviamo quindi di fronte ad una situazione che non è stata seguita
con sufficiente attenzione.
La società Autoporto dice che diverso è il conto Valle d'Aosta e
l'autoporto di Cluses; ma la situazione di diversità fra Francia e
Italia sta solo nel fatto che c'è un maggiore ritardo da parte del
governo italiano nel recepire le direttive Cee, perché il risultato
alla fine sarà esattamente lo stesso.
Sicuramente ci sarà, per determinate merci, ancora un periodo
transitorio, ma non è detto che questo periodo transitorio
significhi ancora la necessità di mantenere in piedi un apparato
burocratico come l'autoporto.
A mio avviso è una materia che la Giunta regionale deve seguire
con maggiore puntualità, fornendo anche al Consiglio un quadro
chiaro della situazione e facendosi dare dalla società Autoporto
tutte le informazioni reali che la società ha benissimo in mano,
tant'è vero che le sue scelte le ha già fatte. E' inutile che la
società Autoporto continui a nascondere, a fare della confusione
sui dati reali, quando poi conosce benissimo i dati della
situazione, tant'è vero che ha messo in vendita tutta la società e
sta cercando di liberarsi di questa struttura che dopo il 1993 non
avrà più nessuna funzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK