Consiglio Regionale della Valle d'Aosta - Oggetto del Consiglio n. 1408 del 30 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1408 del 30 luglio 2015 - Resoconto
OGGETTO N. 1408/XIV - Reiezione di risoluzione: "Sostituzione
dell'intera Dirigenza di CVA".
Presidente
- Per l'illustrazione della risoluzione, la
parola al Consigliere Nogara.
Nogara (UVP)
- Merci Président.
È ormai diverso tempo che i gruppi di opposizione cercano di
mettere in evidenza le numerosissime o numerose anomalie nella
gestione amministrativa e tecnica del gruppo CVA. Per la prima
volta in Consiglio (lo scorso Consiglio) abbiamo sentito la voce
del Presidente - dopo innumerevoli richieste, soprattutto
sull'assetto...appunto sulle strategie un po' della società - che
ha ammesso in via prudenziale che c'è stata una copertura per 51,4
milioni di euro per una controversia fiscale sulle accise. Infatti
qui ho proprio il testo delle dichiarazioni del Presidente, che ha
detto: "...
est lié à la décision prise par les administrateurs
du groupe, qui ont jugé prudent prévoir dans le budget des postes
extraordinaires destinées à la couverture des risques potentiels,
telle que la dépense exceptionnelle de 8 millions pour une autre
chose et de 51,4 millions d'euros pour la contestation des
accises
"
.
Per la prima volta abbiamo sentito questo,
ecco, questa...
(interruzione del Presidente della Regione, fuori
microfono)
...no, per carità, Presidente, come mi ha sempre detto tutte le
volte, lei legge quello che le portano e che le comunicano, ma
sembra che questo si sapesse da diverso tempo!
(nuova interruzione del Presidente della Regione, fuori
microfono)
...sì, ma anche perché io le dico: perché chiediamo anche che
questa Dirigenza venga tolta dalla gestione della CVA? Qui bastava
anche leggere i vari decreti legislativi! Noi qui abbiamo un
decreto legislativo del giugno 2011, il n. 93, che non fa altro che
recepire la normativa europea del 2009 e si dice questo: "
gli
obblighi in materia di separazione del marchio e della
comunicazione, debranding, sono previsti dalle direttive
europee...
(e qui le citano) ...
recepite in Italia con il
decreto legislativo 93/2011 (...pacchetto energia, che, più in
generale, fissa anche la tutela delle nuove disposizioni in materia
di separazione tra la gestione delle infrastrutture energetiche e
le attività di fornitura e produzione)
"
...
era già messo
nero su bianco...ma questo è il decreto legislativo! Allora, che
non sapessero neanche che ci fosse questo mi fa un po'
strano...comunque glielo farò avere, così almeno glielo fa
presente...
(nuova interruzione del Presidente della Regione, fuori
microfono)
...sì, ce l'hanno, ma non l'hanno applicato! In più in tutti
questi anni abbiamo parlato anche sempre di problemi tecnici. Tante
volte la Dirigenza CVA le ha fatto dire qui in aula che si è sempre
cercato in questi anni, con le forniture cinesi, di migliorare il
rendimento dei macchinari. Ultimamente poi...soprattutto succede
spesso, quando presento o un "116" o quando presento un'iniziativa,
che escono subito gli articoli sul giornale, come la volta scorsa
che avevo presentato l'iniziativa sul rendimento appunto delle
centrali...si è anche detto che per motivi...per il tempo, perché
pioveva...ha piovuto troppo poco...nel 2014 non c'è stata la resa
degli altri anni. Ci ricordiamo tutti che nel periodo di morbida
l'anno scorso, nel 2014...ecco, poi anche qua: il periodo di
morbida a seconda di quando conviene! Per la Centrale di Quart il
periodo di morbida quest'anno...l'anno scorso è partito ad agosto,
quando ad aprile si buttava via l'acqua...ma va bene, va tutto
bene... Per essere sicuro, per non dire delle stupidaggini, mi sono
fatto dare quanto ha piovuto in questi anni. L'ultima cosa...non
devono dar la colpa alla pioggia, ma la colpa deve essere data
proprio a questi macchinari che non sono performanti. Allora, ci
troviamo che amministrativamente non seguono le cose che dovrebbero
seguire e paghiamo accise per 51 milioni di euro...e speriamo siano
51, perché si vocifera anche che siano molti di più, in più ci
troviamo con dei macchinari...
(interruzione di un Consigliere, fuori microfono)
...sì, circa 80...che sono stati sostituiti, macchinari che
funzionavano come si deve e noi non riusciamo da due anni a questa
parte ad avere le rese di questi macchinari. Allora, io le dico,
Presidente, che incomincio ad avere qualche sospetto, perché, da
dichiarazioni fatte dal Presidente Trisoldi in Commissione...quando
all'inizio ci diceva: "
eh, ma è troppo presto per dare le rese,
ci vogliono almeno quattro o cinque anni
"...sono passati cinque
anni, abbiamo cambiato dei macchinari perché non funzionavano, come
a Quart, dopo cinque anni si è cambiata la turbina, però le rese
non le abbiamo ancora avute.
Allora, io le chiedo, Presidente, a lei che tutte le volte ci
dice che legge solo quello che le danno non le viene il dubbio che
qualcosa non funziona? Allora, ci stiamo prendendo una legnata
indescrivibile per pagare queste accise, le rese non riusciamo ad
averle...non so se lei riesce ad averle, ma noi qua in Consiglio
con i "116", con tutto quello che abbiamo provato non siamo
riusciti ad averle, che poi è l'unica cosa che chiediamo, non è che
chiediamo altro! L'altro giorno ancora in Commissione, l'altra
settimana, con il Dottor Giachino glielo ho fatto presente, mi ha
fatto un sorrisino e mi ha detto: "
sì, effettivamente
...
(nuova interruzione del Presidente della Regione, fuori
microfono)
...
quando potremo...
". Ci hanno solo detto che, entro la
fine del mese, daranno ancora dei soldi all'Amministrazione
regionale per...dei soldi che dovevano dare come Gestione
straordinaria.
Un'altra cosa strana è stata proprio quella che, quando abbiamo
sentito in Commissione il Presidente di Finaosta e gli abbiamo
chiesto quale sarà il bilancio della CVA, lui ci ha spiegato che
non c'erano grossi problemi, forse qualcosa in meno ma...una
settimana fa o due settimane fa, quando l'abbiamo fatto...di accise
o di quello non se n'è mai parlato. Alla luce di tutte queste
cose...io le dico che sono quasi due anni che non faccio altro che
chiedere informazioni e non ne ho mai quasi avute, mi danno
solo...io l'ultimo "116" che ho fatto era proprio per riferirmi a
quando si parlava di queste accise, probabilmente non l'ho
formulato molto bene, ma mi hanno un po' quasi preso in giro. Ho
chiesto se avevano delle sanzioni, se c'erano delle sanzioni che
potevano prendere per l'attività che fanno, mi hanno risposto che
hanno preso delle sanzioni per divieto di sosta o perché le loro
macchine sono andate nelle zone ZTL
...
e queste cose qua,
ecco...
(interruzione di un Consigliere, fuori microfono)
...sì, erano sanzioni anche quelle, ma diciamo che non sono così
importanti. Sempre col Dottor Giachino...si ricorda la
querelle
che avevamo avuto anche per l'acquisto delle pale,
delle "cose" eoliche...giù a Foggia! Ci ha detto che effettivamente
si sono spesi più di 40 milioni di euro, perché con l'acquisizione
della società e con la liquidità di cassa che è stata data la spesa
è stata di più di 40 milioni di euro, che dovranno essere
ammortizzati in circa 20 anni. Tutte queste cose ci portano a dire
che non so...non sappiamo...e siamo quasi sicuri che questa società
a questo punto non è ben gestita. Non so, mi dica lei, Presidente,
secondo lei...tutte queste cose che stanno succedendo fanno sì che
noi abbiamo un crollo degli utili, perché sono
quelli...effettivamente del 94 percento in un anno. È chiaro che se
lei mette via 51 milioni...però se queste accise...perché poi c'è
anche il danno e la beffa, a noi le accise prima rientravano,
adesso con l'accordo che è stato fatto molto probabilmente queste
accise rimangono allo Stato o sbaglio? Forse qui mi sbaglio...ma è
un ragionamento che ho fatto oggi sentendo parlare di accise e di
quello che si trattiene lo Stato, comunque questo è quanto. Io
spero che, Presidente, per una volta almeno si prenda l'impegno di
andare a fondo e rendere edotta tutta l'aula di come funzionano le
cose in CVA. Grazie.
Presidente
- Grazie Consigliere Nogara. Apriamo la
discussione generale. La parola al Consigliere Cognetta.
Cognetta (M5S)
- Sì, grazie.
Solo per aggiungere ancora un paio di suggestioni rispetto a
quest'argomento che ci sta molto a cuore: la prima è che, rispetto,
appunto, all'audizione che citava il collega Nogara, avevamo
chiesto in II Commissione - l'avevo chiesto io in particolare - di
avere tutti i dati rispetto al
business plan
dell'acquisto
di Ponte Albanito e della successiva, diciamo così, gestione
dell'impegno negli anni futuri, non abbiamo ricevuto nulla, a parte
una risposta piuttosto enigmatica che è stata: "
devo parlare con
la Dirigenza
"...
(interruzione di alcuni Consiglieri, fuori microfono)
...e questo ci ha lasciati abbastanza perplessi, perché avevamo
di fronte il responsabile massimo di quella società e quindi ripeto
che non abbiamo ancora ricevuto nulla, ma non è tanto questa la
questione, anche se è già una parte.
L'altra è che, rispetto a questo problema, anche questo noi
vorremmo avere in Commissione...se la Dirigenza fa degli errori di
questo tipo e poi, quando si chiedono i dati, si chiede di
portarci...insomma le cose, non ce le porta...come al solito, noi
non contiamo praticamente nulla, quindi, per cortesia, visto che ai
"116" non rispondete, in Commissione non rispondete...poi è chiaro
che arrivano le cose del tipo: "andatevene a casa"! No? Perché qui
c'è stato un errore? C'è stata una diversa valutazione? Sono
cambiate delle norme? Che ne so...non sappiamo cos'è successo!
Magari può essere stata una cosa...come dire? che è capitata per
caso, oppure no, però noi non abbiamo nessun tipo di notizie. Il
giorno prima dell'approvazione del bilancio venne in Commissione il
Dottor Cilea e anche lì ci fu una domanda specifica, gli
domandammo: "
ma sul bilancio CVA ci saranno novità?
" e la
risposta è stata: "
no,
si perde qualcosa, però non è che
andrà così male, da 60 scenderemo a 50"...
"
vabbè, sì, ma non
è un grosso problema, l'energia si vende un po' a meno
", poi da
60 siamo scesi a 3..."
vabbè, forse lui non lo sapeva
". Va
tutto bene...a questo punto veramente...stiamo qua, così...adesso
lei cosa ci racconterà? Che non è vero...invece lei sa tutto, ma
noi non...
(voce fuori microfono)
- Lui non sa niente...
Cognetta (M5S)
- ...no, lui non sa niente...perché lei dà
sempre l'impressione di sapere una pagina in più del libro ed è
vero perché probabilmente il libro ce l'ha solo lei...
(nuova interruzione del Presidente della Regione, fuori
microfono)
...no, è che ce l'ha solo lei, nascosto da qualche parte e poi
lo tira fuori e dice:
"ah, è così
", poi lo rimette giù e
quindi può raccontarci quello che vuole quando sta qui, capisce?
Allora così è facile, no? Le pare? Se per cortesia quindi...al di
là del fatto che, a fronte di questo problema, dovrebbero
effettivamente pensare se stanno facendo un lavoro corretto,
altrimenti andare a casa...dare anche le informazioni corrette e
giuste a questo Consiglio sarebbe il minimo.
Presidente
- Grazie Consigliere Cognetta. La parola al
Consigliere Chatrian.
Chatrian (ALPE)
- Sì, grazie Presidente.
Ho qualche dubbio che il Presidente Rollandin legga tutto quello
che gli uffici gli preparano o i dirigenti delle società
partecipate e controllate...ho qualche dubbio, io penso che ogni
tanto...come?
(interruzione del Presidente della Regione, fuori
microfono)
...legge tanto...ma penso che ci metta del suo anche nel momento
in cui affrontiamo certi dossier e certe...come dire? risposte a
delle iniziative che noi tutti poniamo in questa sede.
Questa volta però il Consiglio di amministrazione del gruppo CVA
scrive nero su bianco dei passaggi importanti su un argomento
delicato, come citavano i colleghi Cognetta e Nogara. Lasciamo
perdere in questo momento magari le magagne più piccole diverse
volte affrontate in quest'aula, ma nel consolidato mi sembra che
invece si certifichi da una parte la buona fede, c'è stata la buona
fede...e quindi leggo, diciamo, una posta importante inserita nel
bilancio consolidato 2014: "
l'esercizio 2014 accoglie per
51.420.000 euro l'appostazione alla parte straordinaria del conto
economico, al fine di evidenziare la natura estranea
all'operatività aziendale, le dimensioni eccezionali di un fondo
accise a copertura delle potenziali perdite future delle società
consortive controllate per contenzioso fiscale. Al riguardo si
informa che, in data 25 maggio 2015, l'Agenzia delle dogane e dei
monopoli interregionale della Liguria, del Piemonte e della Valle
d'Aosta ha trasmesso a Idroenergia e a Idroelettrica le note di
risposta alle istanze che le suddette società avevano presentato
alla Direzione centrale legislazione e procedure accise e altre
imposte indirette dell'Agenzia stessa. Con tali istanze le due
società avevano chiesto che l'Agenzia, riconoscendo il legittimo
affidamento delle società medesime nell'aver applicato il regime di
esenzione, l'accisa sull'energia prodotta da fonti rinnovabili
distribuita nel corso del tempo ai propri soci consorziati,
dichiarasse non dovuta l'imposta e le sanzioni richieste o comunque
contestate dai vari uffici territoriali dell'Agenzia e della
Guardia di finanza in relazione a suddetta fattispecie
...
(stiamo parlando di 51 milioni di euro) ...
con le succitate
risposte, ricevute il 25 maggio 2015, quindi poche settimane fa,
l'Agenzia ha comunicato di ritenere sussistere nel caso i
presupposti per il riconoscimento del legittimo affidamento da una
parte, riconoscendo la buona fede dell'operato delle società
nell'incertezza delle norme applicabili in campo fiscale
-
quindi non era la zona...forse c'era una parte di zona d'ombra da
come sto leggendo -
ma solo ai fini della non debenza delle
sanzioni, degli interessi e delle indennità di mora, mentre,
secondo tale interpretazione dell'Agenzia stessa, resterebbe in
ogni caso dovuto il tributo, anche per evidenti motivi di
gettito
". Questo quindi è quanto scritto nero su bianco nella
lettera degli azionisti scritta alla proprietà, cioè a noi tutti,
tutti 35.
Ferma la müla
un attimo (traduzione letterale dal
dialetto piemontese: ferma un attimo tutto)...la buona fede c'è,
mentre, secondo tale interpretazione dell'Agenzia stessa,
resterebbe in ogni caso dovuto il tributo anche per evidenti motivi
di gettito.
Pur confermando...e qui termino...perché l'obiettivo ovviamente
- ripeto - oggi non è di parlare di bruscolini, ma di parlare dei
51 milioni di euro che andrebbero eventualmente a perdere, pur
confermando la propria valutazione della correttezza in diritto
delle tesi delle consortili, cioè le due società in essere, quindi
Idroenergia e Idroelettrica, anche sulla base di pareri legali
acquisiti, ma tenuto conto della rigidità dell'attuale posizione
dell'Agenzia, quindi la rigidità di quest'Agenzia, peraltro
confortata da un parere dell'Avvocatura dello Stato... "
la
società ha ritenuto che il contenzioso in questione abbia un
elevato rischio di accadimento probabile e pertanto si è reso
necessario stanziare nell'esercizio 2014 il citato fondo rischi di
51 milioni di euro
". Indubbiamente la situazione di mercato è
diversa, è calato il margine operativo lordo, ma non è calato da 60
a 2, ci mancherebbe! Lì i 2 milioni di euro di utile...anche se non
siamo dei bocconiani, abbiamo capito perfettamente che senza questa
potenziale o probabile multa probabilmente gli utili sarebbero
stati intorno ai 50 milioni di euro.
Termino. La voce "Oneri straordinari" accoglie inoltre
l'accantonamento per 8 milioni di euro effettuato per fronteggiare
gli oneri potenzialmente emergenti dal piano per le isopensioni e
potrebbe coinvolgere circa 70 dipendenti di CVA S.p.A., CVA Trading
e DEVAL S.p.A., questa è un'altra partita che è
a latere
dei
51.420.000 euro. Penso non ci sia nulla da aggiungere, ma solo
sentire attentamente la posizione del Governo regionale su questa
nostra proposta che va in una direzione che mi sembra chiara,
determinante e - ripeto - in questi giorni abbiamo parlato di
magari certe delibere di Giunta di 100-200 euro, il tema che stiamo
affrontando in questo momento è un tema da 51.420.000 euro.
Grazie.
Presidente
- Grazie. La parola al Consigliere
Ferrero.
Ferrero (M5S)
- Grazie Presidente.
In tutta questa specie di avvicendamento di cifre emerge
chiaramente l'irresponsabilità di chi ha la gestione di queste
aziende. Certo i sorrisini sprezzanti dei vari Cilea, Trisoldi,
Giachino permarranno fino ad un certo punto, perché poi verrà a
galla - ci vorrà tempo ma verrà, io sono molto fiducioso - una
responsabilità anche a livello di Corte dei conti, perché vedremo
se ci saranno poi delle sanzioni, vedremo se ci saranno degli
interessi da pagare, vedremo se ci saranno delle rivalutazioni
monetarie e a questo punto di certo non si potrà far finta di
niente, perché qui qualcuno ha sbagliato e qualcuno dovrà pagare e
su questo terreno non basteranno i super avvocati, che magari la
CVA mette contro quando qualche Consigliere chiede gli atti, a
fermare, lì ci sarà la Corte dei conti, che è inesorabile. Allora,
anche questi 51,4 milioni di euro ma chi ci dice che siano
veramente solo 51,4 milioni di euro dopo tutta la serie di cifre
che si è avvicendata? Diciamo che i 51 hanno consentito di salvare
la faccia, ma direi qualcosa che è un pochettino più in basso e a
posteriori della faccia, perché così abbiamo mantenuto un bilancio
che è leggermente in positivo, ma saranno poi solo 51,4?
Sarebbe bello vedere magari nella commissione competente la
documentazione che è intercorsa tra chi a livello statale
amministra questa parte fiscale e la Compagnia valdostana delle
acque, perché è quella la documentazione, l'importo non può che
uscire da quella documentazione! Ci sarà stata una contestazione,
la contestazione sarà definita e quindi questi 51,4 milioni...io
penso che non ci sia nessun imbarazzo a far vedere questa
documentazione, anche perché, se non fossero 51,4, beh - qui voglio
vedere se mi querelano - chi ha dato il dato è un bugiardo e
allora, se abbiamo dei bugiardi che gestiscono le nostre
partecipate, magari sarebbe proprio il caso di dare un'occhiata, di
dare uno sguardo. Mi sembra quindi che qui chiedere un po' di
chiarezza sia solo chiedere il minimo sindacale, perché qui i
casinò che di solito più o meno vanno bene in tutto il mondo noi ce
li abbiamo in perdita, le imprese che producono energia elettrica
riusciamo quasi a farle andare in perdita anche queste...beh,
bisogna metterci mica poco impegno a fare una cosa del genere!
Certo...non lo so, ma con questi dati che viaggiano su e giù, io vi
consiglierei come agenzia di revisione contabile la "Rocco Tarocco"
che ha sede nel quartiere Sanità di Napoli.
Presidente
- Altri? Ci sono altri interventi? Se non ci
sono altri interventi, chiudiamo la discussione generale. La
discussione generale è chiusa. Per la replica, la parola al
Presidente Rollandin.
Rollandin (UV)
- Sì, grazie.
Sicuramente il problema che è stato posto, messo in questi
termini, assume un rilievo che è comprensibile. Una società che ha
avuto dei margini di guadagno molto alti, che ha gestito, credo,
con grande competenza in tutti questi anni le società
idroelettriche che sono state affidate con investimenti importanti,
e credo che tutti abbiano potuto vedere gli investimenti fatti e i
risultati ottenuti...ora, su questa situazione voglio ricordare che
il margine operativo positivo alla fine del 2014 era di 103 milioni
punto 9. La vicenda che è stata correttamente richiamata dal
collega Chatrian con una piccola nota che vorrei inserire: quello
che è stato fatto come operazione da parte della CVA in base alla
norma che era del 2013 è stato fatto su una perfetta indicazione
dell'Agenzia interessata, poi successivamente con una nota interna
c'è stato questo cambiamento di rotta a cui è seguito...no, questo
voglio precisarlo perché non è che si sono inventati qualcosa,
loro...tant'è che gli è stata ad oggi (non è finita) ammessa la
buona fede, nel senso che loro avevano fatto in buona fede, in
quanto quelli che erano i versamenti fatti andavano in quella
direzione, poi c'è stato questo cambiamento improvviso che ha
creato questa situazione che non voglio ripercorrere con tutte le
conseguenze che ci sono. Questo lo dico perché non ci sia
l'idea...che qui qualcuno dice: "andiamo a vedere perché qui
sicuramente qualcuno ha sbagliato", se qualcuno ha sbagliato, è
quello che ha dato le indicazioni; poi che adesso ci siano
situazioni conseguenti, che sono quelle che conosciamo e che
obbligano la società, in previsione di un eventuale pagamento, a
tenere questi soldi per le accise e in disponibilità è altrettanto
chiaro. Vorrei però far capire che questo non è per una non
diligenza, per una mancanza da parte di...ma perché qualcuno a
questo punto...è scritto nero su bianco e quindi non dico nulla che
non sia certificato...hanno cambiato idea e hanno chiesto,
dopodiché chiaramente la società ha detto: "
ma come,
adesso mi chiedi l'esatto opposto di quello che mi hai
detto?
"...e quindi le conseguenze.
Vorrei anche ricordare al collega Nogara sulle accise...lei ha
ragione a dire che in questo momento è cambiato...ma vorrei dire
che non è cambiato per l'accordo: è cambiato perché c'è quella
sentenza - lo ripeto perché è meglio dirlo - della Sardegna che ha
creato queste conseguenze a tutti. Voglio ricordare che non è per
l'accordo, perché sennò non ci capiamo più.
Detto questo, sicuramente credo che, se c'è una società che è
stata amministrata bene, è la CVA a tutti i livelli e credo che ci
siano state un'organizzazione e una conduzione che non abbiano mai
lasciato dubbi sull'efficienza, che poi ci siano delle situazioni
che abbiamo cercato di chiarire... Mi spiego con il collega Nogara:
io ho sempre premesso che chiaramente riferisco quello che mi
dicono, come lei riferisce quello che i suoi informatori le dicono.
Lei ha gli informatori e io ho solo la proprietà, devo cercare un
altro informatore che mi dica le cose che il suo informatore le
dice per capire da dove arrivano: è tutto lì il piccolo problemino,
io, purtroppo, non ho altri informatori che la proprietà, la quale
proprietà, se mi dice che la pala gira da destra a sinistra, io
dico: gira da destra a sinistra, non sono mai andato...se le pale
girano...e cosa vuole che le dica io? Questo è il ritmo della
CVA.
Allora, detto questo, io non credo che sia sufficiente
immaginare che per un contenzioso...che ci sia una società che
mette a riserva 51 milioni, perché c'è l'ipotesi di un'esigenza di
pagare quello di cui abbiamo parlato...per dire che la Dirigenza è
da buttare: "togliamola perché non funziona". Lei ha aggiunto che
ci sono anche quegli episodi che hanno creato...su cui abbiamo
anche cercato di chiarire un po' le cose, ho detto: "cercato di
chiarire ", io non ho voluto esagerare, fare chiarezza di questi
tempi è sempre più difficile, quindi è meglio provarci. Come in
tante cose, è meglio provarci, poi se va bene, meglio, se non va
bene, ci teniamo il danno.
Detto questo, io credo che non sia immaginabile accomunare
questa società e la sua gestione con altre situazioni. A noi
dispiace di questo chiaramente e doppiamente perché, come lei
diceva, non abbiamo nemmeno un ristorno, cioè su questo non ce
l'abbiamo più, però, al di là di questo, io...
(interruzione di un Consigliere, fuori microfono)
...no, ma non è così, perché la cosa è stata di questi ultimi
tempi, abbiate pazienza e anche al collega Ferrero voglio dire che
le responsabilità...per carità, è tutto giusto, però facciamo
attenzione a dire che uno non ha detto la verità, qui ci sono...no,
ma lo dico perché ci sono i documenti che parlano non è che...
(nuova interruzione di un Consigliere, fuori
microfono)
...no, ma difatti non c'è nessun problema ad esaminare anche i
documenti in modo che ci siano tutte le parti probanti.
Detto tutto questo, noi quindi respingiamo questa mozione per
quelle ragioni che io ho detto. Chiaramente poi torneremo su
questo, con l'amico Nogara torneremo perché ci sono sicuramente
degli argomenti che possono essere ripresi e voglio subito dire che
sull'efficienza energetica...lei ha accennato a questi temi, non
penso che possiamo fare adesso una discussione su di essi, voglio
solo dirle che ci sarà motivo per tornare su questi temi, però
credo che sulla Dirigenza non ci sia nulla...
Presidente
- Grazie Presidente. La parola al Consigliere
Chatrian.
Chatrian (ALPE)
- Grazie Presidente.
Lei, Presidente, oggi ci dice non c'è nessun problema ad avere
eventualmente il carteggio e la documentazione che la società ha
inoltrato all'Agenzia immagino prima del 1° gennaio 2014 per poter
utilizzare...e nessun problema a farci avere tutta la
documentazione...
(interruzione del Presidente della Regione, fuori
microfono)
...ma mi è sembrato...
(nuova interruzione del Presidente della Regione, fuori
microfono)
...ma no sulla Dirigenza ho capito che non c'è nessun problema
da parte sua. Avevo capito che non c'era nessun problema ad avere
il carteggio interno, mi ero portato oltre, forse sono andato io
oltre o non ho capito bene, difatti ero sorpreso positivamente
perché ho detto: possiamo vedere il carteggio, anche perché, quando
chiediamo della documentazione al gruppo, sovente abbiamo il
diniego e quindi non abbiamo la possibilità di documentarci, ma non
solo sul carteggio, su delle questioni importanti e pesanti dal
punto di vista finanziario e economico, comunque se ci sarà la
possibilità di avere questo carteggio al più presto, lo leggeremo
attentamente. Al di là del carteggio, comunque il rischio è alto,
da come stiamo...il rischio è molto alto e il rischio è che...io
non so, non sono...mi fermo ai 51 milioni e 4, collega Ferrero, per
adesso, leggo, studio, confermo, dalle informazioni che abbiamo -
non da informatori, dal consolidato che abbiamo...abbiamo lo stesso
consolidato, dovrebbe essere lo stesso, quello che è depositato
dovrebbe essere lo stesso che abbiamo noi -, lo stato dell'arte è
questo. Il rischio di comunque smarrire, perdere 51.400.000 euro
quindi è altissimo e sono parecchi. La volontà quindi,
indubbiamente, senza avere ancora il carteggio, è di mantenere con
forza questa mozione.
Secondo
volet
, seconda considerazione. Non potremo
esaurire la discussione su questo gruppo in qualche mezz'oretta o
neanche in un'ora, perché la complessità è tale e il percorso che è
stato fatto è un percorso comunque importante. Sinceramente noi
abbiamo avuto l'occasione pochi giorni fa di audire il Direttore
generale sull'acquisto fatto in provincia di Foggia, questo parco
eolico acquistato qualche mese fa. Non vi dico le vicissitudini con
il collega Nogara per arrivare a quest'audizione per avere qualche
informazione, perché poi di documentazione poca, ma qualche
informazione in più perché comunque il Signor Giachino si è reso
disponibile ed è stato audito qualche settimana fa e nel mentre non
ci capita tutti i momenti avere la possibilità di...non fare
quattro chiacchiere, ma fare delle domande puntuali al Direttore
generale. Abbiamo avuto anche delle risposte puntuali, lei ci ha
detto: "è una società che è stata gestita, che è gestita molto
bene, ha dato un sacco di risultati", certi risultati li abbiamo
visionati anche noi, li abbiamo visti anche noi, ma, dal nostro
punto di vista, le zone d'ombra sono parecchie, intense, tant'è
vero che devo dire che le risposte che ci sono state date a domanda
puntuale fatta al Signor Giachino per quanto riguarda dubbi che
sono sempre più evidenti su come vengono affidati importanti lavori
e servizi -visto e considerato che sappiamo che l'amministrazione
pubblica non ha più grandi risorse e quindi non eroga più e non
bandisce più grandi lavori o medi lavori -, ci fanno preoccupare e
non solo ci fanno preoccupare, ma aumentano i dubbi che più volte
in quest'aula abbiamo posto. Non li "leggerei" oggi perché, a mio
avviso, l'obiettivo della nostra mozione è su un altro livello e
affronteremo sicuramente tale tema nei mesi di settembre-ottobre,
perché le risposte che ci ha dato il Signor Giachino ci fanno molta
paura e nel momento in cui un Direttore generale di una società che
gestisce centinaia di milioni di euro e quasi 700 persone...io
penso che la politica debba prendere delle decisioni molto
importanti. Ribadisco quindi la validità di questa mozione e che la
sosteniamo. Dal nostro punto di vista, comunque la comunità
valdostana deve sapere che probabilmente oggi...in queste settimane
51.400.000 euro comunque saranno smarriti dalle disponibilità di
tutta la comunità. Grazie.
Presidente
- Grazie. La parola al Consigliere
Gerandin.
Gerandin (UVP)
- Merci Président.
Ho ascoltato attentamente quanto ci ha detto, Presidente. Solo
due brevi considerazioni: la prima è legata al fatto che lei dice
che il tutto è avvenuto su indicazione dell'Agenzia, che poi ha
cambiato idea, e io non ho motivo per credere il contrario, ecco,
io mi auguro veramente che sia questo il percorso che è stato
seguito da parte della Dirigenza, perché dico questo? Perché al di
là di tutto - l'ha già accennato il collega Nogara quando è
intervenuto - beh, non pagando quest'accise nell'anno di competenza
e pagando in ritardo quest'accise, per la carità, non ci saranno
sanzioni, come giustamente ha sottolineato il collega Chatrian, ma
questa sanzione se noi la pagavamo nell'anno di competenza, era
un'accise che veniva percepita all'interno di quello che era il
discorso delle accise e andava ad incrementare il bilancio
regionale. Pagandola in arretrato sarà un'accise che di
conseguenza...e mi dispiace che su questo non siamo d'accordo, il
Presidente continua a dire che la conseguenza...è la sentenza della
Sardegna, ma io non ho motivo di credere che non possa che essere
la legge di stabilità n. 190 del 23 dicembre, che all'articolo 1,
comma 525, dice che, a decorrere dall'anno 2015, a compensazione
del gettito la Regione percepirà esclusivamente 70 milioni.
Detto questo, tenuto conto che questi 51 milioni - non so quanti
saranno, ma anche se saranno meno, dovranno essere pagati - saranno
introitati dallo Stato a seguito dell'entrata in vigore di questa
norma della legge di stabilità. Allora, la Regione avrà subito
quanto meno un danno dal punto di vista economico. Io poi non so
se...ma non penso...può anche non essere d'accordo, ma, guardi, che
la Regione se comunque non percepisce una parte e subisce un danno,
non può esimersi dal chiedere di chi è la responsabilità. Io non so
se è del Consiglio di amministrazione, io non so se sarà
dell'Agenzia: è per quello che mi dicevo che mi auguro ci sia
qualche atto a tutela, ma la Regione non può esimersi dal chiedere
comunque un risarcimento danni per un mancato introito dal punto di
vista delle accise! Penso che il percorso sia questo, poi io chi lo
pagherà, se verrà pagato, o quant'altro...ma la Regione dovrà fare
un'azione di responsabilità tenuto conto che...sono 51 milioni?
Dovevano essere introitati e non sono stati pagati? Poi
qualcuno...e giustamente lei, Presidente, ha sottolineato il fatto
che era su indicazione dell'Agenzia, va bene, è indicazione
dell'Agenzia, è volontà del CdA, ci sono state pressioni politiche
per magari avere un po' più di disponibilità di liquidità in
Finaosta...non lo so, ma certo che fa comodo la liquidità in
Finaosta! Come avete rifinanziato l'aumento di capitale? Se
pagavano questi, magari non c'erano i soldi per rifinanziare
l'aumento di capitale alla Casino, sono comodi questi in Finaosta
in gestione speciale! Allora, io non voglio malignare, non so di
chi è la colpa, ma di certo c'è un danno, perché se non vengono
pagati nell'anno di competenza e vengono pagati dopo, non li
introita la Regione. Questo è quanto, ecco, io non so qual è...mi
auguro che sia come ha detto lei, Presidente, non ho motivo di
credere il contrario. Ci saranno state ingerenze politiche...beh,
magari qualcuno parlerà.
Presidente
- La parola al Consigliere Nogara.
Nogara (UVP)
- Merci Président.
Volevo solo chiarire col Presidente due o tre cose che ha detto.
Vede, Presidente, io non ho informatori, io chiedo informazioni che
mi aiutano a capire a persone competenti. Io non vorrei che si
incominciasse ad insinuare che all'interno di CVA...io chiedo
informazioni perché io non sono del settore, chiedo informazioni a
persone competenti per capire qualcosa di più, invece lei,
Presidente, ha dimostrato, visto che questa è una risoluzione e non
aveva il testo che gli forniva la CVA, di sapere benissimo tutto e
questo mi fa piacere perché capiamo che è molto ben informato e sa
leggere proprio tutto, perché solo questo volevo chiarire. Lei,
Presidente, non ha bisogno di informatori, sa benissimo tutto.
I rapporti: noi ci siamo visti con i vertici CVA, lei è stato
molto disponibile ed è stato disponibile anche il Presidente di CVA
a vederci. L'unica informazione che ci ha dato il Presidente di CVA
- e devo dire che l'ho condivisa - è stato per i certificati verdi,
è stato un buon passaggio, giustamente l'unica società che gli dava
la possibilità di terminare i lavori era la società cinese che gli
forniva materiale, ma, quando continuiamo a vedere che tutto va a
ramengo, dico: magari incominciamo a cambiare un po' fornitore.
Vede oggi sta succedendo la stessa cosa che...con questa
risoluzione...che è successa con l'accordo in materia di finanza
pubblica, se noi avessimo più documentazione, più informazione,
questa discussione magari non ci sarebbe neanche, è quello che io
dico: non capisco perché non ci viene fornita. Tutte queste
discussioni, queste ore che perdiamo...e poi le dico che io vado un
po' a tentoni, perché voi avete il coltello dalla parte del manico,
io mi arrangio come posso. Allora, posso anche dire - lo riconosco
- delle stupidaggini, però se ci fosse più collaborazione,
probabilmente non arriveremmo a questi punti. Lei molte volte ci ha
dato la sua disponibilità e ci ha detto: "sì,
facciamo...vedremo...", però per adesso non siamo ancora riusciti a
collaborare in niente.
Un altro dato che mi sono dimenticato di dare prima è che -
questo è un dato da prendere con le pinze - CVA in questi anni ha
perso molti clienti: si parla di 2.000 clienti, perché penso che
sia successo a tutti voi che arriva la telefonata da Edison, da ENI
e ti chiedono: "quanto paghi tu in bolletta?", gli dici quanto
paghi e loro ti fanno lo sconto immediatamente del 12-10-9 percento
a seconda delle società. Ecco, anche questa è una perdita che
abbiamo come società, perché? Perché molto probabilmente con
Idroelettrica e Idroenergia si è voluti fare un certo passo che
forse conveniva fare degli accordi con altre società per non
arrivare a questo punto. Sì, per carità, è stato un rischio, però
bisogna anche sapere magari anche un po' tornare indietro. Quello
che le dicevo prima su Finaosta, quello che mi stupisce...cioè
praticamente CVA è Finaosta, nel Consiglio di amministrazione su
cinque quattro sono funzionari di Finaosta. Allora, abbiamo una
settimana fa-due settimane fa, quello che è...si parla di bilanci,
sembra che sia tutto a posto e dopo tre giorni viene fuori il fatto
delle accise...mi sembra una cosa un po' irreale, ecco, ripeto che
tutte queste cose sono anomale. Io sarà la ventesima volta che le
dico: "magari se riusciamo tutti assieme a fare un qualcosa per
questa CVA...", perché proprio mi sono letto...tutte le commissioni
consiliari, in una commissione consiliare di circa un anno e mezzo
fa il dottor Trisoldi ha detto:
"state tranquilli perché io non
voglio fare la stessa fine che farà il Casinò"
, ecco, questo è
emblematico. Grazie.
Presidente
- Grazie. La parola al Consigliere
Ferrero.
Ferrero (M5S)
- Grazie Presidente.
Brevemente per tornare a quello che ha già detto anche il
collega Nogara, con la semplice messa a disposizione dei documenti
non staremmo qui delle ore a tornare sempre sugli stessi argomenti,
passiamo alla fine delle intere giornate a parlare sempre delle
stesse cose, quando con un semplice documento noi...perché noi
dobbiamo controllare, voi dovete governare, ma noi dobbiamo
controllare, se non possiamo controllare, che cosa ci stiamo a fare
qua? Non ci stiamo più a fare nulla, voi direte: "ma vi dovete
fidare". Accidenti, ma quando tre-quattro giorni prima una persona
fa finta di niente, sembra che vada tutto bene e tre-quattro giorni
dopo scopre che invece il bilancio è stato quasi azzerato...capite
che sarà anche legittimo che ci venga un dubbio e che possiamo
magari dire: "ma saranno 51,4? Non è che si sono sbagliati e poi
sono 101,4 perché magari è cambiato qualcosa?". Io penso che sia
legittimo avere qualche dubbio dopo questi sbalzi, diciamo, di
corrente che ci sono in CVA, quindi questo dipende da voi, perché
poi le direttive le date voi!
Qui non ci danno neanche un documento relativo al rendimento, è
logico che, nel momento in cui ci sia stata anche la paventata
riduzione di produzione di energia elettrica perché le turbine
cinesi erano scadenti...ma io penso che sia un diritto venirlo a
sapere e tanto non è che negandoci adesso il documento tra un
anno-due non verremo a saperlo, quindi tanto vale scoprire subito
le carte. Se qualcuno ha fatto qualche errore, potrà anche essere
perdonabile, ma se andiamo avanti con dei possibili rischi di
riduzione della produzione in alcune centrali del 25-30 percento,
perché così dicono alcuni ingegneri nel caso in cui le turbine
siano scadenti, beh, c'è una bella responsabilità, perché sono
milioni che vengono a mancare. I casi quindi sono due: o sostituite
questa Dirigenza, oppure date le direttive affinché i documenti
vengano effettivamente messi a disposizione; la terza soluzione è
che Augusto Rollandin torni Presidente di CVA, almeno prima faceva
utile.
Presidente
- Ci sono altri interventi? La parola al
Consigliere Viérin.
Viérin L. (UVP) -
Merci Monsieur le Président.
Per esprimere chiaramente il voto favorevole su quest'iniziativa
e esprimere anche un po' di amarezza nel vedere che neanche...al di
là dell'impegnare a certi atti su questa mozione...di non trovare
una disponibilità anche parzialmente modificando o modificando il
deliberato su questo tema, che è un tema che si aggancia ad altri
temi di cui abbiamo discusso e parlato in questi ultimi mesi e in
questi anni...è il tema della trasparenza. Ci dispiace anche che i
colleghi che hanno condiviso con noi queste battaglie di
trasparenza oggi siano così silenti, perché noi speravamo che il
fatto di aver rivisto una maggioranza, il fatto di aver proposto
con questa rivisitazione della maggioranza un cambiamento e una
volontà di mettersi in gioco per cambiare realmente le cose...oggi
sfocia in silenzi e in una serie di voti favorevoli a priori su
qualsiasi tema: trasporti, CVA, partecipate, scuola...qualsiasi
cosa.
Ora - questa è la riflessione prima della pausa estiva, che
lasciamo non ai posteri, ma ai colleghi -, non è che siamo poi così
ingenui da pensare - e non lo pensano neanche loro - che questo
passaggio sia un cambiamento radicale di direzione, ma almeno noi
avremmo preferito per onestà intellettuale, che, rispettando le
posizioni della maggioranza che da due anni chiude su
quest'argomento dicendo: "benissimo, abbiamo una certa posizione",
questo cambiamento che voi, amici e colleghi del PD-Sinistra VdA,
avete deciso di portare all'interno della maggioranza sfociasse
almeno in qualche sollecitazione e in qualche leggero cambiamento
nei metodi e soprattutto nella trasparenza. Notiamo che non solo
questo cambiamento non c'è, ma neppure avete la voglia o la forza
di poter dire che la vostra volontà magari è sfumata rispetto ad
un'idea che c'era in questi mesi, ma permane. Questo ci dispiace,
perché avremmo gradito che quest'allargamento di maggioranza
portasse più dibattito, invece il dibattito si è ridotto: è questo
l'elemento desolante di questo Consiglio, perché la vivacità, al di
là dello scontro e del muro a muro, che poi in quest'ultimo anno
era cambiato...ci dispiace perché se si riduce il dialogo e il
dibattito all'interno di questo Consiglio, viene un po' meno la
funzione di ogni gruppo politico. C'era già un gruppo di
maggioranza un po' silente, eh, tante volte anche criticato dai
colleghi, oggi forse è diventato più vivace - magari anche per aver
perso qualche posto - e ha un po' spento gli animi e le idee di
quella parte leggermente ancora esistente di sinistra, che potrebbe
essere invece interessante in termini di dibattito. Questo noi lo
avevamo sollecitato in termini di provocazione con lo spostamento
delle poltrone, qualcuno si era anche arrabbiato, ma vediamo che
effettivamente è un dibattito monco da un punto di vista delle
sensibilità politiche, ci dispiace perché...forse dispiacerà ancora
più a qualcuno che ha fatto una vita di battaglie per poi essere
arrivato e giustamente sedersi sugli allori per adesso ancora un
po' così precari...ma temi come...
È vero siamo alla fine della due giorni sull'assestamento, sul
rendiconto, sulle trattative con Roma, però il dibattito è sempre
interessante se ognuno ha la possibilità o la volontà, la voglia di
esprimersi, il dibattito è monco quando ci sono dei silenzi, o
comunque delle difficoltà a capire delle posizioni, delle
inversioni di tendenza così repentine su temi che invece sono anche
trasversali, perché il tema dei trasporti è un tema che è
patrimonio di tutti noi, anzi ha visto scaldare gli animi più in
altre sensibilità forse rispetto a certi nostri colleghi e a noi
stessi e questo è un po'... Ciò che dispiace di questo passaggio
politico - e noi appunto non ci eravamo fatti illusioni - è che è
un passaggio politico che ha un po' spento il dibattito in questo
Consiglio. Noi speriamo possa invece riaccendere gli animi nella
comunità, animi intesi come dibattito e dialogo, perché la nostra
vera funzione - noi crediamo che sia così - è quella di cercare
attraverso il dialogo ed il dibattito in quest'aula di migliorare
per chi è all'opposizione atti della maggioranza...per chi è
all'opposizione eventualmente ascoltare chi ha la voglia e la forza
di dire qualcosa, chiaramente diventa difficile ascoltare chi non
dice niente.
Presidente
- Grazie. Se non ci sono altri interventi,
possiamo mettere in votazione la risoluzione. La votazione è
aperta. Colleghi, votate. La votazione è chiusa.
Presenti: 33
Votanti: 33
Favorevoli: 14
Contrari: 19
Il Consiglio non approva.
I lavori si concludono qui, buona serata a tutti.
---
L'adunanza termina alle ore 20,34.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK