Consiglio Regionale della Valle d'Aosta - Oggetto del Consiglio n. 472 del 1° aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 472 del 1° aprile 2009 - Resoconto
OGGETTO N. 472/XIII - Interpellanza: "Stato della procedura
amministrativa e tempistica per la riqualificazione del nodo
autostradale di Châtillon".
Interpellanza
Visto che nel settembre 2005 la Giunta regionale approvava la
convenzione tra la Regione Autonoma Valle d'Aosta, il Comune di
Châtillon, la Comunità montana Monte Cervino e la Società
Autostrade Valdostane per la riqualificazione funzionale del nodo
autostradale di Châtillon;
Rilevato che la convenzione prevedeva anche la
riorganizzazione dell'innesto viabile sulla strada regionale n° 11,
opera questa quanto mai utile poiché tale uscita è a supporto
dell'intera vallata della Valtournenche ed i volumi di traffico
transitanti sono molto importanti;
Considerato che nel luglio 2005 il progetto di
riqualificazione funzionale del nodo autostradale di Châtillon
otteneva la valutazione positiva sulla compatibilità
ambientale;
i sottoscritti Consiglieri regionali
Interpellano
l'Assessore competente affinché illustri:
1) quale è lo stato dell'arte della procedura amministrativa
inerente il progetto illustrato in premessa;
2) quali i costi che l'amministrazione regionale dovrà
sostenere per portare a compimento tale progetto;
3) quale tempistica è stata prevista per la realizzazione
dell'opera di cui all'oggetto e quale priorità il Governo regionale
intende porre per l'intero dossier.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole au Vice-président Chatrian.
Chatrian (VdAV-R)
- Merci, M. le Président. Nel 2004 la
SAV - come l'Assessore è a conoscenza - aveva prodotto una prima
bozza di convenzione fra SAV, Comune di Châtillon, Regione e
Comunità montana. Nel 2005 fra luglio e settembre l'Amministrazione
regionale, su iniziativa della SAV, ha ritenuto opportuno approvare
una prima bozza di convenzione; la motivazione dell'Amministrazione
regionale era quella di aderire a questa convenzione, in quanto con
la riqualificazione in questione si intendeva rivalorizzare in
termini di maggiore snellezza e fluidità del traffico l'innesto
dell'uscita dell'autostrada con la strada regionale n. 10. Sempre
nel 2005 la SAV, promotrice dell'iniziativa, cercò di produrre
tutta la parte amministrativa e nel luglio 2005 ci fu la
valutazione positiva condizionata sulla compatibilità ambientale.
Nel settembre 2005 si approvò la convenzione fra i 4 soggetti,
convenzione importante anche per l'Amministrazione regionale, la
quale da una parte voleva esserci soprattutto per la migliore
viabilità adiacente all'innesto della strada regionale. Proprio
nella convenzione, all'articolo 1, si cita:
"le parti
sottoscrittrici della presente convenzione, compresa la Regione
Valle d'Aosta, per le sue competenze generali sul territorio in
quanto proprietaria della strada regionale n. 10"...
sempre nel
settembre 2005. L'auspicio inserito all'interno della convenzione
era quello della migliore soluzione e riqualificazione dell'innesto
autostradale sulla strada regionale n. 10. Nel marzo 2008 il Comune
di Châtillon approva il progetto definitivo con il parere della
Commissione edilizia e dà seguito all'iter amministrativo.
Vorremmo conoscere lo stato dell'arte per quanto riguarda la
procedura amministrativa, in particolare per quanto riguarda i
punti 2 e 3, e quali sono i costi che l'Amministrazione regionale
dovrà sostenere per portare a compimento tale progetto e la
tempistica, vista l'urgenza e le difficoltà di traffico che si
hanno nella Valtournenche.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président. Intanto
giustamente il collega si è ricorretto, non è la 11 come è scritto
sull'interpellanza, ma è la strada regionale 10, è un errore
formale, è chiaro.
Il concetto è semplice: è corretto il primo richiamo nella
vostra iniziativa, cioè che nel 2005 si era proceduto a finalizzare
un progetto preliminare complessivo in merito alla riqualificazione
funzionale del nodo autostradale di Châtillon; successivamente il
15 maggio 2007 si tenne una Conferenza di programma fra Regione,
Comune, Comunità montana e SAV, nel corso della quale è stata
accertata la volontà delle parti di pervenire ad un accordo di
programma per lo sviluppo delle successive fasi progettuali.
Partirei dal 2007 per avere chiarezza degli eventi.
Successivamente a tale data, in fase di elaborazione del progetto
definitivo sono state apportate alcune modifiche al progetto,
razionalizzando la soluzione della rotatoria sulla regionale n. 10,
con un'importante riduzione dell'impatto sul territorio, variando
la volumetria di alcuni aspetti architettonici degli edifici
previsti in corrispondenza dello svincolo autostradale stesso. A
seguito di tali modifiche la SAV s.p.a. trasmetteva agli uffici
competenti della Regione nell'autunno del 2007 la documentazione e
la richiesta di una nuova valutazione di impatto ambientale e, nel
corso del 2008, sono stati effettuati i sondaggi archeologici
preliminari richiesti dalla Sovrintendenza e ora i pareri della
Sovrintendenza sono acquisiti. Nel gennaio 2008 è stata avviata, su
istanza della SAV, la procedura di intesa Stato-Regione, di cui
all'ex articolo 30 della legge regionale n. 11/1998 per
l'ottenimento della conformità urbanistica del progetto. La
procedura di intesa è in fase di perfezionamento, il Comune ha già
espresso parere positivo a favore dell'intervento e la Direzione
urbanistica era in attesa di un ultimo parere di Telecom, parere
che è arrivato il 31 marzo. Il raggiungimento dell'intesa
Stato-Regione e la conseguente conformità urbanistica
dell'intervento consentiranno di perfezionare l'accordo di
programma tra Regione, SAV, Comune e Comunità montana, questo in
risposto al primo tema sull'iter procedurale.
Sul punto 2, in maniera molto esplicita, i costi a carico
dell'Amministrazione regionale dovranno essere stabiliti con
accordo di programma ancora in fase di definizione, perché i costi
precisi li sapremo con il progetto definitivo alla mano in modo da
essere chiari anche sui costi che l'Amministrazione dovrà
affrontare, ma con il progetto definitivo alla mano. Si può
tuttavia, se vogliamo parlare a spanna, evidenziare che il costo
dei lavori stimato a carico dell'Amministrazione regionale potrà
aggirarsi sul milione di euro, perché la rotonda avrà un costo di
un milione e qualcosa: questa è la stima, anche perché a questo
costo andranno aggiunti i costi di progettazione, l'acquisizione
dei terreni, quindi con la SAV bisognerà definire chi fa e chi
paga. Sulla riqualificazione funzionale del nodo autostradale di
Châtillon, che durante una ricerca era parso di capire con cifre
abbastanza importanti (33-35 milioni di euro), su questo progetto
complessivo di qualificazione... questo è un nodo autostradale di
SAV e la Regione non intende sborsare dei soldi. Questo discorso
deve affrontarlo SAV con cognizione di causa e su questo tema SAV
dovrà esprimersi anche rispetto alla situazione generale di
crisi.
Sul punto 3, si ritiene che nel corso dell'anno possano essere
acquisiti i pareri e le autorizzazioni ancora mancanti, quindi
definire l'accordo di programma che specificherà quanto ho detto
prima e anche i successivi tempi di intervento, perché nell'accordo
di programma si dovrebbe definire la tempistica dell'intervento,
non solo chi fa e cosa fa, chi paga. La realizzazione della
rotatoria è ritenuta prioritaria da questo Governo regionale, e si
opererà nei futuri mesi come previsto a chiudere la procedura di
progetto definitivo e ad approvarlo in Giunta regionale, per poi
procedere alla stipula dell'accordo di programma.
Président
- La parole au Vice-président Chatrian.
Chatrian (VdAV-R)
- Grazie, Presidente. Ringrazio
l'Assessore per le sue delucidazioni.
Le domande erano molto puntuali, non abbiamo chiesto
assolutamente la presentazione di iniziative o di competenze della
SAV, ahimè avevamo centrato le nostre domande proprio sulle
competenze regionali e lei ci ha dato qualche notizia in più per
quanto riguarda il percorso amministrativo nel 2007. Avevamo la
deliberazione del Consiglio comunale di Châtillon che chiudeva il
cerchio per quanto riguarda il progetto definitivo, quindi da lì,
dal marzo 2008 in poi, mi sarei aspettato le risposte, comunque
prendiamo atto delle sue informazioni in più che oggi ci ha
illustrato.
Sul primo punto ha parlato di accordo e di intesa, apprendiamo
quindi che i tempi non li sa neanche lei, prendiamo atto e
seguiremo in modo attento il
dossier
.
Per quanto riguarda il secondo punto, volevamo conoscere gli
intendimenti, ma soprattutto cosa intende fare l'Amministrazione
regionale; lei ha detto "chi fa e chi paga non si sa ancora bene" e
mi ha parlato di una cifra parametrica quanto meno di 1 milione di
euro. Ci saremmo aspettati una risposta più puntuale, perché
l'intenzione era quella di sapere quali sono le competenze
regionali e le intenzioni regionali, se non nel dettaglio, non
comunque una eventuale domanda, che al momento non si sa ancora chi
fa che cosa e chi paga che cosa, se non che un suggerimento di un
milione di euro. La domanda mi sembrava molto pertinente,
dettagliata ed esplicita, peccato che la risposta non sia stata
tale.
Per quanto riguarda il terzo punto, ci dice che è nella priorità
del Governo regionale: prendiamo atto di questo, ma anche su questa
domanda molto esplicita non abbiamo ricevuto risposte, perché i
tempi non sa assolutamente dirceli, quindi prendiamo atto dicendo
solo che il problema lo conosce, è un problema grande, di flussi,
di iniezione sulla strada regionale n. 10.
Ci saremmo aspettati delle risposte più puntuali, ma con una
certa determinazione nel voler risolvere un problema che nasce o
quanto meno è stato messo sul piatto della bilancio nel 2004 come
SAV, nel 2005 come convenzione e nel 2007 quando è partito l'iter
procedurale. Siamo ad aprile 2009 e lei ci dice ancora: "stiamo
aspettando, vedremo, c'è un percorso amministrativo?" Ahimè, la
domanda era proprio quella, peccato... un rammarico. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK