Consiglio Regionale della Valle d'Aosta - Oggetto del Consiglio n. 2358 del 21 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2358 del 21 dicembre 2006 - Resoconto
OGGETTO N. 2358/XII - Parere sulle proposte di legge
costituzionale n. 203, n. 980 e n. 1241 recanti "Disposizioni
concernenti la procedura per la modifica degli Statuti delle
Regioni a statuto speciale".
Il Consiglio
Considerato che l'articolo 50, terzo comma, dello Statuto
speciale per la Valle d'Aosta, dispone che i progetti di
modificazione dello Statuto di iniziativa governativa o
parlamentare, siano comunicati dal Governo della repubblica al
Consiglio regionale il quale esprime il suo parere entro due
mesi;
Rilevato che con nota in data 27 ottobre 2006, il Ministro
per gli Affari regionali ha trasmesso, ai fini dell'acquisizione
del parere di cui all'articolo 50, terzo comma, dello Statuto
speciale, le seguenti proposte di legge costituzionale:
- n. 203 presentata il 28 aprile 2006 dai deputati Zeller,
Brugger, Widmann, Bezzi e Nicco recante: "Disposizioni concernenti
la procedura per la modifica degli statuti delle regioni a statuto
speciale";
- n.
980 presentata il 5 giugno 2006 dai deputati
Bressa, Franceschini, Migliore, Donadi, Villetti, Sgobio, Bonelli,
Fabris e Sereni recante: "Disposizioni concernenti la procedura per
la modifica degli statuti delle regioni a statuto
speciale";
- n.
1241 presentata il 29 giugno 2006 dal deputato
Boato recante: "Disposizioni concernenti la procedura per la
modifica degli statuti delle regioni a statuto speciale";
Visto il parere della I Commissione consiliare
permanente;
Esprime
parere contrario sulle proposte di legge costituzionale n.
203, n. 980 e n. 1241 recanti "Disposizioni concernenti la
procedura per la modifica degli statuti delle regioni a statuto
speciale".
Président
- Je pense que nous pouvons continuer avec nos
travaux, comme nous avions convenu hier, les points n° 23 et n° 24
sont renvoyés... chiedo scusa, stiamo verificando alcune questioni
tecniche, punti n. 23 e n. 24, prego il Consigliere segretario di
dare lettura.
Colleghi, saranno oggetto di 2 punti separati, per quel che
riguarda il punto n. 23, cioè il parere sulle proposte di legge
costituzionale n. 203, n. 980 e n. 1241, recanti: "Disposizioni
concernenti la procedura per la modifica degli Statuti delle
Regioni a statuto speciale", l'articolo 50, 3° comma, del nostro
Statuto dispone che i progetti di modificazione dello Statuto di
iniziativa governativa o parlamentare siano comunicati dal Governo
della Repubblica al Consiglio regionale il quale esprime il suo
parere entro 2 mesi. Sono pervenuti il 3 novembre. Il Ministro per
gli affari regionali ha trasmesso, con nota in data 27 ottobre
2006, pervenute alla data che vi dicevo, ai fini dell'acquisizione
del predetto parere, 3 proposte di legge costituzionale recanti:
"Disposizioni concernenti la procedura per la modifica degli
Statuti delle Regioni a statuto speciale", presentate
rispettivamente: il 28 aprile 2006 dai Deputati Zeller, Brugger,
Widmann, Bezzi e Nicco; il 5 giugno 2006 dai Deputati Bressa,
Franceschini, Migliore, Donadi, Villetti, Sgobio, Bonelli, Fabris e
Sereni; il 29 giugno 2006 dal Deputato Boato. La I Commissione
consiliare, nella riunione del 29 novembre 2006, ha espresso a
maggioranza parere contrario sulle proposte di legge costituzionale
di cui trattasi, pertanto il Consiglio è chiamato ad esprimersi
sulle proposte di legge costituzionali in questione. Dichiaro
aperta la discussione generale. Non ho colleghi iscritti a parlare.
Dichiaro chiusa la discussione generale.
La parola alla Consigliera Squarzino Secondina, per
dichiarazione di voto.
Squarzino (Arc-VA)
- Voteremo a favore del parere sulle
proposte di legge costituzionale n. 203, n. 980 e n. 1241, perché
introducono nella Costituzione il principio dell'intesa e
individuano una proposta che consente di garantire l'autonomia
della Valle d'Aosta. Queste proposte di legge costituzionale sono
proposte che modificano tutti gli Statuti speciali delle Regioni a
statuto speciale, quindi è una proposta di legge costituzionale che
dà una risposta a tutte le Regioni speciali e dà una risposta
univoca che consentirebbe una rapida approvazione perché riprende
una norma della precedente riforma costituzionale che poi non è
stata approvata, forse non era perfetta, ma la riprende, la
ripropone e il fatto che si riproponga la stessa norma per tutti
gli Statuti facilita l'approvazione da parte del Parlamento.
Ricordo che questo articolo riguardante l'intesa, proprio perché ha
valore costituzionale, dovrà essere sottoposto alla lettura delle 2
Camere con un intervallo di 6 mesi una dall'altra, per cui non
approvarlo può avere delle conseguenze, cioè può allungare
ulteriormente i tempi per l'approvazione del principio dell'intesa
e noi sappiamo quanto il principio dell'intesa sia importante anche
ai fini di un eventuale Statuto che vogliamo modificare.
Presidente
- La parola al Presidente della Regione,
Caveri.
Caveri (UV)
- La questione alla nostra attenzione è molto
importante, abbiamo parlato per alcune ore della questione dei
buoni benzina che è sicuramente un tema importante, se dovessimo
fare una graduatoria per le questioni dell'autonomia speciale,
certo questo tema che affrontiamo oggi è decisivo per la questione
dell'autonomia valdostana e discende da una serie di problematiche
che vorrei brevemente ricostruire, perché temo che vi sia rispetto
a queste argomentazioni un certo oblio ed è bene riaffermare anche
in termini di principio alcuni capisaldi dell'autonomia speciale
della nostra Regione.
Si intende o non si intende che il nostro Statuto di autonomia
sia basato su un principio implicito di intesa e su un principio
implicito di patto fra la Regione, il popolo valdostano, la
Comunità valdostana e la Comunità nazionale, lo Stato italiano? La
risposta che penso si debba dare è positiva, cioè bisogna ritenere
che lo Statuto di autonomia speciale che i Valdostani ottennero
dalla Costituente, benché concesso e non frutto di un reale
rapporto di interazione e di scambio fra la Costituente e l'allora
Consiglio Valle... peraltro, in occasione della celebrazione della
"Dichiarazione di Chivasso", 2 giorni fa, è stato ricordato da uno
storico non certo accusato di far parte di area autonomista, che è
Paolo Momigliano Levi, di come esistesse un abisso fra il testo di
Statuto di autonomia scritto dalla Costituente e quello proposto
dall'allora Consiglio Valle, che era uno Statuto nettamente
federalistico, a differenza del regime regionalistico flebile che
ci fu concesso all'epoca della Costituente. Abbiamo avuto nel tempo
poche modifiche del nostro Statuto di autonomia. Ho potuto viverle
tutte: una nel 1989 che diede alla Valle d'Aosta, ultima Regione ad
autonomia speciale, la competenza in materia di legge elettorale,
mentre fino ad allora la legge elettorale era regolamentata con una
legge dello Stato, poi nel 1993 con 3 modifiche sostanziali del
nostro Statuto di autonomia, vale a dire la competenza esclusiva
sull'ordinamento degli enti locali, la tutela della Comunità
germanofona walser della Valle del Lys e, infine, la nascita della
Commissione paritetica stabile. Queste riforme dello Statuto sono
avvenute con iniziativa dei Parlamentari della Valle d'Aosta di
allora, quindi il sottoscritto, al Senato dal Senatore Dujany, in
una logica che si rifaceva a quanto espresso da proposte di leggi
costituzionali che nel tempo erano state presentate dallo stesso
Consiglio Valle. Possiamo quindi dire che il comitato... disposto
fra una volontà espressa da questa Assemblea con proprie proposte
di leggi costituzionali... e il fatto che le leggi fossero
presentate dai Parlamentari valdostani, considerava implicito che
vi fosse un'intesa del Consiglio regionale su tali modifiche.
Molto diversa è la temperie dell'inizio degli anni 2000, che ha
costretto a riflettere invece sul procedimento dell'intesa, cioè
l'impressione colta da questa Assemblea, come pure dai Parlamentari
valdostani dell'epoca, era che il principio dell'intesa, che
pensavamo essere implicito nel testo del nostro Statuto, non fosse
considerato come tale dai membri del Parlamento, che ritenevano -
come abbiamo visto chiaramente nella discussione sulla riforma
statutaria che aveva toccato la cosiddetta "forma di Governo" - che
l'espressione che dovevamo dare era l'espressione di un parere per
nulla cogente, ma solo un parere consultivo. In effetti, la grande
occasione persa fu la riforma del titolo V della Costituzione,
quando il principio dell'intesa, che doveva essere accolto
dall'aula di Montecitorio, venne respinto, lo ricordo sempre,
glielo ho ricordato di persona, per un intervento molto autorevole
di un esponente del gruppo dei "Verdi", Onorevole Boato, che pose
un problema di maggioranza e il mancato inserimento del principio
dell'intesa portò il sottoscritto e il Senatore della Valle d'Aosta
ad esprimersi negativamente sulla riforma del titolo V della
Costituzione, perché il principio dell'intesa è e resta
fondamentale anche per affrontare - ed è un tema che tratteremo nel
corso della giornata - le riforme costituzionali attraverso
l'utilizzo dello strumento della Convenzione. Ora, è vero che nel
tempo il procedimento di modifica, pur non ottenendo l'intesa, ha
trovato questa soluzione "spuria" di questo parere, che è la cosa
che stiamo facendo oggi. Effettivamente il parere è debole, era
meglio nella riforma della "devolution", cioè nella riforma del
116... la formula che era stata individuata dalla discussione...,
di questo va dato atto al Centro-Destra, ma va anche dato atto ai
Parlamentari, in particolare l'Onorevole Collé, che facevano parte
della Commissione Affari costituzionali della Camera, che
riuscirono in aula ad inserire tale principio dell'intesa. Il
principio dell'intesa, così come scritto nelle proposte al nostro
esame odierno... diciamo in termini certamente peggiorativi per
quel che riguarda la "proposta Biancofiore, La Loggia, Santelli,
Carfagna", numerata 1606, cioè quella di "Forza Italia", perché
prevede una formula di referendum successivo che sarebbe ridicola
perché, oltre al diniego, ci sarebbe un obbligo di referendum
consultivo che sarebbe peggiorativo, quindi questa è la peggiore, è
ridicola, nel senso che è ulteriormente peggiorativa del testo
approvato dalla Camera, "ridicola" in senso bonario, perché tu non
puoi chiedere al Consiglio regionale di esprimersi, esso si esprime
in un certo modo... "poi fai obbligatoriamente un referendum"...
questo, secondo me, è tecnicamente sbagliato. Sicuramente migliore
è quanto previsto, in maniera del tutto uguale, dalle proposte n.
203, n. 980 e n. 1241, ma io credo che il testo migliore sia quello
già approvato dal Consiglio Valle, che immagino non ci verrà
mandato per un parere perché è già di iniziativa nostra, per cui il
fatto che non faccia parte di tale "bouquet" di proposte dipende
dal fatto che sarebbe ridicolo - in questo caso non offendo nessuno
- che si chiedesse al Consiglio di esprimersi su una proposta di
legge propria. È l'atto della Camera n. 1601, "Modifica
dell'articolo 50 dello Statuto speciale per la Valle d'Aosta", che
inverte i termini, ossia non è un diniego, ma è un assenso e
soprattutto si prevede nel nuovo testo dell'articolo 50, come
suggerito da una proposta di iniziativa della Giunta regionale che
è stata fatta propria dal Consiglio regionale, il principio
pattizio. Questo, dal punto di vista politico, è e supera
largamente tutte le altre proposte e porta a una scelta di diniego
delle altre proposte, perché il diniego delle altre proposte
significa l'accettazione della nostra proposta di legge, vale a
dire quella di iniziativa del Consiglio regionale della Valle
d'Aosta, che, dal punto di vista delle proposte, è sicuramente la
più moderna ed è quella che radica in maniera più convincente il
principio dell'intesa assieme al principio, altrettanto importante,
del legame pattizio, su cui si fonda la nostra autonomia
speciale.
Presidente
- La parola al Consigliere Tibaldi.
Tibaldi (CdL)
- Penso che questo Consiglio si renda conto
dell'occasione che è stata perduta il 25 e 26 giugno scorsi, quando
la riforma costituzionale impropriamente chiamata sulla
"devolution" è stata respinta dal popolo italiano e dalla Comunità
valdostana. In quella proposta di riforma era contenuta una norma,
come ben sapete, che prevedeva il riconoscimento del carattere
pattizio in senso pieno nei rapporti fra Stato e Regione Valle
d'Aosta per quanto concerne le modifiche allo Statuto speciale,
un'occasione che non sappiamo quando si riproporrà. Non siamo così
convinti che l'attuale Governo di Centro-Sinistra abbia questa
grande determinazione nel riproporre una norma analoga... ci sembra
anzi che la tendenza a ricentralizzare determinati poteri e a
disconoscere alle autonomie, in particolare a quelle speciali, le
garanzie che da tempo queste giustamente chiedono... sia piuttosto
lontana.... crediamo che l'intesa sia un processo che debba essere
coltivato e, per quanto possibile, conseguito.
Delle proposte che oggi esaminiamo la n. 1606 ci sembra,
rispetto a quello che ha detto il Presidente, assai ragionevole,
perché comunque ripropone l'accordo pattizio necessario fra Regione
e Stato e restituisce al popolo un potere di intervento sulla
materia, che è la riforma costituzionale, ossia non una materia
secondaria come può esserlo la lotta al fumo o qualsiasi altra
materia di uso comune, per cui sulla riforma costituzionale
chiamare il popolo ad esprimersi pensiamo sia un atto di attenzione
e di riconoscimento a coloro che democraticamente riconoscono agli
eletti la rappresentanza nelle sedi istituzionali. A differenza di
quanto dice il Presidente Caveri, quindi non è ridicolo concedere
al popolo questo potere, ma anzi vuol dire coinvolgerlo in un
processo di riforma che è decisamente importante. Il nostro gruppo
esprimerà un parere favorevole sulla proposta di legge
costituzionale n. 1606 e si asterrà sulle altre.
Presidente
- Pongo in votazione l'atto, ricordo che con
voto favorevole il Consiglio esprimerà parere favorevole sull'atto
in questione, mentre con voto negativo il Consiglio esprimerà
parere contrario:
Consiglieri presenti: 27
Votanti: 25
Favorevoli: 6
Contrari: 19
Astenuti: 2 (Lattanzi, Tibaldi)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK