Consiglio Regionale della Valle d'Aosta - Oggetto del Consiglio n. 4187 del 15 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4187 del 15 febbraio 1993 - Resoconto
OGGETTO N. 4187/IX Nuove disposizioni per la sospensione
della fornitura di corredini presso il reparto maternità del
Presidio ospedaliero Beauregard.
(Interpellanza)
Interpellanza A conoscenza che dal 1° gennaio 1993 è stata
emanata la disposizione che le mamme che vengono ricoverate
nell'Unità Operativa. di Pediatria e Patologia neonatale nel
Presidio Ospedaliero Beauregard di Aosta, debbano provvedere
direttamente al corredino per vestire i neonati;
i sottoscritti consiglieri regionali
interpellano
l'Assessore competente per conoscere:
- quali sono le motivazioni per le quali è stato preso il
provvedimento e da chi è stato preso;
- quali sono gli intendimenti della Giunta regionale onde
ripristinare le modalità esistenti fino al 31 dicembre 1992.
F.to: Beneforti - Chiofalo.
Presidente Ha chiesto la parola il Consigliere Beneforti.
Beneforti (DC)
I grossi tagli alla spesa sanitaria
ci inducono a presentare mozioni ed interpellanze. Prima si è
parlato dei bambini handicappati della Bassa Valle a cui era stato
tolto il taxi che fungeva da mezzo di trasporto, perché c'era da
risparmiare nella spesa sanitaria, mentre ora parliamo dei
corredini all'Istituto materno, che dal 1° gennaio, le mamme
ricoverate dovranno portarseli da casa, mentre, da quanto è nata la
Maternità ad Aosta, cioè prima ancora che ci fosse l'Ospedale
regionale, venivano corrisposti dalla Regione e poi, fino ad oggi,
dall'USL.
Il 18 gennaio, non appena sono venuto a conoscenza di questo
fatto, ho scritto una lettera all'Assessore alla sanità ed all'USL
perché non volevo presentare né interpellanze né interrogazioni. In
quella lettera dicevo: "Con la presente mi permetto di chiedere
copia della deliberazione con la quale è stato previsto che dal 1°
gennaio 1993 le mamme che vengono ricoverate al Reparto Maternità
debbano provvedere al corredino del neonato".
Poiché la lettera è rimasta senza risposta, il 2 febbraio, così
come prescrive il regolamento, ho presentato questa
interpellanza.
Non appena presentata l'interpellanza, mi sono arrivate tanto la
risposta dell'USL quanto quella dell'Assessore.
Tuttavia, prima di commentare le risposte che mi sono pervenute,
aspetto la risposta orale dell'Assessore all'interpellanza, con
l'augurio che non sia dello stesso tenore delle lettere.
Presidente
Ha chiesto la parola l'Assessore alla sanità ed
assistenza sociale, Cout.
Cout (PCI-PDS)
Al Consigliere Beneforti abbiamo
risposto con una lettera non appena ci è pervenuta la lettera
dell'USL, spedita il 26 gennaio e pervenutaci il 1° febbraio. Se ci
fosse arrivata prima, certamente anche il Consigliere Beneforti
avrebbe ricevuto una risposta più sollecita. Comunque l'ha ricevuta
il 2 o al massimo qualche giorno dopo.
Noi avevamo chiesto all'USL notizie circa il contenuto della
lettera del Consigliere Beneforti e ci è stato così risposto: "Con
riferimento alla lettera del Consigliere Beneforti, le preciso che
non esiste alcuna deliberazione dell'USL dai contenuti prospettati.
Ciò premesso, la informo, ad ulteriore chiarimento, che il Comitato
di gestione dell'USL ha deciso da tempo, per ragioni di risparmio,
di non fornire alle partorienti i corredini per neonati. Risulta
che, a seguito di tale decisione, l'Assessorato alla sanità ha
acquistato direttamente ed a più riprese un certo numero di
corredini che sono stati utilizzati fino ad oggi. L'affievolirsi
delle scorte nel corso degli anni, per naturale usura del
materiale, ha suggerito agli operatori del settore, fin dagli
ultimi mesi del 1992, l'opportunità di invitare le partorienti a
provvedere in proprio al corredino per nascituri".
Nel corso di un colloquio ci stato anche riferito che a volte i
corredini non erano di molto gradimento, a volte appartenevano a
stock di colori o tagli piuttosto discutibili ed ultimamente ve ne
erano di lisi, per cui non era opportuno insistere presso le
partorienti affinché li utilizzassero, tanto più che, come mi è
stato riferito, di solito le partorienti arrivano all'ospedale già
provviste del corredino.
In proposito vorrei fare una riflessione.
In questo periodo stiamo discutendo sull'assetto dell'azienda
ospedale, per decidere se si tratterà di una sola azienda o di due,
una per l'ospedale e l'altra per l'USL. Da tempo stiamo dicendo, e
lo ha riconosciuto lo stesso Consigliere Beneforti, che la Regione
ha compiti di programmazione e di indirizzo, mentre l'USL ha
compiti di gestione.
Ebbene, io penso che proprio in questo periodo, in cui si tende
a definire cosa deve essere l'USL o l'azienda ospedale, si debba
anche riflettere sui compiti che competono a ciascuno. Poiché su
tale questione noi avevamo già da tempo una nostra idea, abbiamo
agito di conseguenza, proprio perché è nostra convinzione che non
deve essere l'Assessorato o comunque l'Assessore a comprare i
lettini, i cuscini o altre cosucce di questo genere. A loro, cioè
all'Assessore o alla Giunta, spetta il compito di coordinare gli
acquisti, tant'è vero che una delle prime cose che abbiamo fatto è
stata proprio l'istituzione di una commissione, composta da alcuni
tecnici del settore che, in base alle varie priorità, hanno
individuato le scelte da fare. Mi sembra che questa scelta sia
stata abbastanza opportuna.
Chi deve comprare il corredino ai neonati: l'USL o l'Assessore?
Consigliere Beneforti, in merito dobbiamo fare un discorso molto
serio.
Quando l'USL non ha più comprato i corredini, l'Assessore a più
riprese, con una delibera dopo l'altra di un paio di milioni per
volta, ha continuato a comprare i corredini, come se si dovesse
sostituire all'USL. Mi sembra che questo modo di procedere...
(...Interruzione del Consigliere Beneforti...)
E poi rispondo anche sui taxi, perché non mi credo assolutamente
di dovermi vergognare, anche perché non abbiamo tolto i taxi, ma
abbiamo semplicemente razionalizzato il servizio - questo l'abbiamo
anche spiegato - ed abbiamo anche raccomandato che non si arrivasse
in ritardo.
Tuttavia, noi non dobbiamo affatto assumerci sempre le
responsabilità di ogni cosa, così come non voglio assolutamente
assumermi la responsabilità di acquistare i corredini che l'USL non
acquista.
Consigliere Beneforti, io non voglio assumermi questa
responsabilità soprattutto in questo periodo elettorale, cioè
mentre ci stiamo avvicinando alle elezioni, perché sono convinto
che quando si fa una scelta si deve andare fino in fondo.
Se i corredini non sono più acquistati dall'USL, sarà compito
dell'Assessore verificare, dopo la risposta che abbiamo avuto, le
effettive necessità e, in caso di bisogno, decidere eventualmente
di comprare anche i corredini, ma non è detto che occorra comprarli
per tutte le partorienti, visto che spesso non risultano molto
graditi.
Consigliere Beneforti, non dobbiamo ridere su queste cose, che,
secondo me, assumono solo la funzione di questioni di principio,
per le quali noi dobbiamo rispondere fino in fondo delle scelte che
noi facciamo.
Comunque, io continuo a ripetere che in questo periodo, proprio
perché ci avviciniamo alle elezioni, non comprerò le tutine per i
neonati dell'ospedale, anche se mi farò premura di eseguire una
verifica con l'amministrazione dell'USL, perché ciò rientra nei
suoi compiti, in modo che in caso di necessità le comperino, ma non
voglio né sostituirmi all'USL, né comprarle direttamente, per poter
poi dire: "Come sono bravo: ho comprato le tutine ai neonati della
Maternità!".
Presidente
Ha chiesto la parola il Consigliere
Beneforti.
Beneforti (DC)
Io la metto un po' anche sul ridere,
perché i medici dicono che sono iperteso e allora devo stare calmo
almeno per arrivare fino alle prossime elezioni.
(...Interruzione dell'Assessore Cout...)
No, no, Assessore, non ci arrivo con le tutine, perché quando le
ho acquistate - ho qui con me la delibera - le elezioni erano molto
lontane.
(...Interruzione dell'Assessore Cout...)
E dico anche che non avrei tolto neppure i taxi per il trasporto
degli handicappati. Semmai, avrei detto all'Ufficio trasporti della
Regione di provvedere direttamente al servizio dal 1° gennaio,
perché non si tolgono i taxi lasciando per più di un mese i bambini
senza le cure, come traspare dalle dichiarazioni rilasciate dallo
stesso Assessore a "La Stampa" - noi le abbiamo lette poco fa - in
cui egli dice: "Ah io non lo sapevo, l'ho appreso dai giornali".
Proprio questo ha detto l'Assessore, e poi non si deve ridere...
Credo invece che si dovrebbe ridere, proprio per non piangere.
Aspettavo la risposta dell'Assessore, perché credevo che
modificasse un tantino il tiro rispetto alla lettera di risposta
che mi è arrivata ed in cui mi si allega anche la lettera che a lui
è pervenuta dall'Amministratore straordinario; la stessa cosa fa
l'USL tramite il prof. Laugeri. Così tutti e due erano a posto,
perché mi rispondevano entrambi con la stessa lettera.
Esaminiamo la lettera indirizzata da Bongiorno all'Assessore
Cout, in cui si dice: "Egregio Assessore, con riferimento alla
richiesta del Consigliere Beneforti, che allego in copia, le
preciso che non esiste alcuna deliberazione dell'USL dai contenuti
prospettati...
(...Interruzione dell'Assessore Cout...)
Ciò premesso, la informo, ad ulteriore chiarimento, che il
Comitato di gestione dell'USL ha deciso da tempo, per ragioni di
risparmio, di non fornire alle partorienti i corredini per neonati.
Risulta che a seguito di tale decisione, l'Assessorato alla sanità
ha acquistato direttamente ed a più riprese un certo numero di
corredini, che sono stati utilizzati fino ad oggi". Fermiamoci
qui.
Quando venne fuori il problema dei corredini e l'USL mi comunicò
questa intenzione - mi pare che allora ci fosse ancora il Comitato
di gestione - ci incontrammo e ne parlammo, anche perché una
consuetudine ormai consolidata non poteva essere eliminata dalla
sera alla mattina, perché la Regione si era sempre fatta carico
della spesa per il corredino da quando la Maternità era situata in
Via St. Martin de Corléans e fino alla metà del 1991.
Dopo aver accertato che il Comitato di gestione non era nelle
condizioni di poter far fronte immediatamente all'acquisto, venne
convenuto che l'acquisto venisse fatto dall'Assessorato. Il
problema sarebbe stato riesaminato con l'USL dopo l'usura dei
corredini acquistati dall'Assessorato, così l'USL avrebbe potuto
continuare tali acquisti.
In quella occasione, cioè nel maggio 1991, fu approvata una
deliberazione della Giunta regionale e l'Assessorato provvide a
spendere 1.500.000 per i corredini presso "La dolce attesa" di
Sarre.
(...Interruzione dell'Assessore Cout...)
Lasci parlare, Assessore Cout, e poi se vorrà mi dirà la sua. Io
parlo.
Quindi, dal 1991 - non credo che ci furono altri acquisti - si
spese quel 1.500.000 di lire. Questo era tutto il risparmio che
doveva fare l'USL.
A giugno del 1992 io dovetti lasciare l'Assessorato per le
ragioni che tutti conoscono e quindi chi mi sostituì avrebbe dovuto
riprendere il dialogo con l'USL, per vedere che cosa si sarebbe
dovuto fare in prospettiva per quelle tutine. Queste erano le
intese che a quel tempo avevamo preso.
Si tratta, quindi, di una spesa di 1.500.000. Non ricordo se in
seguito se ne sia fatta un'altra più o meno analoga, ma quand'anche
fosse si arriverebbe ad un totale di 3.000.000 di lire in un anno e
mezzo. Questo è tutto il risparmio che si voleva fare.
Non mi si venga poi a dire: "Le abbiamo tolte perché le mamme
erano scontente...". Fin quando sono stato lì io non ho mai
ricevuto nessun reclamo da parte delle mamme per i corredini.
Pertanto, si poteva benissimo continuare a darli, anche perché per
mamme (ragazze madri) non è sempre facile procurarsi il
corredino.
Qualche mamma può anche avere corredini d'oro, ma qualcuna non
ce l'ha neanche di cenci o di stracci. Questa è la realtà e non si
trattava di alcun risparmio!
La lettera poi continua: "L'affievolirsi delle scorte nel corso
degli anni, per naturale usura del materiale, ha suggerito agli
operatori del settore, fin dagli ultimi mesi del 1992,
l'opportunità di invitare le partorienti a provvedere in proprio ai
corredini per i nascituri".
Allora io sono andato a vedere se poteva essere vero che gli
operatori del reparto, non volendo più sostenere la contabilità e
mandare a lavare e a stirare i corredini, ad un certo punto hanno
ritenuto opportuno disfarsene, dicendo alle mamme di portarseli da
casa. Guarda caso, è proprio questo che il nuovo amministratore,
ing. Giorgio Buongiorno, ha scritto all'Assessore: "Gli operatori
hanno deciso...". Se il buon giorno lo si vede dal mattino...,
perché non so come questo nuovo amministratore straordinario possa
fare a scrivere una lettera di questo genere. Chi sono gli
operatori? Sono gli inservienti, l'infermiera professionale, la
generica, il medico...? Chi è che decide i tagli alla spesa
sanitaria, sono gli operatori o è l'Amministrazione regionale che
paga?
Qui si torna allo stesso discorso dei mezzi di trasporto per gli
handicappati! Ma chi governa questa USL? Il personale? Chi ha dato
il mandato agli operatori di dire alle mamme che dal 1° gennaio
dovevano portarsi da casa i corredini?
Vi è poi la lettera di accompagnamento dell'Assessore, in cui si
dice: "Con riferimento alla nota..., la Giunta regionale non ha
adottato alcuna deliberazione in base alla quale le mamme
ricoverate presso il reparto Maternità del presidio ospedaliero del
Beauregard debbono provvedere al corredino del neonato". Infatti
non esiste alcuna delibera...
(...Interruzione dell'Assessore Cout...)
Caro Assessore, è inutile che scuota la testa per dire: "Io non
l'ho fatto", perché io voglio capire che provvedimenti prende nei
confronti degli operatori che hanno deciso di fare quanto non era
di loro competenza. Questo è il punto!
Si lascia forse che gli operatori facciano quello che vogliono?
Per l'amor di Dio, so che in quel reparto può succedere di tutto,
non per niente i posti letto sono occupati solo al cinquanta per
cento. Comunque questo argomento lo affronteremo in un'altra
occasione, ma io voglio capire quali provvedimenti
l'Amministrazione regionale intende prendere contro degli operatori
che decidono dalla sera alla mattina di non dare più i corredini.
Che questi possono decidere di tutto?
Nella lettera poi si aggiunge: "Qualora si ritenesse opportuno
dotare il reparto in questione dei corredini per i neonati, tale
iniziativa rientrerebbe senza dubbio tra i compiti istituzionali
dell'USL, in quando non di competenza dell'Amministrazione
regionale". Ma è chiaro che deve essere l'Amministrazione regionale
a dire all'USL di fornire i corredini alle mamme ricoverate per
maternità.
Signori miei, qui si vuol fare del risparmio sulle spese
sanitarie per gli handicappati, per le mamme che vengono a
partorire, quando per le mamme che partoriscono non è previsto
neanche il pagamento del ticket, mentre qui in Valle d'Aosta, solo
perché alcuni operatori non hanno voglia di fare il loro dovere -
guarda caso, le tutine devono essere mandate a lavare, devono
tornare, devono essere ripiegate, riconsegnate...- questo lavoro dà
fastidio. Poi mi si scrivono queste lettere, una
dell'Amministratore straordinario e una dell'Assessore, in questi
termini.
Presidente
Sono già due minuti in più.
Beneforti (DC)
Ho finito. Chiedo quali provvedimenti
saranno presi nei confronti di questi operatori e poi chiedo il
ripristino del servizio effettuato fino ad oggi, perché le economie
nel campo della politica sanitaria non passano certamente
attraverso gli handicappati o le mamme partorienti, ma altrove.
Assessore, approfondisca e si renda conto più da vicino delle
cose che accadono all'USL e si accorgerà che la strada da
percorrere è diversa. Ve l'ho detto tante volte in questa sede, ma
non mi avete ascoltato e siete andati avanti per conto vostro. Io
avevo individuato tante cose prima, e le ho dette, ma voi avete
fatto finta di non sentire, perché ve le diceva uno che veniva
priva di voi, ma vi accorgerete che, se non prendete in mano la
situazione, tante cose peggioreranno sempre di più e la gente sarà
sempre più critica nei confronti dei servizi sanitari della nostra
Regione.
Cerchiamo di rimediare almeno a questo aspetto, perché non
possono essere dei dipendenti dell'unità operativa a decidere
quello che invece deve essere deciso dall'Assessore e dall'USL.
Si dà atto che, dalle ore 18,53, presiede il Presidente
Bich.
Presidente
L'Assessore alla sanità ed assistenza
sociale, Cout, ha chiesto la parola per fatto personale.
Cout (PCI-PDS)
Sì, ho chiesto la parola per fatto
personale, perché dalle parole del Consigliere Beneforti mi sembra
di capire che io dovrei continuare a vergognarmi per delle
questioni di cui non mi sento affatto di dovermi vergognare.
Vorrei pregare il Consigliere Beneforti...
Presidente
No, no, un momento. Chiedo scusa,
Assessore, ma vorrei solo chiarire che il fatto personale consiste
nel circoscrivere l'aspetto che ha colpito e che viene enucleato
dalla discussione. Non vorrei che fosse riprodotta la discussione
politica di prima, quindi bisognerebbe dire qual è il fatto
personale.
Beneforti
(...fuori microfono:
incomprensibile...)
Presidente
Ha chiesto la parola l'Assessore alla sanità ed
assistenza sociale, Cout.
Cout (PCI-PDS)
Allora, se non ha parlato di
vergogna, io mi siedo e sto tranquillo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK