Consiglio Regionale della Valle d'Aosta - Oggetto del Consiglio n. 23 del 11 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 23 del 11 luglio 2018 - Resoconto
OGGETTO N. 23/XV - Interpellanza: "Modalità organizzative
dell'insegnamento bi-plurilingue per l'anno scolastico
2018/19".
Fosson (Presidente) -
Punto 9 all'ordine del giorno, per
l'illustrazione la parola alla consigliera Minelli.
Minelli (IC) -
L'oggetto dell'interpellanza che ho
presentata oggi insieme alla collega Pulz ha per tema un argomento
che ci è molto caro: l'insegnamento bi-plurilingue in questa
regione, che meriterà, io credo, in quest'aula nel corso dei
prossimi mesi momenti di attenzione particolare.
Come tutti sapete, nell'agosto del 2016 la Regione Valle d'Aosta
ha approvato la legge n. 18 che aveva l'obiettivo di armonizzare i
principi della legge nazionale (la legge della "Buona scuola") con
le specificità della Valle d'Aosta e dell'ordinamento scolastico
regionale. Tra le tante disposizioni contenute in questa legge ci
sono quelle meglio conosciute come nuovi adattamenti o
adaptations
che hanno dato avvio alla sperimentazione durata
due anni e conclusa dalle scuole nei giorni scorsi, che ha
coinvolto tutto il sistema scolastico valdostano e che ha creato le
situazioni problematiche di cui tutti abbiamo avuto notizia
attraverso gli interventi delle scuole, attraverso ciò che è stato
riportato anche sugli organi di stampa. Difficoltà riscontrate
soprattutto nella scuola primaria - e, in particolare, laddove
esistono le pluriclassi - e, per quello che riguarda la scuola
secondaria di primo e di secondo grado, attraverso l'uso della
metodologia CLIL, una metodologia che prima che da noi è stata
sperimentata in altre realtà e che ha ottenuto valutazioni
negative. Mi riferisco soprattutto agli studi portati avanti nella
provincia di Trento, che hanno fatto scegliere in quel contesto di
soprassedere proprio riguardo a questo metodo. Ancor prima
dell'avvio della sperimentazione e poi nel corso di questi due
anni, dal 2016 al 2018, i docenti valdostani sono stati più volte
sollecitati a fornire le loro valutazioni in merito all'efficacia
della sperimentazione; sono state proprio richieste delle
indicazioni precise, i gruppi di docenti si sono riuniti più volte
e hanno comunicato all'Amministrazione quelle che erano a parere
loro le varie criticità. Di tutto questo, a nostro avviso, si è
tenuto scarsamente conto. Nelle settimane scorse varie scuole hanno
formulato le osservazioni finali relative alla sperimentazione che
non erano state formalmente richieste dalla Soprintendenza, come
secondo noi sarebbe invece stato auspicabile in una progettazione
di percorsi sperimentali che deve essere condotta sempre attraverso
criteri scientifici e che deve essere pienamente monitorata.
Noi siamo convinti che nel corso di questa sperimentazione sia
mancata la scientificità dei criteri con cui bisognava seguire
tutto il processo e sottolineiamo anche che questa mancanza di
scientificità e di monitoraggio è un male cronico della scuola
valdostana. È praticamente dalla chiusura dell'IRRE, dell'ex
IRRSAE, che non c'è, secondo noi, un atteggiamento davvero di
attenzione che definisco scientifica a tutto ciò che avviene nella
scuola valdostana. Nel gennaio di quest'anno l'Assessore
all'istruzione e cultura ha riformulato gli aspetti organizzativi e
metodologici delle cosiddette adaptations, demandando però le
decisioni in merito alle varie istituzioni, vanificando, a nostro
avviso, il senso della sperimentazione stessa e, come tutti
sappiamo, facendo anche una clamorosa marcia indietro che ammette
implicitamente il fallimento delle adaptations stesse. Attualmente,
a scuole chiuse, nulla è stato comunicato alle varie istituzioni
riguardo a ciò che sarà previsto per il prossimo anno scolastico.
Sono stata personalmente a scuola fino al 25 giugno, il giorno
prima dell'insediamento del Consiglio e nessuna disposizione
ufficiale era arrivata riguardo a ciò che accadrà nel prossimo anno
scolastico. Questo è un problema che investe sicuramente i
dirigenti scolastici, i docenti, ma anche le famiglie che, a nostro
avviso, hanno bisogno di essere informate di quella che sarà la
scuola dei loro figli a partire da settembre.
Ho detto in apertura che il tema di quello che dovrà essere il
futuro della scuola valdostana, anche per quanto riguarda
l'applicazione del bi e del plurilinguismo, dovrà essere oggetto
sicuramente di discussioni e di approfondimenti, nella fattispecie
in questo momento noi chiediamo quali siano quindi le modalità con
cui si intende operare riguardo all'organizzazione per
l'insegnamento bi-plurilingue nell'anno 2018/19 e se sia intenzione
dell'Amministrazione istituire un tavolo di lavoro che garantisca,
in rappresentanza delle istituzioni, i docenti che, avendo
sperimentato effettivamente in questi due anni gli adattamenti, più
di altri sono in grado di fornire indicazioni per la stesura di un
progetto valido ed efficace che valorizzi sicuramente la
particolarità bilingue della regione e l'apertura al plurilinguismo
come ci chiede l'Unione europea. Sono già stati istituiti tavoli in
passato a cui hanno partecipato degli esperti, sono quasi sempre
stati degli esperti linguisti; noi riteniamo che sia stato carente
l'aspetto della didattica. Sottolineo solo e non mi dilungo oltre,
perché sono consapevole del fatto che su questo argomento potremmo
davvero stare a parlare molto, però, avendo sperimentato in prima
persona le adaptations in questi due anni e avendoci lavorato in
maniera molto seria, mi sono resa conto che esiste un problema
molto grande per quello che riguarda l'inclusività. Siamo in
un'epoca in cui bisogna pensare che, a differenza del passato, la
scuola deve garantire il diritto allo studio, il pieno diritto allo
studio di tutti i suoi alunni, i suoi studenti. Così come era stato
concepito il modello, così come abbiamo dovuto applicarlo con
l'insegnamento in lingua francese o in lingua inglese di molte
discipline non linguistiche, il principio dell'inclusività è venuto
sicuramente meno. Così come nella mia scuola - ma non parlo certo
solo per me, perché in questi mesi ci siamo confrontati con
moltissimi docenti - è venuto meno anche il livello di
apprendimento e di conoscenza della lingua, quindi a nostro avviso
tutto il sistema che riguarda questa parte dell'insegnamento dovrà
essere rivisto e confidiamo davvero che ci vengano date risposte in
merito a quello che accadrà nell'immediato, ma poi che tutto il
Consiglio, non solo l'Assessorato, sia impegnato nella definizione
del futuro della scuola.
Presidente -
La parola all'assessore Sammaritani.
Sammaritani (LEGA VDA) -
Ringrazio naturalmente le
colleghe Minelli e Pulz di Impegno Civico per aver sollecitato
l'attenzione di quest'aula su un tema che ha animato il dibattito
sia all'interno che, anche molto, all'esterno del Consiglio
regionale negli scorsi mesi e sul quale ora è mio compito fornire
delle risposte al mondo scolastico valdostano.
Voglio rammentare in primo luogo che le
adaptations
hanno
esaurito la loro fase di sperimentazione con l'anno scolastico
appena terminato e si rende pertanto necessario dare indicazioni
alle istituzioni scolastiche per la programmazione delle attività
didattiche bi-plurilingue del prossimo anno scolastico.
In risposta alla prima delle due domande poste dalle
interpellanti ritengo di poter condividere i primi suggerimenti che
mi provengono dalla commissione di lavoro nominata dalla Giunta
regionale alla fine del mese di marzo dello scorso anno e che di
seguito vado a illustrare, seppur in modo sommario e riassuntivo.
Diciamo che è una sorta di sinossi di questo grosso lavoro che è
stato fatto, in effetti. Questa commissione era stata incaricata di
formulare delle proposte di rimodulazione degli adattamenti, anche
sulla base delle indicazioni fornite dal comitato tecnico nominato
dalla Giunta regionale il 5 dicembre 2017 nel rapporto conclusivo
illustrato al consiglio scolastico regionale il 6 marzo 2018 e
sulla base delle osservazioni emerse dai documenti elaborati dai
collegi docenti delle istituzioni scolastiche della Regione nel
periodo dicembre 2017 - marzo 2018. Come rilevato dal comitato
tecnico nel suo rapporto, l'anno scolastico 2018/19 sarà
inevitabilmente un anno di transizione e dovrà essere
caratterizzato da tre processi chiave che sono stati delineati,
enucleati sotto queste definizioni: un primo principio è quello
della condivisione, il secondo è quello della gradualità e il terzo
è quello della fattibilità, in un'ottica di continuità con le
esperienze pregresse e di garanzia di diritto allo studio, secondo
principi di equità e di pari opportunità che l'interpellante prima
rammentava.
Per quanto concerne la condivisione del progetto di politica
linguistica che gli adattamenti sottendono, l'Amministrazione
regionale nel medio periodo si farà carico innanzitutto di un piano
d'informazione che permetta di sgomberare il campo da equivoci,
malintesi, interpretazioni errate di quanto proposto dagli
adattamenti in modo da costruire collettivamente un lessico e una
terminologia comuni.
In secondo luogo l'Amministrazione predisporrà un piano di
formazione specifico negoziato con gli interessati che permetta di
rispondere ai bisogni da loro giudicati urgenti, ma anche di
prevedere quelli che potranno insorgere nel medio e nel lungo
termine.
Terzo punto sono le misure di accompagnamento fornite
dall'Amministrazione regionale volte a garantire la continuità e la
messa in coerenza del curricolo nei vari gradi di scuola,
iniziative e modalità di raccolta e condivisione di esperienze
positive, di buone prassi e di materiali didattici, attività di
ricerca e azioni per sperimentare e adattare o individuare sul
campo metodologie più idonee. In quest'ottica le istituzioni
scolastiche procederanno alla programmazione dell'offerta formativa
di potenziamento del bi-plurilinguismo, singolarmente o costituendo
anche reti di scuole. La suddetta programmazione si fonderà quindi
sull'autonomia didattica e organizzativa garantita dalla legge
regionale n. 19/2000 e sarà caratterizzata da gradualità
nell'applicazione del modello bi-plurilingue. Sul piano didattico
tale gradualità potrà essere declinata attraverso una
generalizzazione della didattica per competenza e di una didattica
laboratoriale che crei ambienti favorevoli per un apprendimento
attivo e collaborativo da parte degli alunni e per lo sviluppo di
una didattica inclusiva, una progressione nell'implementazione del
modello dei percorsi didattici, da singoli elementi di unità di
apprendimento a unità di apprendimento curricolari, una
generalizzazione dell'approccio interdisciplinare. Infine, la
pianificazione dell'offerta formativa sarà caratterizzata dalla
fattibilità che si tradurrà in un utilizzo ottimale delle risorse
presenti nell'istituzione scolastica, una scelta ragionata e
motivata delle metodologie didattiche, una progettazione per aree e
assi culturali e per discipline e insegnamenti complementari,
un'analisi delle competenze linguistiche degli studenti per quanto
riguarda l'italiano, il francese e le lingue straniere attraverso
specifici strumenti di osservazione e valutazione
(
référentiels
, rubriche per le competenze, griglie di
osservazione, risultati nelle prove linguistiche sia regionali che
nazionali). Per il prossimo anno scolastico i dirigenti scolastici
avranno cura di coordinare le diverse attività svolte
nell'istituzione scolastica inerenti alla sperimentazione di
percorsi di educazione bi-plurilingue, tenendo conto
dell'evoluzione del contesto normativo e organizzativo della scuola
valdostana e, nello specifico, per quanto riguarda l'insegnamento
della lingua francese, negli articoli dal 38 al 40-bis dello
Statuto regionale e della legge regionale n. 18/2016. In
particolare rimarrà fermo per la scuola dell'infanzia e primaria
l'utilizzo paritario della lingua italiana e francese in tutti i
campi di esperienza e in tutte le discipline, come previsto
rispettivamente nel 1983 e nel 1988. Per quanto concerne la scuola
secondaria di primo grado troverà applicazione l'articolo 11 della
legge regionale n. 18/2016, relativo alle modalità di costituzione
delle cattedre che per la lingua francese prevede, oltre alle ore
di lingua, due ore settimanali di compresenza obbligatoria per
classe con docenti di discipline non linguistiche da svolgersi in
lingua francese. Si rammenta che le istituzioni scolastiche, sulla
base delle loro esperienze pregresse, della loro tradizione
pedagogico-didattica e dell'autonoma capacità progettuale, potranno
programmare ulteriori attività bilingui, anche alla luce di quanto
sperimentato dal '94 ad oggi.
Ai sensi della legge regionale n. 50/96 nella scuola secondaria
di secondo grado, in un'ottica di continuità con quanto svolto nel
segmento precedente e basandosi sulle attività di sperimentazione
finora condotte, le istituzioni pianificheranno attività bilingui
coerenti con l'indirizzo di studio e frutto dell'autonoma capacità
progettuale degli organi collegiali delle singole istituzioni. Per
quanto attiene invece l'insegnamento della lingua inglese alla
scuola dell'infanzia, sulla base della prassi consolidata, essa
sarà lingua di scoperta e non di apprendimento mirato, con
particolare attenzione alla qualità dei modelli linguistici di
riferimento proposti agli alunni. Per la scuola primaria rimangono
ferme le due ore settimanali d'insegnamento della lingua inglese e,
in un'ottica di continuità con quanto svolto nell'ultimo biennio,
le istituzioni potranno pianificare un'attività in lingua nelle
varie discipline non linguistiche, frutto dell'autonoma capacità
progettuale degli organi collegiali delle singole istituzioni.
Nella scuola secondaria di primo grado, come precisato all'articolo
11 della legge regionale n. 18 già citata, le cattedre di lingua
inglese sono costituite da quindici ore con completamento
dell'orario d'obbligo anche in attività di supporto
all'insegnamento di lingua inglese in discipline non linguistiche.
In un'ottica di continuità con quanto svolto nella scuola primaria
nell'ultimo biennio, le istituzioni potranno chiaramente
pianificare attività in lingua nelle varie discipline non
linguistiche, frutto dell'autonoma capacità progettuale degli
organi collegiali sempre delle singole istituzioni.
Per quanto riguarda l'insegnamento nella scuola secondaria di
secondo grado delle discipline non linguistiche veicolate in lingua
straniera si fa riferimento a quanto riportato nei regolamenti
degli istituti tecnici e dei licei del 15 marzo 2010. Si tratta di
due DPR: n. 88/2010 e n. 89/2010. In particolare per quanto
concerne i licei si richiama l'attenzione sul punto 7 del
dispositivo della deliberazione della Giunta regionale n. 519/2010,
la quale stabilisce che quanto previsto dal DPR n. 89/2010, in
ordine all'insegnamento della lingua straniera di una disciplina
non linguistica compresa nell'area dell'insegnamento obbligatorio
per tutti gli studenti di diversi indirizzi, si realizzi nella
nostra regione mediante l'insegnamento in lingua francese della
storia.
Auspicando che in ogni realtà scolastica si possa avviare una
riflessione proficua sulla programmazione delle attività
bi-plurilingue, si precisa che in un'ottica di rendicontazione
sociale la stessa dovrà trovare idonea collocazione all'interno del
Piano dell'offerta formativa 2018/19. Infatti rientrano nella
condivisione, nella gradualità e nella fattibilità anche le
modalità di rendicontazione rispetto alle azioni progettuali messe
in atto e le modalità di valutazione dei risultati di
apprendimento. È sulla base di dati concreti che l'insieme della
comunità educativa può mettere in evidenza difficoltà e successi,
bisogni da soddisfare e già soddisfatti. La valutazione non
dovrebbe essere quindi considerata come una misura di controllo
dall'alto, ma dovrebbe diventare - come sempre dovrebbe essere a
scuola- un modo naturale e permanente di valutare l'efficacia
dell'azione dell'intero sistema.
In risposta alla seconda delle due domande poste
dall'interpellante, segnalo quanto segue: è sicuramente mia
intenzione riconfermare la commissione di lavoro nominata dalla
Giunta regionale nel marzo scorso, affinché si possa costituire
quel tavolo di lavoro, auspicato dagli interpellanti, chiamato a
supportare le istituzioni scolastiche nelle attività di
progettazione delle attività bi-plurilingue per il prossimo anno
scolastico e a operare in stretto raccordo con le istituzioni
stesse nell'attività di progettazione. Dal punto di vista operativo
e temporale, le considerazioni che precedono saranno oggetto di una
circolare alle istituzioni scolastiche, che invierò prima
dell'inizio del prossimo anno scolastico affinché sia chiaro alle
stesse il contesto normativo, organizzativo, pedagogico all'interno
del quale operare.
Trovo infine doveroso far presente che le considerazioni sopra
esposte sono già state rappresentate dall'ex assessore Rini sia
alle organizzazioni sindacali scolastiche sia al consiglio
scolastico regionale nel mese di maggio scorso.
Presidente -
Per la replica la parola alla consigliera
Minelli.
Minelli (IC) -
Grazie, Assessore Sammaritani. Prendo atto
del fatto che l'Assessore ci dica che il prossimo anno sarà un anno
di transizione e, in particolare, apprezzo il fatto che le linee
guida che dovranno essere tenute in considerazione si fondino su
questi tre principi: la condivisione, la gradualità e la
fattibilità. Condivisione che - a nostro avviso, come ho già detto
- in passato non è stata sufficiente e che deve assolutamente
essere implementata. Dalla risposta dell'Assessore capisco che, in
buona sostanza, con il prossimo anno scolastico - e poi immagino
anche per quello che sarà nelle intenzioni per il futuro - si
tornerà un pochino indietro, nel senso che una didattica per
competenze, laboratoriale fondata sull'apprendimento delle lingue è
qualche cosa che la nostra Regione fa da tempo; abbiamo lavorato
dal '94 in avanti con le allora
nouvelles adaptations
, oggi
le vecchie adaptations, proprio in questo senso, cercando di
utilizzare parti delle materie, delle discipline di studio che sono
state svolte, soprattutto attraverso i progetti nelle varie scuole,
anche in lingua francese al 50 percento.
Diverso il discorso della lingua inglese che non è - come mi è
stato detto - lingua di apprendimento delle discipline specifiche,
ma lingua a sé. L'articolo 11 della legge che darà adesso queste
due ore di compresenza obbligatoria per le attività bilingue dovrà
comunque essere poi, in una seconda fase, meglio specificato,
perché è assolutamente generico. È vero anche che ci viene detto
che, in base alla legge sull'autonomia, sarà cura di ogni singola
scuola, di ogni singolo dirigente preparare questo piano di lavoro
per le scuole, io credo però - ovviamente la transizione è quella
che è, in questo momento non può essere diversa - che, se si vorrà
pensare a un apprendimento effettivamente basato sul plurilinguismo
e sul bilinguismo, dovremo arrivare ad un modello regionale
condiviso, nel senso che non potremo avere scuole da
Pont-Saint-Martin a Courmayeur con modalità così diverse. Siamo una
regione piccola, siamo una regione che ha gli strumenti e le
possibilità per dare ai propri alunni, ai propri studenti la
possibilità di essere nelle stesse condizioni, avere pari
opportunità per tutto quello che riguarda l'apprendimento, in
questo caso parliamo di apprendimento nelle lingue, ma non
soltanto.
Per quanto riguarda il tavolo di lavoro, l'Assessore ci dice che
ha intenzione di riconfermare la commissione; io ricordo bene le
conclusioni a cui la commissione era giunta il 6 marzo, il quadro
che era stato presentato a chi lo ha ascoltato dall'esterno ma che
ha lavorato nella scuola era sostanzialmente positivo. Vi assicuro
che nella realtà dei fatti le cose non stavano proprio così e che i
documenti prodotti dai vari collegi docenti (ci ho lavorato
personalmente) non sono stati tenuti in conto come avrebbero dovuto
essere. Per questo, davvero, io spero che il principio della
condivisione venga maggiormente rispettato, così come quello della
gradualità. In questi due anni, soprattutto in questo secondo anno
di sperimentazione per le discipline non linguistiche, siamo
arrivati ad applicare l'uso della lingua per il 33 percento e nel
corso di un anno scolastico questo 33 percento non è stato sempre
così semplice da applicare. Infine, per quanto riguarda la
fattibilità, anche qui davvero io auspico che questo tavolo di
lavoro non preveda soltanto esperti ma, davvero, le persone che
hanno dedicato questi due anni di lavoro e che sono in grado,
proprio per la loro preparazione, di fornire degli apporti
importanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK