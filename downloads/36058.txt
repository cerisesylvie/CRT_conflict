Consiglio Regionale della Valle d'Aosta - Oggetto del Consiglio n. 342 del 15 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 342 del 15 gennaio 2014 - Resoconto
OGGETTO N. 342/XIV - Interpellanza: "Effettuazione di nuove
ristrutturazioni e riorganizzazioni delle sale Resort & Casino
di Saint-Vincent".
Presidente -
Ha chiesto la parola il Consigliere Donzel,
per l'illustrazione; ne ha facoltà.
Donzel (PD-SIN.VDA)
- Grazie Presidente.
Perché non si confondano le notizie una con l'altra, non si
accavallino i fatti, va chiarito che questa interpellanza è stata
depositata agli inizi di dicembre, quindi doveva essere discussa in
un Consiglio regionale tra il 17 e il 18 dicembre; poi, per ragioni
di tempo, non fu discussa ed è stata rinviata ad oggi, quindi non
c'è nessun nesso tra la visita ispettiva che i Consiglieri delle
forze di opposizione hanno fatto ieri sera, al Casinò, con questo
tipo di interpellanza...anche se va detto che gli occhi sono fatti
per vedere, quindi qualcosa abbiamo visto, anche inerente alla
struttura. In quel del 1° di dicembre chiedevamo...e la domanda
rimane attualissima, anzi è ancor più attualizzata oggi, dopo la
visita che abbiamo fatto al Casinò, senza che ci fosse un nesso tra
le cose...ci chiedevamo, visto che giungevano al termine i lavori e
che poco fa, con orgoglio, l'Assessore Baccega ci riferiva che sono
stati conclusi...è questa parola "concluso" che mi lascia un po'
perplesso, perché ieri sono emersi, proprio nei locali, cioè nelle
sale più prestigiose dell'hotel, dei limiti...sono stati
riscontrati dei limiti non indifferenti da parte di molti di
noi...ecco, sono giunti al termine questi lavori, che hanno
comportato investimenti pubblici importantissimi, perché il Casinò
è interamente pubblico, quindi ogni euro del Casinò investito nelle
ristrutturazioni...
Presidente
- Un po' di silenzio per cortesia...
Donzel (PD-SIN.VDA) -
...è denaro pubblico, ma non solo
del Casinò, sono stati utilizzati 50 milioni di euro di CVA (noi è
dal 2009 che diciamo che dovrebbero essere allocati in quello
sviluppo industriale che manca, ma si è preferito metterlo in
questo settore), altri 10 milioni sono arrivati da Finaosta,
quindi, insomma, un investimento di cui ci vorranno anni per
venirne a capo e recuperarli! E cominciano già a girare voci che
alcune cose non funzionano, che bisognerebbe mettere mano a
qualcosa che non va, e in effetti cose che non vanno ce ne sono
parecchie.
Però, tra le cose di cui si era sentito parlare, in una visita
ispettiva che avevamo fatto tutti assieme, maggioranza e minoranza,
a settembre, c'era il ripensare la Sala Evolution, cioè la sala
delle slot machine dove si accede direttamente dalla via
principale. In effetti siamo entrati in questa sala, dove c'è un
prestigioso ristorante...come dite voi, sempre la parola
"prestigioso" presiede...però non abbiamo potuto pranzare lì,
perché il ristorante ovviamente è chiuso e apre solo nel week-end.
Ci tengo a dire che non abbiamo pranzato lì perché, dalle notizie
diffuse sui social network, qualcuno ha detto: "ecco, mentre c'è la
crisi economica i Consiglieri regionali vanno a giocare al
Casinò"...ecco, nessuno di noi è andato lì a mettere neanche una
monetina in una slot machine, non abbiamo fatto giocate e puntate,
siamo stati lì a svolgere il nostro lavoro, perché ci sono tante
maestranze che operano in quell'azienda, tanta è l'importanza
strategica del Casinò per le ricadute che ha per la Valle d'Aosta,
che questo spiega l'attenzione che abbiamo e, per questo, vogliamo
capire bene questa questione della Sala Evolution, che potrebbe
evolvere ulteriormente.
In effetti di problemi strutturali ce ne sono; ora che i
valdostani possono accedere anche ai piani superiori...al 1° piano
superiore, non ai giochi da tavolo, al piano superiore dove ci sono
le altre slot machine, diventa evidente che, per esempio, la
mobilità tra la Sala Evolution e la parte superiore è legata a
degli ascensori è un po' un'anomalia, c'è un ascensore solo, si fa
fatica a...veramente, se si dovesse...per fortuna che ci sono
quattro gatti, durante la settimana! Io sono di quelli che
auspicano che arrivino migliaia di persone, perché quella casa da
gioco ha permesso...l'ho detto più volte, quando era ben gestita,
quando c'era anche un momento più fortunato del gioco, ma
soprattutto quando era ben gestita...ha permesso di avere risorse
per l'economia valdostana che sono andate anche a finanziare, nel
bilancio regionale...magari nessuno se lo aspettava, ma sono soldi
che hanno contribuito alla scuola pubblica, a servizi, alla sanità
e quant'altro, quindi il Casinò motore di sviluppo della Valle
d'Aosta, cosa che oggi non è, e noi riteniamo anche per una
gestione approssimata. Ecco perché, nel momento in cui si dice:
"sono finiti e conclusi i lavori del Casinò", noi vediamo già dei
problemi strutturali, proprio in quella sala, e adesso diciamo:
"Signori miei, Signori miei, volete già di nuovo rimetter mano ai
lavori? Volete già di nuovo rimetter mano...a ritoccare ancora il
Casinò...non è neanche finito il lavoro, perché alcune cose sono
state veramente taroccate per arrivare ad aprire sotto le feste
l'Hotel Billia, e...già volete metter mano?".
Altro punto su cui, già a settembre, si vociferava di dover
rimettere mano, e in effetti in pochi mesi ho visto che qualche
ritocco è già stato fatto, è il
privé
, quel famoso
privé
che non era proprio più un
privé
, perché,
mentre in una visita fatta anni fa, mi ricordo....tranquillizzo
tutti, visita non per ragioni di gioco, ma per ragioni
professionali, per controllare il Casinò...era molto chiuso, aveva
un aspetto molto chiuso...adesso è praticamente aperto, cioè dal
bar della sala del secondo piano si vede tranquillamente chi gioca,
cosa fa, si può tranquillamente addirittura vedere se fa una
puntata, quanto punta e quant'altro; quindi la parola
"privé"
non gli si addice più, in qualche ho modo ho visto
che hanno ottemperato mettendo una sorta di blocco per cui è
riservato l'accesso, mentre prima...via libera, entrava un po'
chiunque! Allora, come dire? nonostante la mia formazione mi porti
a dire che il mondo deve essere libero e aperto a tutti, quando
però ci sono dei locali che hanno dei caratteri di riservatezza,
sono riservati, non può accederci chiunque! Ho visto che adesso è
stato introdotto il blocco, però naturalmente veleggiava l'idea di
mettere qualche parete che fosse non più così trasparente, ma che
fosse una parete...come si chiama, a muro, che chiude di nuovo e
crea di nuovo le condizioni del
privé
. Allora io dico: sono
fondate queste voci? Volete di nuovo rimetter mano...cioè, finiti i
grandi interventi, i grandi investimenti, partiamo con la
ristrutturazione permanente? Questa è la domanda, perché,
francamente, non basta una decade di dicembre per dire che è fatta
e siamo fuori!
Vorrei che lei capisse che anche la provocazione, che per quanto
mi riguarda è stata fatta ieri sera, ha proprio questo scopo: calma
coi trionfalismi, teniamo i piedi per terra, la realtà è durissima,
non inganniamo le persone con facili titoli: "qui 160 percento di
incassi in più", eccetera...quando faccio il raffronto tra il nulla
e il più, è facile...andiamo a vedere cosa succedeva qualche anno
fa, non l'anno scorso, ma qualche anno fa e ci verranno i brividi,
vedremo che i segni più diventano tutti meno! Quindi niente
trionfalismi, e cerchiamo di capire se questa ristrutturazione che
è stata fatta non diventa la ristrutturazione permanente, perché è
altrove, è altrove, lo dico chiaramente, che vanno messe le
risorse, cioè in vero sviluppo e in vera occupazione.
Presidente
- Ha chiesto la parola l'Assessore Baccega,
per la risposta da parte della Giunta; ne ha facoltà.
Baccega (SA)
- Grazie Presidente.
Voglio partire, rispondendo a questa interpellanza, dalla
considerazione finale del Consigliere Donzel: "prudenza". Le
assicuro che ci sarà la massima prudenza nell'evitare il più
possibile trionfalismi rispetto ad incassi di due decadi che,
ovviamente, sono stati positivi legati al fatto che, comunque, la
struttura, finalmente, ha ripreso a lavorare a pieno regime, mentre
in questi ultimi due anni, 2013 e 2012, la struttura ha lavorato
parzialmente con lavori in corso continuativi.
Anch'io ho interpretato la vostra visita di ieri sera, quando ho
visto la vostra fotografia su Twitter, come una visita che si è
voluta fare in un momento in cui...è chiaro che il martedì sera, al
Casinò, solitamente, alle 21,00, non c'è nessuno...sono l'ora ed il
giorno di minore affluenza del pubblico...eh? No, no! Erano le
21,10 quando siete usciti e siete andati al Billia...scusate, ma vi
abbiamo tenuti...sapevamo con precisione! Non fate polemica! Per
favore, Presidente!
Presidente
- Lasciate terminare l'Assessore, poi chiedete
la parola!
Baccega (SA)
- Per favore! Per favore!
Presidente
- Colleghi, chiedete la parola dopo...
Baccega (SA)
- ...comunque è giusto che l'opposizione
abbia fatto il suo percorso di approfondimento nella serata di
minore affluenza...poi le faccio vedere a che ora ha pubblicato il
suo tweet.
Il Consigliere Donzel ha parlato di quando il Casinò era ben
gestito...io non so a che periodo si riferisse, io so solo che ho
nella memoria diversi consigli di amministrazione che si sono
succeduti, che hanno presentato a questo Consiglio regionale
diversi piani di sviluppo, piani di sviluppo che non hanno mai
avuto neanche la progettazione, forse non hanno neanche mai preso
il via. Dal 2008 in avanti, con questa gestione, io credo che si
siano raggiunti dei risultati: un piano di sviluppo, un piano di
interventi di ristrutturazione che...sì, è vero, sono costati, sono
costati quasi 100 milioni di euro, che hanno visto un
intervento...ovviamente della società, perché la società ha
investito anche se è una società pubblica...e dall'altra parte
della Finaosta, con mutui che, ovviamente, saranno sicuramente
restituiti.
Un altro aspetto è quello di quando c'era un altro mercato, io
dico, non di quando c'era un Casinò ben gestito, perché quando era
ben gestito il mercato del gioco era quasi tutto appannaggio dei
casinò, 4 casinò in Italia che si dividevano il pacco giochi...poi
sono nate le slot machine in tutti quanti i bar e tabaccherie del
paese, sono nate le sale Bingo che hanno comunque portato via
ulteriore lavoro, sono nati tutta una serie di provvedimenti che lo
Stato ha adottato, Superenalotto...ma soprattutto le scommesse
sportive: un altro budget che è stato portato via a quel mercato
del gioco; non ultimo, il provvedimento che prevede il cambio di
1.000 euro di contanti che mette fortemente in difficoltà, e poi,
nel 2008, è sicuramente iniziata una forte crisi che ha tolto
ulteriori risorse al mercato del gioco.
Noi ci troviamo, adesso, senza fare trionfalismi, alla
riapertura del Grand Hotel Billia Resort & Casino, una
riapertura che vede tutta la struttura operativa, che vede nuove ed
importanti soluzioni turistiche e di gioco per coloro che andranno
a frequentarla. Abbiamo visto titoli di giornali che hanno
ovviamente enfatizzato questo percorso, perché il poter riaprire
un'opera pubblica con 100 milioni di euro di investimento nei tempi
previsti è davvero un fatto strano ed anomalo; fatto strano ed
anomalo che è anche stato evidenziato dal quotidiano
Il Sole
24Ore
che lo ha enfatizzato mettendo la ristrutturazione del
Grand Hotel Billia tra le
Top Ten
delle opere pubbliche
costruite in Italia nel 2013...anche questo, direi, è un merito
importante.
Noi dovremo vigilare, fare attenzione - condivido - perché lì ci
sono 800 e rotti dipendenti che hanno bisogno di risposte, che
hanno bisogno di sapere quale sia il percorso, ma su questo fronte
noi siamo pronti ad essere vigili, ad essere attenti ed anche
propositivi. Quindi, da questo punto di vista, posso
tranquillamente sottolineare che - per rispondere
all'interrogazione - i lavori sono stati effettuati, appunto a sale
aperte e, quindi, all'epoca rimanevano alcuni lavori residuali, ne
rimarrà ancora qualcuno...so di un'apertura di una porta, di un
passaggio, sono piccoli interventi che, in qualche modo, dovranno
essere fatti (se non sono già stati fatti in questi giorni). La
Sala Evolution, inaugurata nel 2010, è stata un elemento
fondamentale del piano di sviluppo perché, oltre ad aver garantito
ingenti entrate, ha altresì garantito, durante i lavori di
ristrutturazione delle sale, l'installazione di parte delle slot
machine rimosse dalle aree sottoposte ai lavori; ora, riposizionate
le slot come da progetto, la sala in oggetto è tornata nella sua
configurazione iniziale per la quale è stata progettata nel 2010.
La Sala Privé è appena stata completata: in effetti, è stata
modificata - come giustamente ha notato lei, ieri - e adesso gli
accessi sono quelli di una vera Sala Privé, si può entrare solo con
una card particolare, perché nella Sala Privé non è tanto l'essere
nascosti che fa
privé
, quanto il livello di gioco, il
livello dei giocatori che andrà a determinare che quella è la Sala
Privé e lo sapranno comunicare con molta attenzione i croupiers ed
il personale del Casinò. Comunque, è chiaro che, in un percorso di
ristrutturazione di questo tipo, l'apertura di una porta piuttosto
che lo spostamento di un tavolo sta nel percorso di funzionalità
del Casinò e verrà fatto in autonomia, senza ulteriori costi ed
ulteriori spese per la società. Questo è il quadro generale che mi
sembra di poter riassumere per rispondere a questo suo quesito.
Grazie.
Si dà atto che dalle ore 12,11 riassume la presidenza il
Presidente Emily Rini.
Rini (Président)
- Merci. Pour la réplique, la parole au
collègue Donzel.
Donzel (PD-SIN.VDA)
- Caro Assessore, "prudenza" è stata
la parola con cui ha introdotto il suo intervento...poi, prudente,
non è stato per nulla...insomma, è andato un po' via allo
sbaraglio; allora, un pezzo per volta, stiamo nel merito
dell'interpellanza.
Mi sarebbe piaciuto che lei rispondesse, visto che prudenza
chiedeva: "No, non vengono modificate ulteriormente queste due
realtà, è finita la ristrutturazione e non se ne parla più"; invece
ha ben lodato la ristrutturazione su cui tornerò, e poi, su questo,
ha glissato: "si è fatto...vediamo...non si sa...funzionano...sono
determinanti" però, la parola "no, basta buttare soldi in
ristrutturazioni di cose appena fatte, ritoccate", eccetera, questa
determinazione, questa nettezza manca sempre! Però, se lei va a
cercare guai, non è che non li trova...se lei offende una visita
seria dei colleghi della minoranza, perché ognuno di loro avrà poi
modo di rispondere...io le garantisco che le arriveranno ulteriori
interrogazioni e interpellanze nel merito, perché lei non ha
visitato questi locali. Io non voglio rubare il mestiere ai miei
colleghi che lo faranno anche meglio di me, ma costoro le
mostreranno situazioni di degrado, di degrado! Ci sono pezzi di
muro che si staccano, altro che 5 stelle, qui vengono giù
mattonelle in testa! Quindi calma e sangue freddo! Non era nostra
intenzione partire alla carica, ma se lei dice: "che cosa siete
andati a fare?"...non siamo andati cinque minuti a fare una foto a
una sala vuota, in un orario non di punta...siamo rimasti al Casinò
fino alle undici e mezza, altri fino a mezzanotte meno dieci. Siamo
entrati nei locali alle nove e mezza e ne siamo usciti
definitivamente a mezzanotte meno dieci, quindi è stata una visita
non indifferente.
Se vuole, le racconto anche qualche aneddoto: io ed il collega
Ferrero, aspettando dei colleghi che si erano interessati molto
alla struttura del Billia, che si poteva visitare
tranquillamente...e lo sa perché non abbiamo recato disturbo?
perché c'erano 27 ospiti su 355 posti letto...non ne abbiamo
incrociato uno! Nessuno, né nella reception a 4 stelle, né nella
mega hall; non c'era verso di vedere...chissà come sarà la
fisionomia del cliente del Billia! Sarà la bella signora
impellicciata? Non c'era traccia del cliente del Billia! Andiamo al
bar a vedere, perché sai, al bar...deserto per dieci minuti, un
quarto d'ora! Poi, io ed il collega Ferrero siamo andati un po' a
vedere i gadget, perché avete cambiato tutte le scritte: non si
chiama più "Casino de la Vallée", ma "Saint-Vincent"...anche questa
cosa, secondo me, questi cambi di nome mi puzzano un po', vorrei
approfondire...comunque dappertutto si chiama "Saint-Vincent Resort
& Casino", sparisce la parola "Vallée d'Aoste". Non so che
scelte siano queste, però, vedendo i nuovi gadget che non hanno più
la parola "Vallée d'Aoste", ma solo "Saint-Vincent"...tanto per
capirci, da tutti i gadget sparisce la "Regione autonoma" e c'è
solo il nome di "Saint-Vincent". Siamo rimasti lì per un po' a
guardare questi gadget, nella hall, dove si entra: non passava
nessuno. Quando uno rimane per venti minuti in un'entrata si chiede
se passerà il cliente tipo del Casinò...non passava nessuno!
Pochissime le persone che abbiamo visto passare, quindi non è stato
così superficiale.
Non sminuiamo poi il martedì...ai tempi in cui il Casinò
lavorava non c'erano il martedì, il mercoledì o il giovedì...allora
diteci che è un Casinò che ha 700 persone e che lavora solo nel
weekend! Cosa ci fanno tutti questi dipendenti al Casinò? Noi
abbiamo visto il personale: a tutti i livelli c'è il personale
necessario per far funzionare quella casa da gioco...quello che
manca è il cliente, tanto per capirci! Quindi, da questo punto di
vista, le cose vanno fatte. Quella splendida sala ristorante del
Park Hotel Billia dove spero avranno diritto tutti i vini della
Valle d'Aosta ad essere esposti - e non solo alcuni - non ha ancora
la cucina funzionante. Lei, forse, ha già avuto l'onore di poter
pranzare a quei tavoli, non lo so...so che qualcuno della Giunta ha
già avuto il piacere di sedersi a quei tavoli, però non gli è stato
cucinato alcunché da quella cucina speciale, ma il cibo è arrivato
dall'altro ristorante. Quindi, non raccontiamo che è tutto finito,
non raccontiamo che è tutto fatto, perché altrimenti ci arrabbiamo
anche noi! Noi volevamo soltanto una risposta chiara sul "non si
toccano più queste cose qua", non è arrivata. Sul resto, le
garantisco che i miei colleghi le faranno avere notizie dello stato
in cui si trova il famoso hotel a 5 stelle tanto premiato nel
mondo...stiamo attenti a non taroccare queste cose!
Président
- Point 19 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK