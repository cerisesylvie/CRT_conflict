Consiglio Regionale della Valle d'Aosta - Oggetto del Consiglio n. 4170 del 28 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4170 del 28 gennaio 1993 - Resoconto
OGGETTO N. 4170/IX Proposta per il riaccorpamento di tutti
gli uffici e servizi del Consiglio regionale.
(Reiezione di
mozione)
Presidente
Do lettura del testo della mozione
presentata dal Consigliere Riccarand:
Mozione Rilevato che gli Uffici della Presidenza del
Consiglio regionale sono attualmente dispersi in vari edifici con
evidenti problemi di funzionalità;
Evidenziato che la collocazione, lo spazio e le strutture
riservate attualmente ai Gruppi consiliari non sono certo
adeguate;
Evidenziata altresì la necessità di sottolineare, anche nella
collocazione fisica, la centralità del ruolo del Consiglio
regionale;
il Consiglio regionale della Valle d'Aosta
Delibera
di impegnare la Giunta regionale
1) ad elaborare una proposta che consenta il riaccorpamento
all'interno del Palazzo di Piazza Deffeyes di tutti gli uffici e
servizi della Presidenza del Consiglio regionale;
2) a dare la precedenza a questo obiettivo rispetto ad altri
progetti di riorganizzazione degli uffici dei vari assessorati;
3) ad illustrare la proposta alla Conferenza dei Capigruppo
entro 30 giorni.
Presidente
Ha chiesto di illustrare la mozione il
Consigliere Riccarand, ne ha facoltà.
Riccarand (VA)
Questo problema è stato posto
all'attenzione del Consiglio più volte in questi ultimi anni,
perché il Consiglio regionale nelle sue strutture è sempre rimasto
un po' la Cenerentola di tutta l'Amministrazione regionale.
Questo è il frutto di una impostazione istituzionale che dura da
molto tempo e che aveva sempre visto una netta prevalenza del ruolo
dell'esecutivo rispetto al ruolo del Consiglio regionale. In
passato tutto quello che contava è sempre stato la Giunta, sono
sempre stati gli assessorati, è sempre stata l'organizzazione a
livello di assessorati, mentre il Consiglio regionale aveva una
funzione molto limitata.
Ricordo che nel 1978, quando per la prima volta entrai in
Consiglio regionale, c'era un unico locale che era a disposizione
per tutti quanti i consiglieri regionali; successivamente c'è stato
un po' per volta un allargamento dei servizi dati ai Gruppi
consiliari, ma ancora adesso la situazione non è sicuramente
positiva.
Sappiamo che la Presidenza del Consiglio è dispersa fra il primo
e il quarto piano del palazzo regionale: al primo piano ci sono una
serie di servizi, altri sono al quarto piano; altri sono in altri
edifici, l'ufficio legislativo è da un'altra parte, l'ufficio
Gruppi è da un'altra parte. Insomma c'è una situazione che
sicuramente non è in grado di consentire al Consiglio regionale di
svolgere quella funzione centrale che tutti noi gli assegnamo.
C'è stato indubbiamente in questi ultimi anni uno sforzo per
migliorare questa situazione, è stata fatta una legge che ha dato
una competenza funzionale al Consiglio regionale anche sui
dipendenti, sono state ipotizzate varie soluzioni per consentire
una migliore soluzione anche del problema degli uffici per i vari
Gruppi consiliari, si sono ipotizzati prima dei locali
nell'edificio a fianco della stazione, poi si è parlato del
Saint-Bénin, eccetera, tutte soluzioni che non hanno mai trovato
uno sbocco.
Credo che la soluzione migliore, che viene indicata nella
mozio-ne, sia proprio quella di operare perché tutti gli uffici ed
i servi-zi della Presidenza del Consiglio ritornino in questo
palazzo, dove c'è l'aula del Consiglio e dove può avere una
collocazione naturale tutta la Presidenza del Consiglio
regionale.
Sappiamo che nei prossimi mesi ci saranno degli uffici che
dovranno traslocare nell'ex cinema Lux e ci sono alcune strutture
che dovranno essere decentrate; crediamo che si debba fare una
programmazione in modo da dare la priorità all'obiettivo di
riportare tutti quanti i servizi e gli uffici della Presidenza del
Consiglio all'interno di questo palazzo.
Se non ci si dà questo obiettivo e se non si lavora in questa
prospettiva, continueremo ad andare avanti in una situazione che
penalizza fortemente la Presidenza del Consiglio, che penalizza il
ruolo dell'organo legislativo che abbiamo all'interno del palazzo
regionale, a favore invece del ruolo dell'organo esecutivo.
Non credo di dover aggiungere molto altro. Si tratta di chiedere
alla Giunta che definisca un progetto sulla base di un obiettivo
molto preciso, che venga presentata una proposta alla Conferenza
dei Capigruppo entro 30 giorni, in modo che questa legislatura
finisca con una scelta ben precisa e con un orientamento ben
preciso, e che i consiglieri che faranno parte del Consiglio nella
prossima legislatura si trovino con una situazione che consenta
loro di lavorare nel modo migliore.
Attualmente la situazione non è tale da consentire ai Gruppi
consiliari ed ai singoli consiglieri di svolgere adeguatamente le
loro funzioni ed i servizi e gli uffici della Presidenza del
Consiglio non sono posti nelle condizioni ideali. Quindi si tratta
di fare delle scelte conseguenti, come sono indicate in questa
mozione.
Presidente
È aperta la discussione generale.
Ha chiesto di parlare il Presidente della Giunta, ne ha
facoltà.
Lanivi (GM)
Chiederei una sospensione di qualche
minuto per convocare la maggioranza e per assumere una
decisione.
Presidente
I lavori del Consiglio sono sospesi per
qualche minuto.
Si dà atto che, su richiesta del Presidente della Giunta
regionale Lanivi, i lavori sono sospesi dalle 18,08 alle
18,21.
Presidente
Riprendono i lavori del Consiglio.
Ha chiesto di parlare il Presidente della Giunta, ne ha
facoltà.
Lanivi (GM)
Ho rappresentato nella breve
sospensione di questo Consiglio le posizioni che mi portano ad
invitare il Consiglio regionale stesso ad astenersi su questa
mozione; questo non per evitare un problema reale che esiste, cioè
quello di dare maggiore funzionalità ed efficienza agli uffici
della Presidenza del Consiglio, ma perché, posto in questo modo il
problema, questa rischia di essere una soluzione che non tiene
conto di un riordino complessivo degli uffici, delle esigenze della
Presidenza del Consiglio ma anche di tutta l'Amministrazione
regionale.
In questo momento credo che non abbiamo gli elementi sufficienti
per poterci assumere degli impegni seri e credibili.
È per questo che propongo l'astensione su questa mozione, pur
riconoscendo le esigenze che il presentatore della mozione ha
rappresentato con questo documento.
Presidente
Ha chiesto di parlare il Consigliere
Riccarand.
Riccarand (VA)
Mantengo questa mozione perché
questo problema è stato posto più volte e c'è una reticenza a fare
delle scelte che non sono di tipo organizzativo, ma sono di tipo
politico, con la conseguenza che poi ci sono delle scelte che
vengono fatte caso per caso, situazione per situazione, senza avere
un programma davanti.
Quello che si chiedeva era semplicemente che venisse predisposto
un programma, in modo da prevedere nel tempo una collocazione
ottimale per quanto riguardava tutti i servizi e gli uffici della
Presidenza del Consiglio. Invece si vuole lasciare ancora le cose
indeterminate, quindi non posso che insistere sulla proposta che ho
fatto.
Presidente
Ha chiesto di parlare il Consigliere
Ricco, ne ha facoltà.
Ricco (DC)
Voteremo la mozione perché il problema
è antico, risale a molto tempo trascorso.
Si è perso sempre tempo, d'altronde abbiamo speso 5,5 miliardi
(altro che risonanza magnetica!) per acquistare lo Splendor e non
capisco che cosa se ne debba fare di questi ruderi che abbiamo
acquistato, pagandoli 5,5 miliardi.
Voteremo comunque questa mozione.
Presidente
Pongo in votazione la mozione in
oggetto.
Esito della votazione:
Presenti: 24
Votanti: 7
Favorevoli: 7
Astenuti: 17 (Agnesod, Chenuil, Cout, Faval, Lanivi, Mafrica,
Marcoz, Martin, Monami, Mostacchi, Perrin, Rollandin, Rusci,
Stévenin, Vallet, Viérin e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK