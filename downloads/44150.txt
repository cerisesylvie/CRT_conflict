Consiglio Regionale della Valle d'Aosta - Oggetto del Consiglio n. 1212 del 27 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1212 del 27 gennaio 2022 - Resoconto
OGGETTO N. 1212/XVI - Commemorazione in occasione del Giorno
della Memoria.
Bertin (Presidente) -
Alla presenza di 32 Consiglieri
possiamo dare avvio ai lavori del Consiglio regionale di questa
giornata. Come convenuto nella Conferenza dei Capigruppo di martedì
scorso, l'inizio di questa giornata è dedicato al momento del
ricordo della Giornata della Memoria. Oggi, 27 gennaio, ricorre il
Giorno della Memoria, dedicato al ricordo dello sterminio e delle
persecuzioni del popolo ebraico. Una giornata simbolo per onorare
la memoria dei deportati nei campi nazisti, in maggioranza Ebrei ma
anche Rom, Sinti, omosessuali, militari e disabili e tutti coloro
che si sono opposti al progetto di sterminio.
Il ricordo dell'Olocausto e delle leggi razziali italiane non
deve però essere una commemorazione fine a sé stessa, la memoria
deve generare consapevolezza; è quindi importante continuare a
studiare e a confrontarsi per capire gli eventi storici che hanno
portato a questi tragici eventi di orrore e di lucida follia. La
conoscenza e la parola sono il ponte tra un passato di infamia e un
futuro di pace e giustizia per un'intera umanità, per la memoria
storica della Shoah e in memoria di tutti i genocidi.
Come deciso in Conferenza dei Capigruppo, ora lascio la parola
ai Consiglieri che intendono intervenire. Ogni gruppo ha a
disposizione dieci minuti al massimo per gli interventi.
Si è prenotato il consigliere Padovani, ne ha facoltà.
Padovani (FP-PD) -
Ricordare è decisivo per non ripetere,
per capire come tutto sia potuto succedere nell'indifferenza e con
il consenso dei più, per impedire che di nuovo oggi l'indifferenza
permetta a razzismo, xenofobia, antisemitismo di sopraffare
l'umanità. Gli uomini della Provvidenza hanno fatto danni enormi
nel secolo scorso, ricordarlo oggi in un periodo nel quale una
parte della politica sente di nuovo il bisogno di trovarne uno,
aiuta a evitare che tornino a farlo.
Ricordare non è un'opera di un solo giorno ma un impegno da
portare avanti in ogni momento per non dimenticare coloro che sono
stati uccisi dalla barbarie nazifascista perché Ebrei, Testimoni di
Geova, Rom, Sinti, omosessuali, persone con disabilità rischiavano
di contaminare la purezza di un'inesistente razza ariana. Oggi come
ieri c'è chi nega o chi sminuisce la Shoah, c'è chi dimentica che
l'antisemitismo fu, con la xenofobia e l'anticomunismo, il cuore
della folle ideologia nazifascista. In nome di un revisionismo
miserabile, si cerca di rivalutare anche pubblicamente quello che è
stato e rimane il male assoluto. Verso l'uso della xenofobia e del
razzismo come veicoli di raccolta del consenso non ci può essere
alcuna giustificazione; è necessario rialzare la voce contro vecchi
e nuovi fascismi, in nome di chi è morto, di chi ha disobbedito e
di chi ha resistito. Lo è tanto più in un Paese nel quale si
verificano fatti, come quello accaduto in provincia di Livorno
qualche giorno fa, dove un bambino di 12 anni è stato aggredito con
calci e botte in testa mentre veniva insultato con frasi come - e
qui cito -: "Ebreo di merda, devi morire nel forno" o "tu devi
stare zitto perché sei un Ebreo" nel silenzio assoluto di chi ha
assistito all'aggressione. Questa è la dimostrazione più lampante
di quanto sia importante la giornata di oggi perché, in un Paese
nel quale accadono ancora queste cose, noi abbiamo il dovere della
memoria. Non solo, a noi spetta il compito di trasmettere questo
imperativo morale alle nuove generazioni, ai giovani che si
preparano a essere cittadini di domani. In un'epoca in cui i valori
come la pace, il diritto, il benessere sembrano realtà acquisite e
intoccabili, è fondamentale conoscere che in un tempo non lontano
da noi tutto questo era negato, un tempo in cui l'uomo aveva
smarrito sé stesso e il mondo conobbe l'orrore di una tragedia
immane, a noi il dovere di non tornare indietro.
Come disse Primo Levi: "l'Olocausto è una pagina del libro
dell'umanità da cui non dovremo mai togliere il segnalibro della
memoria".
Presidente -
Si è prenotato il consigliere Chatrian, ne
ha facoltà.
Chatrian (AV-VdA Unie) -
Le but de cette commémoration
est de ne jamais oublier ce moment dramatique de notre passé en
tant que Valdôtains, Italiens, Européens, afin que des événements
similaires ne puissent plus jamais se reproduire. Nous devons faire
en sorte que le temps n'efface pas la mémoire et surtout on doit
s'engager pour que personne ne nie ce qui s'est passé et faire en
sorte que les jeunes aussi prennent conscience d'une réalité si
importante et qu'ils puissent contribuer dans le futur à bâtir une
société de respect et tolérance. En ce jour nous devons condamner
sans réserve l'intolérance, la haine et l'agression, motivées par
des différences religieuses et ethniques envers les personnes et
les communautés.
La nostra storia repubblicana, l'autonomia speciale e i
settant'anni di pace che ci sono stati regalati hanno le fondamenta
proprio nella Seconda Guerra Mondiale nella lotta al Nazifascismo e
nella Resistenza, un periodo tragico in cui il terrore nero ha
rischiato di cancellare la libertà e le diversità etnico-religiose
presenti in Europa.
Per quanto ci riguarda, come Alliance e VdA Unie, un periodo
buio, oscurantista in cui il nazionalismo, l'antisemitismo e le
barbarie hanno fatto da padroni, un periodo che ha lasciato tracce
profonde da cui l'Europa è uscita a fatica. Cogliamo l'occasione
per esprimere vicinanza alle persone e alle comunità che hanno
subito le angherie e la violenza nazifascista e si impegnano a
combattere ogni rigurgito nostalgico affinché ciò che è stato non
debba mai più ripetersi.
Presidente -
Si è prenotato il consigliere Baccega a cui
passo la parola.
Baccega (GM) -
Proprio in questi giorni si sono succeduti
due avvenimenti che non possono non farci riflettere: Robert
Kennedy Jr ha dichiarato che Anna Frank avrebbe potuto nascondersi
in Svizzera associando il periodo del Nazismo alle restrizioni in
atto per sollecitare le persone a vaccinarsi; il secondo episodio,
richiamato anche dal collega Padovani, dove a Livorno due ragazzini
aggrediscono un quindicenne a calci, sputi e insulti, anche intorno
all'indifferenza generale, solo perché il giovane è di origine
ebrea. È terribile, sono troppe le manifestazioni di antisemitismo
che stanno avvenendo un po' ovunque; per questo, nel celebrare il
Giorno della Memoria, come avviene da quindici anni a questa parte,
richiamiamo il 27 gennaio 1945 dove si aprirono i cancelli di
Auschwitz mostrando per la prima volta al mondo intero quanto aveva
perpetrato l'orrore del genocidio nazista che ha sterminato il
popolo ebreo e tanti altri deboli e non.
In questa giornata ricordiamo tutte le vittime dell'Olocausto,
delle leggi razziali, ma soprattutto va ricordato anche chi ha
messo a rischio la propria vita per proteggere i perseguitati e
combattere gli oppressori. Parlo degli oppressori di ogni colore
politico e orientamento, ricordando anche i deceduti dell'Olocausto
sovietico dove milioni di persone sono state annientante nei Gulag,
compresi i soldati italiani superstiti dell'ARMIR (l'Armata
Italiana in Russia).
Io in passato ho visitato i campi di concentramento di
Auschwitz, del vicino Birkenau e il campo di Dachau. Dachau
realizzato nel 1933 fu il primo campo di concentramento di
distruzione di ventimila lager nazisti costruiti in tutti i Paesi
europei occupati dalla Germania. In Italia furono circa una
quarantina i campi di internamento di cui ben sedici in Abruzzo. Vi
assicuro che una giornata passata in quei campi toglie la parola
per tante ore a testimonianza di come venivano annientati i
deportati.
Bisogna certamente continuare a comunicare, a far conoscere,
divulgare che i regimi totalitari, nazismo, fascismo e stalinismo
non possono più avere spazio. Non bisogna dimenticare, bisogna
comunicare perché, per fare anche mie le parole di Primo Levi: "è
successo e può succedere di nuovo".
Presidente -
Si è prenotato il consigliere Carrel, ne ha
facoltà.
Carrel (PA) -
Forse quanto è avvenuto non si può
comprendere, anzi, non si deve comprendere, perché comprendere è
quasi giustificare. Mi spiego: comprendere un proponimento o un
comportamento umano significa anche etimologicamente contenerlo,
contenerne l'autore, mettersi al suo posto, identificarsi con lui.
È quanto scritto nei brani tratti dall'appendice di "Se questo è un
uomo" di Primo Levi, che poi continua: "se comprendere è
impossibile, conoscere è necessario, perché ciò che è accaduto può
ritornare. Le coscienze possono nuovamente essere sedotte e
oscurate, anche le nostre". Tutti noi in quest'aula, e molto
probabilmente anche chi ci ascolta, ha avuto la possibilità e la
grande occasione di conoscere e ascoltare con le proprie orecchie,
guardando con i propri occhi il dolore ancora vivo nelle parole e
nei volti delle persone sopravvissute ai campi di concentramento.
Il compito più arduo però inizia ora, poiché le prossime
generazioni non potranno vivere tutto questo e non potranno viverlo
semplicemente come un film dell'orrore ma dovranno capire che è
successo ed è successo realmente.
Nous aussi dans la Vallée d'Aoste nous avons nombreuses
histoires tragiques, toutes unies par la souffrance, la fin du
travail forcé, si on peut appeler cela un travail.
Je veux rappeler ce qui s'est passé dans la nuit du 18 et 19
juin 1944: dans la Caserne Testafochi on a eu la capture par les SS
allemandes de 236 Alpins et de 8 officiers, dont 6 ne sont pas
revenus des camps de travail et de concentration nazistes dans les
régions contrôlées par le Reich. Ces garçons ont eu le courage de
faire un choix précis (incomprensibile) malgré le fait que cela
leur a coûté douleur, un dur vivre et dans certains cas même la
vie.
Questa giornata del ricordo deve ricordare a tutti quanti che
con l'odio non si può costruire nulla di buono. Come diceva Levi
nei testi che ho citato in premessa: "conoscere è e rimane la base
di tutto" ed è l'unico vero antidoto per far fronte all'odio. La
base dell'insegnamento di quel periodo storico è il rispetto della
libertà e dell'opinione altrui, perché sia realmente una giornata
proficua, quella del ricordo, dobbiamo ricordarcelo tutti quanti,
ma non solo oggi.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Ogni tanto mi chiedo se giornate come
quella del 27 gennaio servano o se si tratta soltanto di ricorrenze
in cui rischiamo di cadere nella retorica e in un vuoto
conformismo. La possibilità che questo accada è reale, tuttavia io
ritengo che il rischio vada comunque corso e questo perché nella
mia mente, nella mia coscienza, anche nella mia formazione di
insegnante sono profondamente radicate le parole di Primo Levi in
"Se questo è un uomo". "Meditate che questo è stato": un verso che
riflette tutta l'importanza e il valore della memoria, non solo
affinché ciò che è stato non si ripeta, ma anche e soprattutto
perché l'impossibilità della rassegnazione all'orrore e alla sua
realtà continui a restare custodita nel tempo di chi sopravvive.
C'è però oggi la necessità di cercare dei nuovi approcci, capaci di
guardare a quei fatti sapendo che i testimoni che ci restano, a
parte i pochissimi sopravvissuti, sono i luoghi e soprattutto anche
i luoghi trascurati, compresi quelli delle nostre città e dei
nostri paesi, che possono essere raccontati. Ad Aosta le Caserme
Chiarle e Mautino, la Torre dei Balivi, prime tappe del terribile
viaggio di chi è finito nei campi, ma anche nei paesi: a Issime la
casa della Riva, ultima dimora dei fratellini Ruggero e Raimondo
Jona, deportati sullo stesso treno che consegnò ad Auschwitz Primo
Levi, e uccisi al loro arrivo con la mamma Ilka.
C'è la necessità di guardare all'oggi, ai fatti della nostra
quotidianità con la consapevolezza di dover vigilare, di dover
opporsi alle nuove discriminazioni, con la memoria di ciò che è
stato. La notizia che arriva dalla Toscana, dalla provincia di
Livorno è una notizia che fa male perché si parla di nuovo di
razza, ma fa male soprattutto quel girarsi dall'altra parte. Si
torna a insultare chi appartiene a un'altra religione, a un'altra
cultura e ciò avviene tra ragazzi che convivono insieme in una
società che è sempre più multietnica e integrata. Ma non è l'unica
notizia negativa. Le discriminazioni nei confronti di tante
diversità, da quelle etniche a quelle religiose, fino a quelle di
orientamento sessuale e politico, sono purtroppo all'ordine del
giorno, e lo sappiamo, e possono costituire l'inizio di un percorso
che non dobbiamo permettere. Il ragazzo di Venturina a Livorno non
deve fare i conti con la guerra, non c'è la guerra, ma con
l'ignoranza di chi ha pensato di umiliarlo finendo a sua volta
vittima di quella cattiva cultura che si insinua nei
social
,
fomentata da chi vuole costruire dei nemici a ogni costo, anche in
un momento in cui guerre armate qui non ci sono, ma ci sono altre
guerre nelle quali dobbiamo combattere con gli strumenti
dell'insegnamento, della cultura e, appunto, della memoria. Abbiamo
bisogno che la scuola non insegni solo le materie curricolari, che
non si limiti a formare dei buoni ingegneri, dei buoni scienziati,
dei buoni lavoratori, ma che costruisca anche dei buoni cittadini.
Un insegnamento che deve partire dalle famiglie e dalla società,
dalle aule scolastiche dove troppo poco si insegna la storia, il
Novecento, la tragedia dei totalitarismi. È nell'esercizio della
memoria con i suoi luoghi e le storie dei suoi protagonisti che si
impara qualcosa che non riguarda il passato ma il presente e il
futuro.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Ha ragione, collega Minelli,
anch'io in tutti questi giorni di commemorazione, che sia questo,
che sia quello per le Foibe, che sia quello di tutti gli orrori, mi
domando sempre se ha senso prendere la parola, se ha senso parlare,
perché, di fronte agli orrori, c'è poco da dire e la mia reazione è
sempre quella di stare in silenzio, perché qualunque cosa venga
detta è sempre comunque molto limitata e rischia di diventare solo
pura retorica, però è assolutamente altrettanto vero che bisogna
comunque non smettere mai di ricordare e di combattere. Questo deve
essere qualche cosa che però deve essere fatto ogni santo giorno e
tutto questo può passare solo attraverso la cultura. È per questo
che noi dovremmo veramente ragionare e se vogliamo cambiare le cose
seriamente ed evitare il riproporsi comunque di episodi di questo
tipo di qualsiasi forma di totalitarismo in futuro, dobbiamo
passare necessariamente attraverso la cultura e la formazione delle
coscienze, passando attraverso i ragazzi e passando attraverso la
scuola. Non per niente, ad esempio, io ho sempre portato i figli a
vedere i campi di concentramento, bisogna portarli a studiare,
bisogna portarli a leggere, a capire, bisogna dar loro le chiavi di
lettura del mondo, bisogna dare a questi ragazzi i giusti strumenti
per capire, per accettare, per saper leggere la storia e tutto
quello che è successo affinché mai si possa riproporre una cosa del
genere.
Dobbiamo però anche, in qualità di amministratori, domandarci
quali sono gli strumenti per evitare realmente, al di là
dell'educazione, dell'istruzione e della formazione delle menti e
dei cuori dei giovani, sia nella scuola, sia nelle famiglie, perché
poi gli insegnamenti principali nascono in realtà nella famiglia...
dobbiamo domandarci come evitare che forme di reazione di razzismo,
di discriminazione e quant'altro esistano, perché non basta dire:
"non ci deve essere razzismo, non ci deve essere discriminazione",
credo che su questo nessuna persona con un minimo di coscienza e di
intelletto non possa che concordare. Il problema è come possiamo
pensare di disegnare questa società affinché si creino delle
condizioni sociali tali da permettere che poi questo non accada. È
qua il vero punto interrogativo a cui bisogna dare delle risposte
da parte nostra come amministratori, proprio per evitare che
all'interno della società poi nascano queste situazioni e che poi
ci siano davvero delle sacche di povertà dove nasce l'intolleranza,
dove nasce il razzismo, perché ci deve essere vera integrazione. La
vera domanda è: come possiamo in una società creare la vera
integrazione? Sono queste magari le risposte che noi dovremmo poi
dare.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Ho già avuto modo in altre occasioni
di precisare che la celebrazione di una memoria storica può
avvenire in diverse versioni: ritualismo formale,
strumentalizzazione ideologica, consapevolezza di una coscienza
sociale. È inutile dire che l'unica versione che abbia la dignità
di costituire la celebrazione di un evento che porta sulla sua
coscienza sei milioni di morti sia quella in grado di costruire la
consapevolezza di una coscienza sociale. Cosa vuol dire coscienza
sociale? Vuol dire andare a riconoscere il male in persona, il male
che opera nella storia come un virus opera in un organismo o come
un tumore si insedia in un tessuto organico. Il buon medico non
cura i sintomi ma va a individuare il male insinuato per
sconfiggerlo alla sua radice e ottenere la guarigione. È la stessa
operazione da compiere in occasione di una giornata come questa.
Stigmatizzare il soggetto che ha ospitato il male è comprensibile,
è anche giusto ma non è completo, non rivela la volontà di andare
alla radice del problema. Si sa che il male non riesce ad agire di
per sé, ha sempre bisogno di un soggetto che lo ospiti e complici
che lo assistano. Questo è successo attraverso il delirio nazista
nei confronti di una popolazione connotata da una propria identità
etnica, culturale, storica e religiosa e nessuno lo nega e lo
smentisce. "Non aver paura della ben rotonda verità" diceva
Parmenide.
Se vogliamo celebrare con dignità la Giornata della Memoria,
dobbiamo essere in grado di costruire quei meccanismi che
permettano alla comunità la formazione di anticorpi nei confronti
di quella che la nostra cultura cristiana chiama il
mysterium
iniquitatis
. Questo accade solo se non ci fermiamo alla
manifestazione del male ma riusciamo a riconoscere la radice stessa
del male, perché è quella che costituisce le metastasi e che sa
riproporsi in varie forme, in varie epoche e che non si esclude che
stia operando anche in questo momento.
Presidente -
Si è prenotato il consigliere Marguerettaz,
ne ha facoltà.
Marguerettaz (UV) -
Io credo sia giusto interrogarsi se
queste circostanze e queste giornate hanno un significato e
soprattutto se servono. Oggi 27 gennaio ricordiamo l'ingresso
dell'Armata russa ad Auschwitz, quindi per convenzione diciamo che
è oggi la Giornata della Memoria. In realtà potremmo anche
individuare altre date che sono altrettanto significative, un
analista diceva il 16 ottobre quando c'è stato il rastrellamento
nel ghetto a Roma, sono momenti tragici, però, al di là della
circostanza, io credo sia importante analizzare il percorso che ha
portato a scelte così sciagurate. Prima di tutto, per arrivare a
una scelta così tremenda, si devono creare i presupposti, le
condizioni, una situazione dove io sono nel giusto e anche le
azioni più terribili sono giustificate, bisogna costruire. Non vi
sfuggirà quindi - e ha fatto bene il collega Baccega a ricordare
Auschwitz e la sua costruzione - l'industrializzazione della morte,
ma, per arrivare a questo, la disumanità, la disumanizzazione
dell'Ebreo, occorre creare delle giustificazioni, arrivare alla
sopraffazione giustificando. Questa è un'attività che ricorre,
tant'è che cosa c'era scritto sul campo di concentramento di
Auschwitz? "Il lavoro rende libero", in tedesco:
arbeit macht
frei
. Noi abbiamo dei valori e li sosteniamo. Attenzione, non è
patrimonio dell'orrore nazista, sui Gulag era scritto: "il lavoro è
questione di onore, di gloria, di valore, di eroismo". Attenzione,
ecco che arriviamo a un approccio paradossale, facciamo le azioni
più terribili e le giustifichiamo.
Credo sia stata una cosa interessante la proposta di introdurre
il reato di negazionismo. In quest'ultima occasione il negazionismo
ce l'abbiamo non tanto lontano: in Bosnia, dove il nazionalismo
serbo in questi ultimi periodi sta riemergendo e quindi vogliono in
qualche modo negare le stragi che sono state fatte a Srebrenica. Io
credo che la Giornata della Memoria serva a questo ma serva anche a
fare una piccola riflessione al nostro interno, anche alla
politica. Devo dirvi che ogni tanto ho un sorriso quando sento
anche colleghi che evocano questi grandi sentimenti: la tolleranza,
il dialogo e poi, guarda caso, nelle loro piccole questioni
domestiche non perdono l'occasione di ridicolizzare l'avversario,
magari di denigrare il collega che è seduto a fianco con delle
vignette ridicole. Voi direte: "ma che paragoni fai?", no, è così,
perché la tolleranza deve partire dal proprio "io", non è possibile
solo guardare la tolleranza nei confronti degli altri. Tutta una
serie di siti, tutta una serie di azioni che vengono fatte sono per
scaldare gli animi.
Io credo veramente che queste giornate siano giornate
importanti, non è retorica, è l'occasione per condannare tutte le
intolleranze e per dare un messaggio ai nostri giovani; evitare
che, soprattutto in un momento così difficile, ci sia la tentazione
di scadere.
L'altro giorno, nella trasmissione di Fabio Fazio, sono rimasto
particolarmente sconvolto dalla testimonianza di Lidia che
raccontava la sua prigionia ad Auschwitz e diceva: "noi ragazzini
chiusi nel campo di concentramento eravamo diventati cattivi anche
noi perché avevamo fame e quindi tra di noi non c'era solidarietà".
Cosa vuol dire? Male attira male, cattiveria attira cattiveria.
Credo che il messaggio debba essere: "abbassiamo i toni e cerchiamo
tutti di essere più tolleranti e più dialoganti".
Presidente -
Si è prenotato l'assessore Marzi a cui passo
la parola.
Marzi (SA) -
A volte anche in Consiglio capita di fatto,
nonostante non ci si raccordi tra colleghi ma ci si rifaccia a temi
che portano ognuno di noi a esprimere liberamente la propria
opinione,... che si condividano concetti quindi, mai come in questo
momento, sono contento di intervenire dopo gli interventi sia del
collega Distort che del collega Marguerettaz perché hanno, a mio
modesto avviso, espresso un principio molto concreto. Il 27 gennaio
del 1945 è successa una cosa che è stata ampiamente richiamata e
quindi, di conseguenza, la storiografia ha fatto sì che poi venga
utilizzata a simbolo di un momento molto particolare, di un momento
di ricordo.
Parto brevemente da un ricordo: il sottoscritto fin da bambino è
stato particolarmente colpito da tutta una serie di video,
piuttosto che libri, che in un periodo dell'anno molto particolare,
cioè quello di gennaio, passavano in televisione. Io ricordo ancora
i primi video sui campi di concentramento con Pachelbel, l'Adagio
di Albinoni in sottofondo; di conseguenza, essendo un bambino
curioso, cominciai a documentarmi rispetto al tema. Avendo ormai
quarantasette anni, è passato tanto tempo, sono "passate" tante
migliaia di pagine di libri e quindi alla fine della fiera anche
con me stesso ho dovuto trovare una sintesi sia per arrivare a
spiegarmi certe cose che mi colpirono, sia per arrivare a spiegare
occasioni come quelle che giustamente oggi accadono.
Il processo in realtà che ritengo sia il più semplice per
spiegare il motivo per il quale è importante, almeno una volta
all'anno, ragionare di male - quindi cito testualmente il collega
Marguerettaz - è esattamente il fatto che il male, nel caso
specifico, è profondamente umano. Se si fa attenzione, se si va
dietro l'apologia, si tende a pensare che il male si rappresenti
portando con sé zoccoli, corna, odori di zolfo, invece il male è
profondamente umano. Nell'essere profondamente umano è anche spesso
profondamente razionale, segue nella divisione tra cattivi e buoni
dei principi logici, fondamentali.
Se noi facciamo un'analisi storica di quello che dal 1933 in
poi, quindi dalla salita al Governo di Adolf Hitler, vediamo che si
tratta di un processo logico molto forte, qualcuno dice che tutto
ciò nacque da Versailles, però, di fatto, è un processo che inizia
con una serie di principi interni, di dinamiche interne,
dall'Aktion T4, dalla scelta di intervenire con le eliminazioni
interne al Reich delle vite inutili, per poi proseguire attraverso
i ghetti, i campi di lavoro.
Nel frattempo la guerra parte e, di conseguenza, ci si comincia
a muovere nel territorio conquistato con le
Einsatzgruppen
tanto per essere chiari, le SS, però ci si trova nella condizione
che la guerra con le scelte interne da un punto di vista politico
hanno dei problemi umani e cioè fondamentalmente le persone che
erano chiamate dai soldati ad applicare lo sterminio non reggevano
fisicamente a quello che dovevano fare tutti quanti i giorni. Di
nuovo la mente, l'organizzazione, l'industrializzazione si pone, si
incontra a Vanzi e decide la soluzione finale: decide che gli
incastri tra le scelte politiche di eliminazione del concetto di
persona per arrivare ai pezzi, quelli che Rudolf Hess, nella sua
autobiografia da inventore di Oswiecim, poi diventata Auschwitz
Birkenau, di fatto lui definisce
stücke
, cioè pezzi... se
qualcuno di voi ha voglia di leggere l'autobiografia del primo capo
del campo di sterminio di Auschwitz Birkenau, di fatto si renderà
conto che in un tentativo di rendersi umano lui sembra, ahimè, un
capo magazziniere di una grande fabbrica piuttosto che uno degli
uomini che ha perpetrato e ha organizzato uno dei maggiori cimiteri
della storia del mondo. Quello che è fondamentale incastrare
pertanto è che il male è arrivato a essere profondamente umano e
profondamente organizzato per raggiungere un obiettivo
assolutamente non umano e che dall'altra parte, man mano che i
buoni prendevano atto di quanto stava avvenendo, i buoni hanno
cominciato, sempre razionalmente, a fare delle scelte. La scelta
principale dei buoni è stata quella della narrazione: come facciamo
a rendere umano e quindi a non mitizzare qualcosa che è la cosa più
lontana del mondo dall'umanità? Attraverso la narrazione. Prima
dello sbarco in Normandia il 6 giugno 1944, guarda caso, gli
alleati andarono a interrogare due grandissimi esperti di
comunicazione: uno era Charlie Chaplin, l'altro era Alfred
Hitchcock, e chiesero loro: "molto probabilmente, nel momento in
cui noi arriviamo in Francia e poi dobbiamo convergere verso
Berlino, ci troveremo, lo sappiamo già, è stato chiaramente
esplicitato i campi di concentramento e soprattutto quelli di
sterminio - perché erano due cose diverse, l'ho detto prima, di un
processo che era tutto finalizzato allo sterminio di milioni di
persone - ...a tutti gli effetti cosa facciamo nel momento in cui
avvicinandoci a Berlino incontriamo dei luoghi di quel tipo?". Il
consiglio che questi grandi esperti di comunicazione diedero alle
truppe alleate fu quello di filmare i campi che avrebbero
incontrato mettendo assieme i buoni e i cattivi, gli sterminatori e
le vittime, che nel caso specifico, ahimè, erano pochi prigionieri
e tanti cadaveri, quindi si arrivò alla creazione dei video che
tutti quanti noi conosciamo. Questo naturalmente con la fine della
guerra è diventato - e adesso infatti sto narrando i buoni - un
continuo chiedersi come continuare a rappresentare, perché ci fosse
memoria, quello che non doveva più accadere, quindi utilizzando
libri, film e in ultimo le testimonianze. Se voi ascoltate le
testimonianze degli ultimi sopravvissuti che oramai sono sempre
meno, ahimè, tutti quanti hanno più o meno un tratto comune, cioè
il fatto che da quando uscirono dal campo di concentramento, ma
soprattutto di sterminio, ebbero un tentativo di tornare a una vita
comune e per tanti anni macerarono internamente il dolore
ultraumano provato fino ad arrivare poi, con la maturità, a
percepire, a capire che in realtà... e questo Primo Levi lo colse
subito ma poi dopo sappiamo come soffrì fino all'ultimo momento
dell'impossibilità se non scrivendo di raccontare le cose... quindi
a tutti gli effetti tutti quanti nell'ultima parte della loro vita
hanno incominciato a testimoniare per lasciare traccia di quello
che era accaduto.
Pertanto - e qui richiamo il collega Distort - queste sono
occasioni che devono avvenire sempre più fondamentalmente, per
andare in maniera semplicistica, a trovare un confronto che è il
confronto più vecchio del mondo tra male e bene, tra cattivi e
buoni, facendo sempre molta attenzione al fatto che sia il male che
il bene, sia i cattivi che i buoni sono profondamente umani e
quindi dimenticano, ripetono, sbagliano. Il fatto di mantenere
memoria di questo continuo scontro è, in realtà, il messaggio di
giornate come quelle che non a caso, come quella di oggi, si
chiamano Giornate della Memoria.
Se poi vogliamo dare, e chiudo, un incarnamento, un
archeo
logos
, a quello che di fatto stiamo dicendo, possiamo appunto
andare alle parole. Io ho detto prima che il 27 di gennaio è un
simbolo. Il termine "simbolo" deriva dal greco e vuol dire
sym-ballo
, unire, unirsi, passare da individui a persone e
quindi a comunità. Il termine "diaballo" ha la stessa radice,
sempre dal greco antico e vuol dire dividere. Il diavolo deriva da
diaballo ed è dividere, e non a caso è stato chiaramente
esplicitato che per arrivare a uccidere un essere umano, una
persona, bisogna prima renderlo un individuo e poi renderlo un
pezzo e questo può succedere solo ed esclusivamente attraverso un
processo logico che è esattamente l'opposto di quello che porta un
individuo a diventare una persona e una comunità. Bisogna passare
aggredendo la comunità, portandola a essere una persona, poi un
individuo e poi un pezzo. Questo è il compito della politica e mai
come in questo momento è fondamentale ragionare di relazioni perché
sono le relazioni che portano un individuo a essere una persona e
poi dalle persone ad arrivare a parlare di comunità. Le libertà
delle persone sono la somma di quello che è stato sottratto alle
libertà individuali per vivere assieme. La libertà individuale è un
concetto che logicamente non esiste.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Il Consiglio regionale della Valle
d'Aosta, in occasione del 27 gennaio, Giorno della Memoria, legato
a quanto avvenne nel 1945 quando le truppe sovietiche arrivarono ad
Auschwitz svelando al mondo l'orrore del campo di concentramento,
uno dei luoghi del genocidio nazista, liberando i pochi superstiti,
dedica questo momento, da una parte, per ricordare quanto è
avvenuto e, dall'altra, per spronare ad essere tutti più
vigili.
Ricordiamo oggi gli oltre 17 milioni di vittime tra Ebrei,
prigionieri di guerra, oppositori, omosessuali, zingari e gruppi
religiosi; ricordiamo noi Valdostani oggi una donna come Ida
Desandré, deportata nel campo di Ravensbruck e testimone fino alla
morte delle atrocità subite. I fratelli Ruggiero e Raimondo Jona,
prelevati nella scuola di Issime all'età di 11 e 5 anni e uccisi
insieme alla madre all'arrivo nel campo di sterminio. Ricordiamo il
commissario Camillo Renzi, arrestato dalla Guardia nazionale
repubblicana nell'agosto del 1944 per la sua attività antinazista e
antifascista e deportato a Dachau dove morì nel lager il 12
febbraio 1945, proprio ieri gli è stata dedicata la prima posa di
una pietra d'inciampo nella nostra regione, per cui ringraziamo il
questore Morelli: un gesto di alto valore simbolico che ricorda a
tutti noi l'impegno dei poliziotti che si opposero agli orrori del
nazifascismo anche a costo della vita. Lo dico perché spesso,
proprio quelle Forze dell'ordine e quelle Forze armate non si
vogliono ricordare, non si vogliono ricordare i Carabinieri della
banda Vertosan o i tanti Alpini comandanti di bande partigiane che
si opposero proprio a quel regime.
Non basta ricordare, un bel saggio del filosofo ebreo Rav Laras,
sembra svelarci il comandamento della memoria, un comandamento
attraverso una formula: ricordare per ricostruire, affinché non
venga mai più messo in discussione il senso etico dell'esistenza.
Di qui i doverosi interrogativi sulle acquiescenze, le intolleranze
e le connivenze. Lui ricorda come amici e conoscenti non Ebrei il
giorno dopo la promulgazione delle leggi razziali facevano finta di
non riconoscerlo. Il comandamento della memoria diventa un ottimo
insegnamento per tutti, soprattutto ora dove continui rigurgiti di
antisemitismo e correnti di negazionismo hanno preso il posto del
revisionismo. Si tratta di un vero e proprio tentativo di negare i
fatti e occultare la memoria da parte di una popolazione non più
riconducibile solo a gruppi estremisti.
Continua a fare proseliti chi vuole cancellare l'Olocausto e la
filosofa Donatella Di Cesare, docente di filosofia teoretica alla
Sapienza di Roma, indaga questa ideologia nefasta, che, con il
passare degli anni, amplia il proprio raggio d'azione e nel suo
ultimo saggio "Se Auschwitz è nulla" sottolinea come al contrario
di quel che in genere si crede, il negazionismo non è un rigurgito
come si è ormai soliti dire sbrigativamente, non è un residuo
oscuro del passato e anche alla luce dei recenti sviluppi, si può
dire che sia una terribile ingenuità ridurre un problema eminente
anche in politica a un inevitabile orpello dello scenario
culturale, perché i negazionisti non vogliono ricercare nulla. Non
si tratta solo di odio, un'emozione che va e viene, né di una
strategia retorica, ma neppure semplicemente di una deriva del
web
: il negazionismo è un fenomeno politico dell'attualità,
che, come tale, deve essere finalmente studiato e fronteggiato.
Il Giorno della Memoria ci chiama in causa come persone e come
cittadini, ci chiede di prendere posizione e di agire perché la
disumanità non si estenda ancora di più.
Presidente -
Si è prenotato l'assessore Caveri a cui
passo la parola.
Caveri (AV-VdA Unie) -
A nome del Governo regionale, mi
associo a tutto quanto è stato detto in quest'aula in
quest'occasione. Ricordo che qui sotto, nel salone dedicato a Maria
Ida Viglino, è in corso un convegno con la partecipazione di molte
scolaresche, alcune in presenza, altre
on line
, proprio a
testimonianza anche dell'impegno che la Regione deve mettere nel
mantenere viva la memoria di fatti come quelli che in quest'aula
quest'oggi stiamo evocando.
Ci sono due parole che indicano questa vicenda drammatica e
terribile che ha segnato in maniera indelebile il Novecento, la
prima è "olocausto". "Olocausto" viene dal greco e vuol dire
bruciato interamente, si riferiva al sacrificio alle divinità, sia
nella religione greca che in quella ebraica, in cui la vittima
veniva interamente bruciata ed è un termine che non è molto amato
dalla comunità ebraica, anche se bisogna ammettere che sembra in
qualche maniera richiamare proprio la drammaticità di quella
macchina di morte che erano i campi di sterminio. Chi ha visitato i
campi di sterminio sa che era una vera e propria macchina, si era
cominciato con il gas dei camion, con gli Ebrei nel cassone che
venivano gassati e poi si è scelto questo metodo di morte veramente
scientifico nel suo terribile spiegamento.
L'altro termine che invece è preferito dalla comunità ebraica è
"shoah". "Shoah" è una parola presente diverse volte nella Bibbia
ebraica e significa distruzione totale ed è una rappresentazione
plastica di un progetto di sterminio nazista assecondato dal
Fascismo. Su questo non ci devono essere sconti, esistono diversi
livelli: si va dal negazionismo di storici come Faurisson,
condannati anche poi in Tribunale, a questo atteggiamento
revisionistico in cui si tende, da una parte, a equiparare questo
orrore in tutta la sua particolarità ad altri episodi drammatici
della storia dell'umanità, che nessuno nega, perché sarebbe folle
negarlo.Talvolta si adopera questo benaltrismo, cioè si parla di
altro quasi per dire che in fondo questo fenomeno della Shoah non
deve assumere carattere straordinario, e lo dico senza nessuna
coloritura ideologica, ma ponendo ciascuno di noi di fronte a dei
fatti terribili e che in qualche maniera incombono ancora oggi. È
poi il messaggio principale di Primo Levi, catturato al Col de Joux
quando era un partigiano in erba e che mise molti anni a mettere
per iscritto. I suoi scritti vennero anche respinti dagli editori,
si era in un'epoca di dopoguerra, c'era una logica quasi di
dimenticare i fatti, poi invece, grazie alla sua testimonianza, è
rimasta questa scintilla. "Se comprendere è impossibile - diceva
Primo Levi - conoscere è necessario perché ciò che è accaduto può
ritornare. Le coscienze possono nuovamente essere sedotte e
oscurate, anche le nostre". Io trovo che in questa frase finale, in
queste poche parole finali ci sia tutto. Lo diciamo, tra l'altro,
all'inizio di un secolo... noi siamo negli anni Venti e se noi
avessimo una macchina del tempo e potessimo tornare a cento anni
fa, alla marcia su Roma che innescò un'epoca di totalitarismi, non
solo quelli di destra, perché su questo bisogna essere chiari, gli
Ebrei non sono solo stati perseguitati da Hitler ma lo sono stati
anche da Stalin... bisogna essere in qualche maniera equivalenti
nel risalire a quelle vicende storiche che per millenni hanno
perseguitato i protagonisti della diaspora: gli Ebrei, questo
popolo che tanto ha patito e che nei campi di concentramento ha
avuto il momento più terribile.
Mi faccio prendere dall'emozione ogni volta che parlo di questi
argomenti perché qualcuno già ha rievocato i soldati valdostani,
gli Alpini, che vennero mandati in Germania, uno di questi era mio
papà Sandro, che si trovò trasferito
tout court
dalla sua
Aosta ad Auschwitz. Era a lavorare nei campi che c'erano attorno ad
Auschwitz e mi diceva sempre mio papà che fu un prete polacco, un
Salesiano che parlava francese a rivelargli con chiarezza che cosa
avvenisse all'interno di questo campo e che quel fumo che usciva
dai camini non era niente altro che i corpi degli Ebrei che erano
stati gassati e poi venivano bruciati con questa logica scientifica
dei Nazisti. È importante che noi parliamo ai giovani come si sta
facendo qui sotto, ormai è molti anni che lo si fa, che li portiamo
a visitare, quest'anno non sarà possibile, li porteremo a Parigi
dove ci sono molti musei legati alla Shoah, ma portarli ad
Auschwitz è importante perché tutti quelli - e ce ne sono molti in
quest'aula - che ci sono stati hanno ritrovato lì la drammaticità
di un
genius loci
. Quando si entra, si respira quest'aria.
Io ricordo che ho portato entrambi i miei figli quando erano
adolescenti a visitarla e ricordo una scena che ci colpì: c'era un
gruppo di ragazzi israeliani con la
kefiah
in testa, erano
tutti appoggiati a questi muri vicino a questa prigione dove
venivano messi in ginocchio, dove dovevano passare ore e ore in
ginocchio, perché poi l'aspetto della gassificazione era alla fine
di tormenti indicibili e impensabili per qualunque essere umano. Mi
avvicinai a uno degli accompagnatori e mi disse: "ognuno di loro ha
avuto un nonno, un cugino, uno zio qui" e piangevano
disperatamente.
Il ricordo dunque va mantenuto saldo anche in una Valle d'Aosta,
medaglia d'oro della Resistenza. Qui sotto Pierluigi Cretier di
Saint-Vincent sta raccontando anche dei giusti che hanno aiutato
gli Ebrei in quei periodi così difficili ed è anche la
dimostrazione che alla fine il bene ha vinto. Io credo che si debba
concludere così. Noi assumiamo sempre, io per primo, in occasione
di queste revocazione ufficiali, un tono un po' cupo perché sono
eventi luttuosi quelli che evochiamo qui ma talvolta bisognerebbe
anche assumere un tono meno cupo per ricordare che, per fortuna,
quel mostro del Nazismo è stato sconfitto.
Presidente -
Non vedo altre richieste di intervento.
Ricordo che alle ore 10:30 circa verrà convocata la Conferenza dei
Capigruppo e ci sarà un collegamento con il Presidente della
Regione.
Devo anche dire che, nella serata di ieri, abbiamo avuto una
tragica triste notizia: Ivo Fantino, un giovane dipendente del
Consiglio regionale, dopo una breve malattia, ci ha lasciati, una
notizia tragica che lascia senza parole. Forse, in questi casi, c'è
poco da dire. Condoglianze alla famiglia e un ricordo per Ivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK