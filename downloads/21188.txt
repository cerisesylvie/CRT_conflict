Consiglio Regionale della Valle d'Aosta - Oggetto del Consiglio n. 1116 del 27 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1116 del 27 gennaio 2005 - Resoconto
OGGETTO N. 1116/XII - Disegno di legge: "Modificazioni alla
legge regionale 19 agosto 1998, n. 46 (Norme in materia di
segretari comunali della Regione autonoma Valle d'Aosta)".
Articolo 1
(Sostituzione dell'articolo 1)
1. L'articolo 1 della legge regionale 19 agosto 1998, n. 46
(Norme in materia di segretari comunali della Regione autonoma
Valle d'Aosta), è sostituito dal seguente:
"Articolo 1
(Definizione)
1. I segretari degli enti locali sono dirigenti appartenenti
alla qualifica unica dirigenziale di cui all'articolo 12 della
legge regionale 23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale), iscritti all'Albo di cui
all'articolo 20 della stessa legge, come modificato dall'articolo 5
della legge regionale 27 maggio 1998, n. 45, istituito presso la
Presidenza della Regione, in apposita sezione denominata Albo
regionale dei segretari, suddivisa in due parti.
2. La qualifica unica dirigenziale di cui al comma 1 è
articolata nei tre livelli di cui all'articolo 14, comma 1, della
l.r. 45/1995, sulla base della classificazione delle sedi di
segreteria effettuata con il regolamento regionale di cui
all'articolo 5.
3. L'Albo regionale dei segretari è gestito dall'Agenzia
regionale dei segretari degli enti locali della Valle d'Aosta, di
seguito denominata Agenzia, ente dotato di personalità giuridica di
diritto pubblico, sottoposto alla vigilanza della Presidenza della
Regione.
4. Ai fini della vigilanza di cui al comma 3, il presidente
del consiglio di amministrazione di cui al comma 5, lettera b),
trasmette alla Presidenza della Regione una relazione annuale
sull'attività dell'Agenzia, nonché copia degli atti fondamentali
adottati. In caso di mancata approvazione del bilancio e del
rendiconto, di impossibilità di funzionamento degli organi
dell'Agenzia e di gravi e persistenti violazioni di legge
nell'esercizio dell'attività obbligatoria dell'Agenzia, il
Presidente della Regione interviene, sentito il Consiglio
permanente degli enti locali, con poteri sostitutivi, sciogliendo
all'occorrenza il consiglio di amministrazione e nominando un
commissario per la reggenza temporanea dell'Agenzia.
5. Sono organi dell'Agenzia:
a) il consiglio di amministrazione, composto da un esperto in
materia di enti locali, designato dalla Giunta regionale d'intesa
con il Consiglio permanente degli enti locali, e da rappresentanze
paritetiche dei segretari e degli enti locali;
b) il presidente ed il vicepresidente, eletti dal consiglio
nel proprio seno.
6. Alla parte prima dell'Albo regionale dei segretari si
accede per concorso per esami ai sensi dell'articolo 16 della l.r.
45/1995 e con le modalità di cui all'articolo 39 del regolamento
regionale 11 dicembre 1996, n. 6 (Norme sull'accesso agli organici
dell'Amministrazione regionale, degli enti pubblici non economici
dipendenti dalla Regione e degli enti locali della Valle
d'Aosta).
7. Alla parte seconda dell'Albo regionale dei segretari sono
iscritti, con le modalità previste dal regolamento regionale di cui
all'articolo 5, previo accertamento della conoscenza della lingua
francese, scritta e orale, ai sensi dell'articolo 39, comma 6, del
regolam. reg. 6/1996, per i soggetti che non abbiano già superato
tale prova, i soggetti in possesso dei seguenti requisiti:
a) i dirigenti degli enti di cui all'articolo 1, comma 1,
della l.r. 45/1995, da ultimo modificato dall'articolo 2 della
legge regionale 21 gennaio 2003, n. 3;
b) i soggetti in possesso dei requisiti di cui all'articolo
16, comma 2, della l.r. 45/1995, come modificato dall'articolo 1
della l.r. 45/1998;
c) i soggetti iscritti all'Albo di cui all'articolo 9 del
decreto del Presidente della Repubblica 4 dicembre 1997, n. 465
(Regolamento recante disposizioni in materia di ordinamento dei
segretari comunali e provinciali, a norma dell'articolo 17, comma
78, della legge 15 maggio 1997, n. 127);
d) i segretari degli enti locali in servizio presso le
Regioni a Statuto speciale e le Province autonome di Trento e
Bolzano;
e) i segretari già iscritti alla parte prima dell'Albo
regionale dei segretari, per almeno un biennio.
8. Il consiglio di amministrazione, con proprio
provvedimento, individua gli ulteriori titoli e requisiti di cui
debbono essere in possesso i soggetti di cui al comma 7, lettera
b), ai fini dell'iscrizione alla parte seconda dell'Albo regionale
dei segretari.
9. Ai soggetti iscritti alla parte seconda dell'Albo
regionale dei segretari si applicano le disposizioni di cui
all'articolo 17, comma 6, della l.r. 45/1995.".
Articolo 2
(Sostituzione dell'articolo 3)
1. L'articolo 3 della l.r. 46/1998 è sostituito dal
seguente:
"Articolo 3
(Incarico e revoca)
1. Il segretario dell'ente locale, individuato tra gli
iscritti all'Albo regionale dei segretari, è incaricato con
provvedimento del Sindaco, del Presidente della Comunità montana o
del Presidente del Consorzio dei comuni della Valle d'Aosta
ricadenti nel Bacino imbrifero montano della Dora Baltea (BIM), da
cui dipende funzionalmente. L'incarico è disposto, con le modalità
stabilite dal consiglio di amministrazione, non prima di sessanta
giorni dalla data delle elezioni generali comunali e non oltre
centoventi giorni dalla data di insediamento dell'amministratore
suddetto, decorsi i quali il segretario in carica si intende
confermato.
2. Salvo quanto previsto al comma 3, l'incarico ha durata
corrispondente a quella dell'amministratore che ha effettuato la
nomina; il segretario dell'ente locale continua ad esercitare le
proprie funzioni, dopo la cessazione del mandato
dell'amministratore che lo ha nominato, fino alla conferma o al
conferimento dell'incarico ad un nuovo segretario.
3. La revoca del segretario dell'ente locale è disposta con
provvedimento motivato dell'amministratore che lo ha incaricato,
previa deliberazione dell'organo collegiale esecutivo dell'ente,
per gravi violazioni dei doveri d'ufficio o in caso di valutazione
negativa in sede di verifica dei risultati, in conformità ai
principi di cui all'articolo 22 della l.r. 45/1995.".
Articolo 3
(Modificazione all'articolo 4)
1. Al comma 1 dell'articolo 4 della l.r. 46/1998, le parole:
"I segretari comunali di cui all'articolo 2 e all'articolo 11" sono
sostituite dalle seguenti: "I segretari degli enti locali, iscritti
alla parte prima dell'Albo regionale dei segretari,".
Articolo 4
(Modificazioni all'articolo 5)
1. La lettera a) del comma 1 dell'articolo 5 della l.r.
46/1998 è sostituita dalla seguente:
"a) la nomina, la composizione, la durata, le attribuzioni e
le modalità di funzionamento degli organi di cui all'articolo 1,
comma 5;".
2. Alla lettera b) del comma 1 dell'articolo 5 della l.r.
46/1998, le parole: "e i requisiti per l'accesso alle stesse" sono
soppresse.
3. Alla lettera c) del comma 1 dell'articolo 5 della l.r.
46/1998, le parole: "comma 4" sono sostituite dalle seguenti:
"comma 7".
4. La lettera f) del comma 1 dell'articolo 5 della l.r.
46/1998 è sostituita dalla seguente:
"f) gli adempimenti di cui al contratto collettivo regionale
di lavoro connessi al procedimento disciplinare e il procedimento
per la verifica dei risultati;".
5. Alla lettera i) del comma 1 dell'articolo 5 della l.r.
46/1998, le parole: "comma 4" sono sostituite dalle seguenti:
"comma 7".
Articolo 5
(Sostituzione dell'articolo 6)
1. L'articolo 6 della l.r. 46/1998 è sostituito dal
seguente:
"Articolo 6
(Fondo di mobilità)
1. Gli oneri relativi al trattamento economico dei segretari
sono a carico dell'ente locale presso il quale prestano
servizio.
2. All'Agenzia è attribuito un fondo di mobilità finanziato
dagli enti locali destinato al suo funzionamento, al finanziamento
del trattamento economico dei segretari collocati in disponibilità
e all'attività di formazione e di aggiornamento professionale. I
finanziamenti degli enti locali, graduati in rapporto alla
classificazione dell'ente locale, sono determinati dal consiglio di
amministrazione, d'intesa con il Consiglio permanente degli enti
locali.
3. A decorrere dalla costituzione dell'Agenzia, i diritti di
segreteria di cui agli articoli 40, 41 e 42 della legge 8 giugno
1962, n. 604 (Modificazioni allo stato giuridico e all'ordinamento
della carriera dei segretari comunali e provinciali), riscossi
dagli enti locali della Regione e dalle loro forme associative,
sono versati, nella misura del 10 per cento dell'importo
complessivo, all'Agenzia al fine di alimentare il fondo di mobilità
di cui al comma 2.".
Articolo 6
(Modificazioni all'articolo 9)
1. Alla lettera a) del comma 1 dell'articolo 9 della l.r.
46/1998, le parole: "del Consiglio comunale e della Giunta
comunale" sono sostituite dalle seguenti: "degli organi collegiali
degli enti locali".
2. Alla lettera b) del comma 1 dell'articolo 9 della l.r.
46/1998, le parole: "comunale. Nei comuni privi di altre figure di
qualifica dirigenziale, i contratti rogati dal segretario comunale
sono stipulati dal Sindaco o dal Vicesindaco" sono
soppresse.
3. Il comma 4 dell'articolo 9 della l.r. 46/1998 è sostituito
dal seguente:
"4. Negli enti locali in cui esistono altre figure con
qualifica dirigenziale, i compiti di cui al comma 3 possono essere
attribuiti, dall'amministratore che ha conferito l'incarico, al
segretario o ad altri dirigenti dell'ente.".
Articolo 7
(Disposizioni di coordinamento)
1. Alla l.r. 46/1998 sono apportate, inoltre, le seguenti
modificazioni:
a) le parole: "segretario comunale" e "segretari comunali",
salvo che agli articoli 5, comma 1, lettera q), 11, 12, 13 e 14,
sono rispettivamente sostituite, anche nel titolo della legge,
dalle seguenti: "segretario dell'ente locale" e "segretari degli
enti locali";
b) alla parola: "Sindaco", ovunque ricorra, sono aggiunte le
seguenti: ", Presidente della Comunità montana e Presidente del
BIM", comprensive dell'articolo o della preposizione articolata
necessari nel contesto.
Articolo 8
(Abrogazioni)
1. Gli articoli 2, 7 e 10 della l.r. 46/1998 sono
abrogati.
Articolo 9
(Disposizioni transitorie)
1. Il consiglio di amministrazione in carica al momento della
costituzione dell'Agenzia resta in carica fino alla scadenza
naturale del suo mandato.
2. I beni e le risorse finanziarie gestiti dal consiglio di
amministrazione, attraverso il BIM, sono trasferiti all'Agenzia a
far data dalla sua costituzione.
3. Il segretario del BIM in servizio alla data di entrata in
vigore della presente legge è iscritto alla parte prima dell'Albo
regionale dei segretari entro venti giorni dall'entrata in vigore
della medesima. In sede di prima applicazione e, comunque, sino al
conferimento del nuovo incarico ai sensi della presente legge, al
segretario in servizio è riconosciuta, ai fini della retribuzione
di posizione, la collocazione nella fascia di appartenenza al
momento dell'entrata in vigore della presente legge.
Articolo 10
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente - Passiamo all'esame dell'articolato.
Pongo in votazione l'articolo 1:
Consiglieri presenti: 21
Votanti e favorevoli: 18
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - La parola al Consigliere Tibaldi sull'articolo
2.
Tibaldi (CdL) - Per dichiarare l'astensione su questo articolo,
in quanto l'articolo 2 che sostituisce l'articolo 3 della legge n.
46/1998 prevede che l'incarico sia disposto non prima di 60 giorni
dalla data delle elezioni generali comunali e non oltre 120 giorni
dalla data di insediamento dell'amministratore, del sindaco. Si
tratta di una scelta che, a nostro avviso, prevede un periodo
troppo lungo da un punto di vista temporale di 60 giorni minimo,
che intercorre fra le elezioni e la nomina del segretario. Questo
periodo si presta a un vero e proprio mercato dei segretari
comunali da parte dei nuovi amministratori, praticamente i
segretari diventano merce di scambio a seconda delle convenienze
politiche o meno dei singoli amministratori comunali e questo
mercato ha una notevole ripercussione anche sul funzionamento degli
enti. Di qui il nostro voto di astensione.
Presidente - Pongo in votazione l'articolo 2:
Consiglieri presenti: 24
Votanti e favorevoli: 18
Astenuti: 6 (Comé, Curtaz, Riccarand, Squarzino Secondina,
Stacchetti, Tibaldi)
Il Consiglio approva.
Presidente - Pongo in votazione l'articolo 3:
Consiglieri presenti: 26
Votanti e favorevoli: 23
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Pongo in votazione l'articolo 4:
Consiglieri presenti: 28
Votanti e favorevoli: 25
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Pongo in votazione l'articolo 5:
Consiglieri presenti: 28
Votanti e favorevoli: 25
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - La parola al Consigliere Tibaldi sull'articolo
6.
Tibaldi (CdL) - All'articolo 6 si prevedono alcune modificazioni
all'articolo 9 della legge n. 46/1998; purtroppo fra le
modificazioni proposte manca quella che non abolisce il parere di
legittimità, nel senso che rimane questa retrograda previsione del
parere di legittimità. Con l'entrata in vigore del principio della
scelta diretta del segretario da parte del sindaco o del presidente
della comunità montana, il principio per cui lo stesso segretario
debba farsi garante degli atti di colui da cui dipende la propria
posizione di lavoro, è a nostro avviso anacronistico; nel resto del
Paese ciò è scomparso da anni. Quale segretario troverebbe più
lavoro dopo aver dato più volte parere contrario ad atti degli
organi politici? Di qui il nostro voto contrario.
Presidente - Pongo in votazione l'articolo 6:
Consiglieri presenti: 27
Votanti: 21
Favorevoli: 20
Contrari: 1
Astenuti: 6 (Comé, Curtaz, Riccarand, Squarzino Secondina,
Stacchetti, Viérin Marco)
Il Consiglio approva.
Presidente - Pongo in votazione l'articolo 7:
Consiglieri presenti: 26
Votanti e favorevoli: 23
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Pongo in votazione l'articolo 8:
Consiglieri presenti: 26
Votanti e favorevoli: 23
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Pongo in votazione l'articolo 9:
Consiglieri presenti: 26
Votanti e favorevoli: 23
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Pongo in votazione l'articolo 10:
Consiglieri presenti: 26
Votanti e favorevoli: 23
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - La parola al Consigliere Tibaldi, per dichiarazione
di voto.
Tibaldi (CdL) - Per le due motivazioni specifiche che ho
annunciato, presentando le nostre osservazioni ai singoli articoli,
dichiaro l'astensione del nostro gruppo sul disegno di legge
complessivo.
Presidente - Pongo in votazione la legge nel suo complesso:
Consiglieri presenti: 27
Votanti e favorevoli: 23
Astenuti: 4 (Curtaz, Riccarand, Squarzino Secondina,
Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK