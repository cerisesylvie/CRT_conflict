Consiglio Regionale della Valle d'Aosta - Oggetto del Consiglio n. 2837 del 6 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2837 del 6 novembre 2002 - Resoconto
OGGETTO N. 2837/XI Interventi per la riqualificazione e lo
sviluppo dell'area industriale Cogne di Aosta. (Interpellanza)
Interpellanza Considerata la legge regionale 26/1/1993 n. 4
recante "interventi per la riqualificazione e lo sviluppo dell'area
industriale Cogne di Aosta";
Vista la legge regionale 12/5/94 n. 17 concernente "integrazione
e modalità di attuazione della legge regionale 26/1/1993 n. 4" in
applicazione della quale è stata costituita la società Vallée
d'Aoste Structure srl interamente partecipata dalla R.A.V.A. per
tramite di Finaosta S.p.A.;
Evidenziati i successivi approfondimenti in ordine alla
riorganizzazione e riconversione dell'area attraverso:
- l'accordo di programma regione Comune di Aosta;
- il progetto planivolumetrico della zona di D2 redatto in
applicazione del menzionato accordo di programma;
- il modello di sviluppo della zona di D2 dell'area di cui la
Giunta ha condiviso l'impostazione con propria deliberazione n. 897
del 2/4/2001 che individua nella zona di D2 quattro aree di
attuazione:
- Greenfield
- Area imagine
- Condominio industriale
- Area sport.
Richiamata la deliberazione n. 3445 del 24/9/2001 concernente
l'approvazione della stipulazione di una convenzione con Vallée
d'Aoste Structure srl. per la realizzazione di interventi di
riorganizzazione urbanistica e di riconversione produttiva
dell'area Cogne in Aosta comprendente la realizzazione del Master
Plan della zona D2;
Evidenziato che con delibera n. 2205 del 17/6/02 la Giunta ha
approvato il master plan di Vallée D'Aoste Structure srl. della
zona D2 dell'area Cogne;
i sottoscritti Consiglieri regionali
Interpellano
la Giunta regionale per conoscere:
1) le motivazioni che hanno portato la scelta di tale master
plan e per sapere perché la Giunta regionale ha voluto escludere la
possibilità da parte delle aziende di poter acquistare le aree
riconvertite;
2) quali criteri intende adottare per favorire l'insediamento
delle aziende nell'area destinata allo sviluppo produttivo e quali
condizioni sono prospettate alle aziende che hanno o vorranno
richiedere la possibilità di insediamento;
3) quante sono le aziende che si sono rivolte all'ente pubblico
per chiedere la documentazione necessaria alla domanda di
insediamento e quante hanno mostrato reale interesse all'iniziativa
dell'Amministrazione regionale.
F.to: Lattanzi - Tibaldi - Frassy
Presidente
La parola al Vicepresidente Lattanzi.
Lattanzi (FI)
Anche qui, Assessore, la riporto, visto che
dialogheremo ancora insieme, ad un altro dei punti importanti del
suo programma di legislatura. Lei, come titolare dell'Assessorato
dell'industria, aveva nel 1998 messo in programma una serie di
dichiarazioni importanti che noi condividevamo, ma sulle quali oggi
è opportuno fare il punto della situazione.
Vorrei rileggerle un passaggio che ritengo qualificante, quando
nel suo programma viene detto che:
"Sarà quindi importante
ottimizzare le possibilità offerte dall'Unione europea per favorire
l'insediamento di nuove imprese nelle aree di riconversione
industriale, come ad esempio l'Area Cogne, l'Ilssa Viola a
Pont-Saint-Martin, l'Autoporto di Pollein e Brissogne che
costituiscono un'enorme potenzialità per lo sviluppo economico
regionale. Ciò dovrà essere accompagnato dal completamento e
dall'affidamento di attuali strumenti regionali di incentivazione
che dovranno essere più selettivi e destinati come negli altri
settori economici ad accrescere la competitività delle
imprese".
Se vogliamo fare un po' il punto sull'area Cogne, devo dire che
nel 1998 lei sosteneva che con questa legislatura sarebbe stato
importante e determinante favorire l'insediamento di nuove imprese
nelle aree di riconversione industriale, come l'area Cogne, ma che
lì di imprese non ce ne sono ancora, nonostante che dal 1993
quell'area sia oggetto di un'attenzione particolare di questa
Amministrazione, ma soprattutto sia oggetto di un'attenzione
particolare da parte della Comunità europea, con centinaia di
miliardi - e di questa Regione con decine di miliardi -, che hanno
quindi investito fondi per la riqualificazione di quell'area.
La legge n. 4/1993 ha definito una prima serie di interventi per
la riqualificazione di quell'area; nel 1994 la legge n. 17, quindi
antecedente al suo insediamento, si è occupata ancora di quest'area
in applicazione della legge n. 4, ha definito le modalità di
attuazione di questa legge un anno dopo e ha costituito la società
Valle d'Aosta Structure, interamente partecipata da RAVA, perché
qui la privatizzazione dei lavori non si vede neanche con il
binocolo, e naturalmente da Finaosta. Ad inizio
legislatura… e successivi
approfondimenti dal 1998 in avanti, in ordine alla riorganizzazione
e alla riconversione di quell'area, furono fatti, attraverso gli
accordi di programma con il Comune di Aosta, il progetto
planivolumetrico della zona D2, redatto in applicazione del
menzionato accordo di programma, il modello di sviluppo della zona
D2 dell'area e di cui la Giunta poi condivise l'impostazione con
una deliberazione: la n. 897/2001; siamo già nel 2001, ci sono
voluti tre anni per decidere e definire questa zona D2 cosa se ne
doveva fare dopo sette anni di lavori, zona nella quale si
individuavano quattro aree: una, inglese, Greenfield; una,
italiana, Areaimmagine; un'altra con dominio industriale; un'altra
area sport.
Queste impostazioni vennero poi successivamente approvate con la
stipulazione di una convenzione con VDA Structure nel settembre
dell'anno scorso, dove finalmente si chiedeva a VDA Structure di
realizzare interventi di riorganizzazione urbanistica in funzione
proprio di quelle quattro aree e quindi per la riconversione
produttiva finalmente l'area Cogne, comprendente la realizzazione
del Master Plan, dopo dieci anni il Master
Plan… e cioè la previsione di che cosa
fare in quella zona. Ho citato questi provvedimenti solo per
ricordare che questa è una storia lunga sulla quale la città di
Aosta e credo l'intera Regione stanno soffrendo moltissimo e sulla
quale il suo Assessorato ha avuto un ruolo importante in questi
anni.
Nel giugno del 2002 la Giunta finalmente ha approvato il Master
Plan di VDA Structure della zona D2 dell'area Cogne. In questo
Master Plan ci sono una serie di tabelle, planimetrie, definizioni,
ma ci sono soprattutto un paio di passaggi che noi abbiamo ritenuto
importanti; ad esempio si è ritenuto con questa deliberazione di
approvare il Master Plan, ad eccezione di alcuni elaborati, nel
quale si rendeva necessaria la revisione per tener conto della
volontà, politica aggiungerei io, di non procedere alla vendita
degli immobili dell'area. È una scelta che è stata presa, scelta
curiosa, sulla quale non si è mai discusso abbastanza in questo
Consiglio, anzi non credo che mai che questo Consiglio si sia
occupato di definire né l'approvazione di qualunque strategia, né
la definizione dei criteri che naturalmente per legge la Giunta si
era fatta demandare. Credo però che sia opportuno che questo
Consiglio, almeno come spettatore, non come decisore, possa essere
informato su che cosa volete realmente fare.
Lei qualche mese fa parlava di una cittadella dell'artigianato,
dove servivano 57 milioni di euro ulteriori per andare a definire
tutta una serie di situazioni, tra le quali i criteri. Noi la
interpelliamo su tre fatti specifici, sui quali credo che il
Consiglio abbia grande interesse.
Primo: vorremmo sapere quali sono le motivazioni che vi hanno
portato alla scelta di questo Master Plan curioso e perché la
Giunta regionale ha voluto escludere la possibilità da parte delle
aziende di poter acquistare le aree riconvertite. Si è proceduto,
ad esempio, all'offerta, mi pare, e vorremmo averne conferma
dall'Assessorato… dell'opportunità di
poter affittare per 30 anni queste attività o di costruire, ma con
il diritto esclusivo per 30 anni e non di più, e quindi può essere
un problema per le imprese non avere la tranquillità relativamente
alle proprie strutture.
Vorremmo sapere quali sono i criteri che si intendono adottare
per favorire l'insediamento di queste aziende in quell'area. Mi
permetto di segnalarle che presso le aziende con cui noi abbiamo
parlato c'è una grande confusione, perché io personalmente ho
ricevuto il plico per poter accedere alla prenotazione eventuale di
uno spazio e credo che disincentiverebbe chiunque, quindi vorremmo
sapere quali sono questi criteri per favorire l'insediamento delle
aziende in quest'area destinata, come diceva lei nel suo programma
di legislatura, allo sviluppo produttivo.
Vorremmo sapere quali condizioni intendete prospettare alle
aziende, se le avete già decise, quali sono realmente, perché si
parla di tante condizioni e tutte molto diverse tra loro.
Naturalmente le chiediamo, se le è possibile fornirci il dato,
quante aziende hanno già proceduto alla compilazione della corposa
documentazione che ho avuto modo di vedere per poter accedere a
queste opportunità, tenendo presente che alcune aziende che lo
hanno fatto mi hanno già anticipato che lo hanno fatto in termini
preliminari perché, non avendo molto ben chiaro cosa succederà -
quali saranno le metrature disponibili, a quali condizioni, i
prezzi -, con quale chiarezza si possa impostare una nuova attività
produttiva in quell'area, c'è molta confusione. Chiedo a lei
chiarezza in questo senso.
Si dà atto che dalle ore 18,18 riassume la presidenza il
Presidente Louvin.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Per venire alle questioni poste,
credo che innanzitutto si debba tenere conto del fatto che l'area
industriale Cogne era un'area che andava riconvertita e quindi
risanata. È quanto è stato fatto in questo periodo con i
finanziamenti europei e siamo giunti alla fase conclusiva. Per
prevedere l'insediamento di imprese, è necessario vedere i
capannoni ed è quello che si intende fare nel prossimo periodo.
Cercherò di rispondere analiticamente alle questioni poste, non
dimenticando che oggi ci troviamo in un contesto economico
particolare. Non voglio cercare responsabilità da parte di nessuno,
ma credo che la congiuntura economica negativa che si prolunga da
parecchi mesi e di cui qualcuno, almeno qualche istituto di ricerca
incomincia a vedere gli esiti non nel 2003, ma nel 2004, è un dato
con cui fare i conti, ma questo indipendentemente dalle
collocazioni politiche di maggioranza o minoranza.
Per quanto riguarda la questione del Master Plan, che è stato
definito fantasioso, un po' curioso, questo curioso Master Plan ha
un obiettivo molto semplice: quello di tener conto delle cosiddette
"aree Greenfield", cioè aree in cui si parte dalla cruda area per
andare a costruire, vedere quali sono gli elementi di attrattività,
e questo è stato fatto dalla Finaosta e dalle società di consulenza
che hanno lavorato in questo settore. Il risultato che è venuto
fuori è quello di avere delle strutture immobiliari flessibili, con
dimensioni da 1.000 a 2.000 metri quadri, che sappiano collegarsi a
filiere produttive, che attualmente, pur in una situazione
congiunturale che è quella che dicevamo, mantengono ancora degli
elementi di vitalità, la possibilità di avere una modularità nello
sviluppo degli immobili industriali, una possibilità di utilizzo
immediata, di qui la necessità di intervenire per la costruzione
dei capannoni stessi… e dotati di
servizi e impianti che ne consentono un utilizzo immediato. Si è
cercato anche di curare un insediamento ambientale positivo, nel
senso che la collocazione dell'area a ridosso della città e
dell'acciaieria necessita la predisposizione di aree verdi e
un'unitarietà anche dal punto di vista progettuale per quanto
riguarda la tipologia e le facciate degli edifici, e poi un
rispetto dell'ambiente, tant'è che c'è l'orientamento di
certificare dal punto di vista della normativa ambientale, penso
alle norme ISO 14001, l'area stessa.
Per quanto riguarda la questione della vendita o affitto, le
possibilità sono due: una è quella della locazione degli immobili
costruiti dalla Regione o ristrutturati come è il caso del
cosiddetto "PAC" oppure la costruzione a cura dell'impresa
dell'immobile con diritto di superficie trentennale. Queste sono
anche le norme che, a partire dal periodo 1994-1996, sono state
emanate; la prima delibera che ha regolato la materia, la n.
744/1994, afferma che le aree infrastrutturate saranno affittate
agli operatori economici a prezzo di mercato, quindi c'era un
esplicito riferimento all'affitto, così come poi le norme di
insediamento prevedono la possibilità di costruire con diritto di
superficie trentennale non oneroso per le imprese. Questo è uno
strumento che è stato utilizzato in altre aree industriali, se
penso all'area industriale di Pont-Saint-Martin, a Verrès abbiamo
situazioni analoghe, a Châtillon, abbiamo situazioni che hanno
visto da parte delle imprese l'utilizzo del diritto di superficie.
Questo strumento è stato utilizzato da parte della Giunta perché è
uno strumento che consente di intervenire in tempi molto celeri in
caso di crisi aziendali.
Se vediamo il discorso Conner o Converter o Balzano, è chiaro
che c'è stata la possibilità di intervenire per trovare alternative
produttive o occupazionali e lo stesso vale per il diritto di
superficie, perché le clausole di concessione del diritto di
superficie prevedono che, nel momento in cui l'impresa fallisce o
non continui l'attività produttiva, l'immobile viene al patrimonio
della Regione, che quindi può disporne nel più breve tempo per
creare alternative produttive.
Quella della proprietà degli immobili è una discussione che è
stata fatta con le associazioni imprenditoriali, con l'AVI, e
sappiamo che l'AVI non è su questa posizione, è per l'acquisto;
questo fa parte di un dibattito che è stato fatto con le
associazioni e ha visto una differente valutazione rispetto a
questo, ma oggi questa maggioranza, a pochi mesi dalla conclusione
del mandato - ce lo ricordava il Consigliere Lattanzi -, non
modificherà una norma di questo genere.
Per quanto riguarda i criteri per l'insediamento degli
stabilimenti, ci sono state alcune azioni di pubblicizzazione, che
ovviamente…
(interruzione del Vicepresidente Lattanzi, fuori
microfono)
… la locazione è una delle
possibilità. Posso dare dei dati specifici di quelli che sono i
valori della locazione, mi riprometto di trasferire
all'interpellante il valore della locazione stessa, non c'era una
richiesta specifica, ma non ci sono problemi a fornire questo dato,
anche perché il valore della locazione è legato alla dimensione del
capannone che viene affittato e comunque il valore della locazione
è di 30 euro/metri quadri all'anno per lotti di superficie più
elevata e 35 euro/metri quadri annui per lotti di superfici
inferiori. Queste sono cifre indicative, è ovvio che un lotto di
1.000 metri lo possiamo considerare fra quelli a superfici più
basse, mentre un lotto di 3-5.000 metri ha dimensioni diverse.
Esistono comunque tutta una serie di valutazioni economiche fatte
dalla Finaosta che consentono di fare una valutazione specifica;
qui non mi sembrava il caso di entrare fino a questo livello di
dettaglio.
Per quanto riguarda la promozione dell'area, è stata fatta
un'azione di marketing a livello nazionale ed internazionale e
questa è ancora in corso, soprattutto in relazione al fatto che si
è fatta anche un'analisi di qual è la situazione dell'andamento del
mercato a livello europeo e italiano. Verranno focalizzate azioni
promozionali nei settori legati alla "Information, communication,
technology", alle materie plastiche e ai call center. Bisogna tener
conto che non possono essere le crisi congiunturali quelle che
definiscono la crisi definitiva di un settore, perché se dovessimo
ragionare in questi termini, di auto non ne parleremmo più, ma io
penso, e quanto meno tutti ce lo auguriamo, che ci sia una
modificazione da questo punto di vista.
Per quanto riguarda le priorità negli insediamenti, esse
privilegiano le imprese valdostane, ovvero l'espansione di attività
imprenditoriali di aziende valdostane, la rilocalizzazione legata a
motivi di carattere urbanistico o comunque sinergie che sono
collegate alle filiere produttive che sono presenti in Valle e
possono essere positivamente insediate in questa area. Un ulteriore
criterio è quello di massimizzare le opportunità di scambio e di
sdoganamento e l'apertura dei mercati, la propensione
all'esportazione, l'occupazione creata, le professionalità create,
la redditività dell'impresa, il tipo di piano industriale che viene
presentato e il livello tecnologico dell'attività.
Per quanto riguarda le possibilità legate all'insediamento nello
stabilimento, i benefici derivano dalla legge n. 3/2000, che
consentono di utilizzare al massimo gli aiuti di Stato consentiti
dall'Unione europea, articolo 87, 3 C del Trattato di quella
istituzione, di conseguenza ci sono interventi che possono
riguardare fino all'8 percento la grande impresa, fino al 15
percento la media impresa e fino al 20 percento la piccola impresa.
Nelle aree del nord Italia è il massimo degli aiuti consentiti,
così come la legge prevede anche delle possibilità di intervento
specifiche per quanto riguarda la ricerca.
In risposta all'ultima questione, al momento sono pervenute 24
manifestazioni di interesse, di cui 23 presentate da singole
aziende e 1 da un consorzio di imprese artigiane a cui aderiscono
31 imprese valdostane. Sapete che l'accordo di programma con il
Comune di Aosta prevedeva che fossero messi a disposizione delle
aziende artigiane della Valle 5.000 metri quadri; sulla base delle
richieste pervenute, abbiamo messo a disposizione 12.000 metri
quadri, quindi abbiamo tenuto conto delle richieste portate avanti
dal Consorzio di imprese artigiane. Attualmente, per quanto
riguarda chi ha ritirato questi moduli, che il Consigliere dice
essere particolarmente complicati e voluminosi, attualmente sono
sette le imprese che hanno provveduto in tal senso. Un'istanza è
già stata favorevolmente istruita, mentre gli altri soggetti stanno
predisponendo la documentazione necessaria all'inoltro della
richiesta.
Nei prossimi giorni verrà completata da VDA Structure
l'istruttoria degli appalti di progettazione di due edifici,
destinati uno ai servizi e l'altro all'insediamento di industrie,
perché, nel momento in cui la Regione mette questi immobili in
locazione, è previsto che vengano costruiti gli immobili stessi
quindi, per quanto riguarda l'immobile relativo ai servizi e il
primo blocco dell'immobile industriale di 6.000 metri quadri, è
previsto l'avvio dei lavori per il 2003 e la conclusione lavori a
fine 2004. Nell'area c'è anche la Pépinière, che è in fase di
conclusione dei lavori, questa ha a disposizione 16 lotti rispetto
ai quali ci sono 37 domande. Le istruttorie sono in corso e la
consegna della struttura e relativa possibilità di utilizzo per
attività produttive o di servizio è prevista per i primi mesi del
2003. Questo è il quadro della situazione dell'area Cogne.
Président
La parole au Vice-président
Lattanzi.
Lattanzi (FI)
Ma non so se all'inizio di questa
legislatura le avessimo prospettato questa fotografia, a fine
legislatura lei sarebbe stato soddisfatto di questo quinquennio. Le
devo dire che noi esprimiamo una forte preoccupazione, unita a una
- come chiamarla? - forte volontà che quell'area possa diventare
l'occasione di rilancio non solo di una città, Aosta, ma di un
intero settore produttivo. Lei sa che in questi anni si è discusso
molto, purtroppo se ne è solo discusso, della destinazione di
quest'area; io credo che, a distanza di 11 anni, dopo le ingenti
risorse investite, sentirsi dire che siamo ancora nella fase di
contrattazione e di definizione e che abbiamo di fatto uno
scarsissimo risultato in termini di
insediamenti… io non voglio dare la
colpa solo a lei degli ultimi 5 anni, ma mi permetto di dirle che
io non mi sentirei soddisfatto fossi stato al suo posto! Non mi
sentirei soddisfatto perché sapere che, dopo tutti questi anni,
questi miliardi e questi impegni presi in riunioni, in progetti, in
studi, in consulenze, in impianti di strutture societarie, messe in
piedi ad hoc per questa situazione…
essere ridotti oggi a dirci che ci sono 24 domande di cui 7
documentazioni consegnate, una sola approvata, e ancora molta
confusione, non credo che sia un risultato politicamente
accettabile; poi non sono io a doverlo giudicare, io esprimo una
valutazione politica da parte del nostro gruppo, i giudici in
assoluto saranno i cittadini che dovranno valutare il lavoro svolto
da lei in questo quinquennio. Certo è che non possiamo
politicamente non condannare - la parola è forte e forse non è
neanche quella giusta - o quanto meno non esprimere la nostra
amarezza sul fatto che ancor oggi, a distanza di tanto tempo,
quell'area non è ancora chiaramente
l'opportunità… Io concordo con lei che
il contesto non è dei più favorevoli, siamo d'accordo e lo siamo
"bipartisan" tanto per essere chiari, sia quando ragioniamo verso
Roma, sia quando ragioniamo verso lei, voi lo siete un po' meno ma,
quando dico che il Master Plan è curioso, lo dico perché contiene
tutta una serie di scelte politiche tra cui le più stupefacenti
sono quella della vendita possibile con diritto di superficie
trentennale o dell'affitto di locazione a prezzi che veramente - io
non so chi ha partorito quelle cifre, un imprenditore no di sicuro
- sono prezzi al di fuori di un contesto di mercato.
La prima valutazione che lei ci ha detto è che il diritto di
superficie viene concesso per soli trent'anni perché la Regione
vuole mantenersi la proprietà dell'area, ma anche la possibilità di
una flessibilità nel caso di aziende che possano andare in crisi,
quindi alla fine si recupera per lo meno l'immobile. Mi consenta,
Assessore, questa è una visione dell'economia alquanto aberrante,
perché riteniamo che pochissimi saranno gli imprenditori - e sono
pronto ad essere smentito visto che le mie dichiarazioni resteranno
a verbale - che saranno disposti a mettere dei soldi per costruire
dei capannoni che faranno parte del patrimonio della loro impresa
per poi, in caso di problemi, dover andare a sostenere che non è
patrimonio della loro impresa, perché, man mano che si avvicina la
scadenza dell'usufrutto trentennale, il valore del patrimonio non
esiste più nella sua impresa. Mi consenta, ma è veramente un
concetto della politica che ha una sua logica, sì, ma non è una
logica che è a favore dello sviluppo della libera impresa. Qui c'è
una logica aberrante che la Regione rimanga proprietaria di
un'area, sanata anche con soldi regionali in minima parte, ma per
la stragrande parte con soldi europei, rimanga proprietaria del
terreno e addirittura degli immobili dopo trent'anni, insomma:
"Tutto mio, gestisco io, controllo io". Ma quale sarà mai
l'imprenditore così pazzo che butterà decine di miliardi delle
vecchie lire per farsi sfilare via il capannone o l'impresa a
distanza di trent'anni! A meno che non ci sia un imprenditore più
furbo degli altri che venga qui per un'operazione che vale meno di
trent'anni e allora ci interessa questo tipo di imprenditore che
magari prende il finanziamento per dieci anni e poi se ne frega, ci
lascia il capannone e se la tela? Se è questa la vostra politica, è
una politica non a favore dello sviluppo e glielo dico anche mentre
si dibatte di questo specifico appunto. Quello dell'affitto a
locazione… lei mi deve spiegare, se io
e lei ci mettiamo a fare impresa, ma chi ce lo fa fare di venire ad
affittare 2.000 metri quadri di una bella struttura ai margini di
Aosta a 140 milioni l'anno di affitto quando posso avere 2.000
metri quadri ad Arnad che pago 20 milioni. Se poi vado nel sud,
quasi me lo regalano! Ma allora quali saranno gli imprenditori che
saranno disposti per il bene della Valle a "stracciarsi le vesti" e
soprattutto i conti correnti e a venir qui a metter dei soldi per
sostenere e mantenere sotto l'aspetto della locazione a questi
prezzi? Mi perdoni, ma stiamo cercando di incentivare l'area
riqualificata e mi sembra che stiamo pensando di fare le villette
produttive. Qui non si tratta di cercare imprenditori ricchi
disposti a sbranarsi in investimenti per pagarsi strutture fuori da
ogni logica di mercato; o decidiamo di incentivare quest'area e
quindi almeno l'offriamo a prezzi di locazione pari a quelli delle
aree disagiate, perché quella è un'area che, se rimane così, è
disagiata e crea disagio all'intera città, perché se rimane solo
area verde è un costo e non un'opportunità, e quindi bisogna
equipararsi.
Lei oggi, parlando con il mio collega Frassy sull'interpellanza
delle aziende…
Arnad… ha citato lei i dati: 20 milioni
per 2.200 metri quadri e, se andiamo al sud, credo che i prezzi
siano quelli, se si vogliono incentivare gli insediamenti
produttivi ma, se per incentivare gli insediamenti produttivi, mi
si offrono 2.000 metri quadri a 140 milioni di vecchie
lire… vada avanti lei che mi scappa da
ridere! Provi lei. Forse quando gli imprenditori piccoli o in
consorzio cominceranno ad avvicinarsi in maniera concreta, come
hanno fatto con grande prudenza: 24 domande richieste di
documentazioni, soltanto 7 consegnate; non è un messaggio? Non è un
primo segnale di preoccupazione? Perché sta a significare che,
quando uno si legge i criteri, dice: "È stato bello, fatevele voi
le imprese nell'area Cogne, fatevele voi regioni, che fate i
proprietari immobiliari, i proprietari terrieri, fatevi anche
l'industria e fate anche gli industriali! Ma fate voi e vediamo
quanto in termini economici la Valle d'Aosta porta a casa. Noi
abbiamo perso in quell'area 2.500 posti di lavoro; come pensate di
creare lavoro offrendo i soldi della Comunità europea e i soldi
della comunità regionale? abbiamo finanziato la bonifica di
quell'area e oggi vogliamo che qualcuno scommetta su quell'area? Ma
i primi a non crederci in quell'area siete voi!" Ci sarebbero tante
cose da dire su quell'area perché è di un'importanza strategica
fondamentale.
Noi esprimiamo e ribadiamo una contrarietà ad un atteggiamento e
a un concetto dell'economia che è distante da quello che
considerate essere un atteggiamento produttivo, noi lo riteniamo un
atteggiamento molto burocratico. D'altronde la storia di queste
leggi dal 1993 in avanti ne è la testimonianza: avete speso soldi
nella costruzione di studi di fattibilità, di progetti di
consulenza, avete addirittura costruito una società per bonificare
voi come Regione quell'area, perché non vi è neanche passato per
l'anticamera del cervello che quell'area potevano bonificarla i
privati, l'avete voluta bonificare voi come VDA Structure,
naturalmente subappaltando alle vostre condizioni e con le vostre
opportunità elettorali! Avete voluto mantenere e continuate a
mantenere il controllo stretto di questa zona, volete avere una
mano pesante in quella zona e volete che gli imprenditori accettino
le vostre condizioni per poter avere la possibilità di recuperare i
beni immobiliari. La Regione non deve essere proprietaria
immobiliare, non deve essere proprietaria di terreni industriali,
non deve essere proprietaria di capannoni e neanche deve essere
affittuaria, ma deve dettare le linee programmatiche di sviluppo e
possibilmente lasciar fare gli altri, che sicuramente fanno meglio
di quello che abbiamo fatto noi in questi undici anni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK