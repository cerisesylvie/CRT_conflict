Consiglio Regionale della Valle d'Aosta - Oggetto del Consiglio n. 656 del 30 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 656 del 30 novembre 1982 - Resoconto
OGGETTO N. 656/VII - DISCUSSIONE GENERALE SUI DISEGNI DI
LEGGE N. 446 E N. 447 CONCERNENTI IL BILANCIO DI PREVISIONE DELLA
REGIONE AUTONOMA VALLE D'AOSTA.
PRESIDENTE
: Colleghi, le due leggi sono strettamente
collegate fra loro e - come già lo scorso anno - si ritiene utile
che la discussione generale sia unica; nell'esame dell'articolato
passeremo alle votazioni degli articoli e delle leggi
separatamente. Ci sono obiezioni?
E' aperta la discussione generale sul disegno di legge n. 446 e
sul disegno di legge n. 447.
Ha chiesto di parlare l'Assessore Chabod. Ne ha facoltà.
CHABOD - (D.C.):
La relazione che l'Assessore alle
Finanze è chiamato a svolgere al Consiglio regionale per la
presentazione del bilancio è necessariamente un quadro degli
indirizzi politici che la Giunta ha votato nel predisporre il
documento. Le relazioni allegate ai disegni di legge, sia per la
legge finanziaria che per il bilancio vero e proprio, offrono ampie
giustificazioni di carattere tecnico e contabile. Altre
illustrazioni in tal senso sono state svolte presso la competente
Commissione consiliare.
L'Assessore alle Finanze non è certamente un tecnico, come
sembra lo vorrebbero una serie di interventi provenienti da più
parti, specialmente in questi ultimi tempi. Fare il bilancio
infatti non è certamente compito dell'Assessore alle Finanze, il
quale deve invece, con la Giunta, stabilire un indirizzo generale
per convogliare le singole esigenze manifestate dagli Assessori
competenti nei vari settori. Certamente l'impostazione sarà
criticata; qualcuno dirà infatti che in questo bilancio non si
avverte nessun indirizzo programmatico e su questo io non sono
d'accordo.
Le scelte che si evidenziano nel bilancio, naturalmente
disarticolate nei vari settori di intervento, sono frutto di
un'impostazione iniziale precisa che la Giunta sottopone in questo
momento all'esame del Consiglio regionale.
La Valle d'Aosta, in questo periodo, è piena di economisti che
propinano svariate formule per risolvere i problemi della Regione.
Da quando si è avvertita la possibilità che questa Giunta
arrivasse, prima ed unica fra le Regioni a Statuto Speciale, a
definire il problema della revisione del riparto fiscale, sono
iniziate le varie proposte.
Bisogna privilegiare il settore turistico, si legge e si afferma
da una parte; è necessario potenziare l'assetto industriale della
Regione, altri sentenziano; bisogna smettere di sostenere in modo
tanto massiccio l'agricoltura, altri ancora affermano.
Personalmente non ho mai esaminato i modelli economici proposti
in quanto non ne ho le capacità; ma il buon senso, che invece
ritengo di avere, mi ha fornito la netta impressione che tutte le
proposte avessero un unico taglio: cercare di portare più quattrini
ad una categoria rispetto alle altre. E questa mia convinzione,
riscontrabile anche nella realtà di tutti i giorni, mi ha guidato
nell'esame del bilancio. Essere prudenti e salvaguardare il denaro
pubblico dagli interessi privati, penso sia il principio che deve
sempre essere seguito.
Cosa potrà succedere nella Valle d'Aosta in questo periodo di
crisi, che stringe in una morsa tutta la nazione? Si assiste alla
chiusura di aziende, si avverte che altre potrebbero chiudere a
causa dello stato di recessione, che comporta effetti negativi su
tutto il tessuto produttivo. In tutti i casi la Regione deve
intervenire. Se aziende sono state mal gestite da imprenditori
privati, la causa è della Regione; se il costo del denaro è troppo
alto, la Regione è colpevole e deve intervenire nel settore
bancario. Per tutto la Regione deve trovare un rimedio, deve tirar
fuori dal cassetto la formula magica per risolvere problemi che
fior di economisti in tutti i paesi dell'Europa non sanno come
affrontare.
A me sembra che la Regione sia chiamata a svolgere e rispettare
ben precise competenze che per il momento escludono la possibilità
di trasformarsi in un industriale ed in un operatore economico.
Certamente è necessario che la Regione si adoperi per sostenere un
settore in crisi anziché un altro, per la salvaguardia di posti di
lavoro, per incentivare alcune attività, sempre nel fine ultimo di
un generale benessere della popolazione valdostana. Per questo fine
la Giunta ha effettuato scelte che si riassumono in una formula
tanto vecchia quanto efficace: spendere il meno possibile per
essere produttivi e destinare il risparmio conseguito per il
sostegno di una politica di investimenti.
Se tutti gli Enti pubblici destinassero, in sede di bilancio
preventivo, circa il 50% delle loro risorse per le spese di
investimenti, probabilmente si vivrebbero ben altri momenti in
Italia.
Si noti ancora che il bilancio viene presentato in pareggio,
senza essere ricorsi a costosi mutui per il sostegno delle attività
economiche della Regione. Ciò mi sembra un altro fatto positivo,
perché se è vero che far debiti qualche volta può essere
conveniente, è altrettanto vero che i debiti vanno pagati e
mortificano le possibilità di intervento negli anni venturi. Questa
impostazione di bilancio può certamente ricalcare le vie seguite
fino ad oggi da questa Giunta, mi è sembrata ancora la migliore,
constatato anche che i risultati conseguiti fino ad oggi non sono
del tutto disprezzabili. Prova ne sia che il reddito pro capite
riscontrato in Valle d'Aosta ed il prodotto interno lordo sono tra
i più alti d'Italia.
Questo non è certamente un bilancio che incontra un intervallo
di legislatura. Tutti i programmi di spesa scontano progetti ben
precisi e non si sono voluti porre limiti alla capacità
d'intervento della Giunta che sarà eletta nella prossima primavera,
con vincoli alle risorse di bilancio.
L'aver quotato i 115 miliardi di stanziamento sui fondi globali,
oltre al 20% delle entrate, che per essere spesi devono ottenere
una prescritta autorizzazione legislativa del Consiglio, significa
voler rispettare tutti i vincoli imposti dalla legge per effettuare
un intervento. Non aver quotato neanche un centesimo a titolo di
presunto avanzo di amministrazione, è un'altra prova di serietà.
Tale posta sarà determinata come prescrive la legge regionale di
contabilità, in sede di approvazione del conto consuntivo e sarà
destinata, dopo la parentesi elettorale, a nuovi investimenti sulla
base degli indirizzi che la nuova Giunta adotterà.
Questo mi sembra un modo corretto di agire, anzi una Giunta che
lascia spazio in fatto di risorse, impiegabile da chi dovrà venire,
agisce nel rispetto di un principio che fino ad oggi è stato poco
utilizzato.
Altro fatto positivo e chiaro è l'aver presentato il bilancio
prima dell'inizio dell'esercizio cui il bilancio stesso si
riferisce; ne scaturisce un vincolo alle attività e agli importi
autorizzati dal Consiglio stesso. E' in definitiva un ulteriore
controllo, imposto dalla legge, che questa Giunta ha inteso
rispettare.
Nella redazione del bilancio, il Governo regionale ha proseguito
il programma già approvato in sede di bilancio 1982 lo scorso mese
di aprile; si tratta di interventi qualificanti, quali la soluzione
della viabilità stradale da Aosta a Courmayeur; interventi per il
metanodotto regionale, che si spera possa iniziare nel prossimo
1983; un nutrito programma di opere pubbliche da realizzare
direttamente o erogando i relativi fondi ai Comuni; adeguati
interventi a sostegno delle attività economiche e produttive per i
settori agricoltura, industria, turismo, commercio, artigianato e
cooperazione. In favore dell'edilizia abitativa sono stati
istituiti stanziamenti di spesa per l'edilizia rurale, economica e
popolare; nonché per il recupero del quartiere Cogne di Aosta.
Questi sono una parte degli interventi proposti dalla Giunta
regionale, altri saranno evidenziati nel prosieguo dell'esame e in
modo analitico nel bilancio.
Infine un accenno ai problemi del riparto fiscale e
dell'erogazione dei fondi da parte dello Stato. Il pericolo di
dover correggere le poste di questo bilancio, sia nella parte
entrata che nella parte spesa, esiste. Non va dimenticata la crisi
paurosa che coinvolge lo Stato italiano e la possibilità che il
Governo possa proporre tagli alle entrate spettanti alla Regione
per effetto della legge 690.
La Giunta riafferma il diritto, con questo documento, ad
iscrivere in bilancio i 9/10 delle imposte e tasse percepite dallo
Stato in Valle d'Aosta.
E' una posizione chiara e ferma che non vede la Giunta votata al
sacrificio di parte delle proprie risorse. Non è già forse un
grosso sacrificio ricorrere ad anticipazioni di cassa tanto
onerose? Certo sul piatto della bilancia ci sono momenti
preoccupanti e difficili, tutti siamo in una grande barca che fa
molta acqua. Se si tratterà di fare altri sacrifici, si vaglierà la
somma dei pro e dei contro sempre nell'ottica di una salvaguardia
dei diritti e degli interessi della popolazione valdostana in
relazione al mandato che abbiamo ricevuto e che cerchiamo di
assolvere.
PRESIDENTE
: Ho parlato prima di inizio della discussione
generale abbinata sui due disegni di legge. La tradizione vuole che
dopo la relazione dell'Assessore alle Finanze, la discussione inizi
nell'adunanza successiva.
Il Consiglio ritiene che la discussione generale debba iniziare
subito o seguendo la tradizione, oggi alle ore 16,00?
L'orientamento penso che potrebbe essere quello di riflettere
sulla relazione dell'Assessore Chabod ed iniziare la discussione
generale oggi alle ore 16.
Ha chiesto di parlare il Consigliere Carlassare, ne ha
facoltà.
CARLASSARRE - (Dem. Prol. Nuova Sin.):
Per quanto
concerne la riflessione, la relazione fatta dall'Assessore Chabod,
secondo me, non comporta nessuna riflessione, per cui possiamo
tranquillamente iniziare la discussione.
Le riflessioni probabilmente era necessario farle anche in
funzione del contributo che poteva derivare da altri settori della
società che sono stati completamente esclusi dalla discussione
stessa, come pure altri settori di questo Consiglio, direttamente
interessati, che non hanno avuto modo di affrontarla
organicamente.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
A mio avviso, visto che c'era
l'urgenza, si potrebbe anche continuare, ma perché la discussione
possa avere più compattezza se viene fatta senza interruzioni,
propongo che si riprenda nel pomeriggio.
PRESIDENTE
: Il Consiglio opta per la discussione oggi
pomeriggio.
I lavori sono sospesi e riprenderanno oggi alle ore 16.
La seduta è sospesa.
La seduta termina alle ore 11,38.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK