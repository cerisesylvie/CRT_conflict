Consiglio Regionale della Valle d'Aosta - Oggetto del Consiglio n. 666 del 9 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 666 del 9 giugno 2004 - Resoconto
OGGETTO N. 666/XII - Approvazione del Piano di politica del
lavoro per il triennio 2004/2006.
Il Consiglio
Richiamati:
- la legge regionale 31 marzo 2003, n. 7: "Disposizioni in
materia di politiche regionali del lavoro, di formazione
professionale e di riorganizzazione dei servizi per l'impiego", in
particolare l'articolo 4 che definisce le caratteristiche e le
procedure per la predisposizione e l'approvazione del Piano
triennale di Politica del lavoro;
- gli orientamenti del programma di maggioranza per la
legislatura 2003-2008, presentato nella seduta del Consiglio
regionale dell'8 luglio 2003, in particolare il paragrafo dedicato
all'occupazione;
- la deliberazione di Giunta regionale n. 4257 del 17
novembre 2003, che approvava gli indirizzi necessari per la
formulazione del Piano triennale di Politica del lavoro, come
previsto dall'articolo 4, comma 3, lettera a) della legge regionale
31 marzo 2003, n. 7;
- la deliberazione di Giunta regionale n. 1624 del 28 aprile
2003 con la quale venivano individuati esperti esterni per
affiancare il personale del Dipartimento delle Politiche del lavoro
nella definizione dei contenuti del Piano triennale di Politica del
lavoro.
Rilevato inoltre che:
- l'articolo 37 della legge regionale 31 marzo 2003, n. 7
prevede che le strutture regionali, costituite ai sensi
dell'articolo 3 comma 2 delle stessa legge, saranno operative entro
4 mesi dalla data di entrata in vigore del DPCM di cui all'articolo
8, comma 1 del d.lgs. 183/2001 e che, alla data attuale, il
suddetto DPCM non è ancora stato predisposto dalla Presidenza del
consiglio dei Ministri;
- le suddette strutture organizzative regionali, così come
previste dall'articolo 3, comma 2 della legge regionale 31 marzo
2003, n. 7 finalizzate all'esercizio delle funzioni e dei compiti
in materia di lavoro, di nuova costituzione ovvero nascenti dalla
modifica e dall'aggiornamento delle strutture già esistenti e delle
quali dovranno essere definite con successivo provvedimento
l'articolazione e le competenze, secondo quanto previsto dagli
articoli 6, 7 e 8 della legge regionale 23 ottobre 1995, n. 45,
alla data attuale non sono ancora state istituite dalla Giunta
regionale;
- l'articolo 4 comma 1 della legge regionale 31 marzo 2003,
n. 7 prevede, in coerenza con le indicazioni del Patto per lo
sviluppo della Valle d'Aosta, sottoscritto il 17 maggio 2000 in
armonia con il Fondo Sociale Europeo, che sia la Regione a definire
il Piano triennale degli interventi;
- l'articolo 4 comma 3 della legge regionale 31 marzo 2003,
n. 7, impone inderogabilmente la procedura di adozione del suddetto
Piano triennale di attività indicando, alla lettera c) dello stesso
comma 3, che "la struttura regionale competente in materia di
programmazione e gestione delle politiche del lavoro e della
formazione professionale, redige il Piano triennale e che la Giunta
regionale, sentito il parere del Consiglio per le politiche del
lavoro di cui all'articolo 6, adotta la proposta di Piano da
sottoporre all'approvazione del Consiglio regionale";
- allo stato attuale non è ancora stato istituito dalla
Presidenza della Regione il suddetto Consiglio per le politiche del
lavoro previsto dall'articolo 6 della legge regionale 31 marzo
2003, n. 7, così come non è stato possibile attivare le procedure
di costituzione delle nuove strutture organizzative regionali,
previste dall'articolo 3, comma 2 della legge regionale 31 marzo
2003, n. 7 a causa della carenza del citato DPCM di cui
all'articolo 8, comma 1 del d.lgs. 183/2001;
- in conseguenza di quanto rappresentato, non è stato
possibile istituire la struttura organizzativa regionale con le
funzioni di organo istituzionale competente in materia di
programmazione e gestione delle politiche del lavoro e della
formazione professionale che avrebbe dovuto redigere il Piano
triennale, così come indicato dall'articolo 4, comma 3, lettera b)
della legge regionale 31 marzo 2003, n. 7, da sottoporre
all'approvazione del Consiglio regionale;
- è stato necessario procedere alla attivazione di una
procedura suppletiva funzionale al conferimento della competenza
della redazione del Piano triennale di politica del lavoro al
Dipartimento delle Politiche del Lavoro, in carenza della struttura
organizzativa regionale di cui all'articolo 22 della L.R. n.
7/2003, finalizzata all'adozione della proposta di Piano triennale
di politica del lavoro da parte della Giunta regionale per la
successiva approvazione del Consiglio regionale, pur in assenza del
parere del Consiglio per le politiche del lavoro, previsto
dall'articolo 6 della legge regionale 31 marzo 2003, n. 7 non
ancora costituito;
Rilevato, che in sostituzione la proposta di Piano triennale
di Politica del Lavoro è stata sottoposta all'attenzione del tavolo
di concertazione del Patto per lo Sviluppo della Regione Valle
d'Aosta;
Rilevato che l'attività preparatoria per la predisposizione
del Piano triennale è avvenuta presso il Dipartimento delle
politiche del lavoro ed ha tenuto conto delle più recenti tendenze
del Mercato del lavoro della Valle d'Aosta e del nuovo contesto
normativo nel quale si colloca l'attuale programmazione e, nello
specifico, dei seguenti provvedimenti:
- il decreto legislativo 10 aprile 2000, n. 183 "Conferimento
alla Regione autonoma Valle d'Aosta di competenze e funzioni in
materia di lavoro";
- la legge regionale 31 marzo 2003, n. 7 "Disposizioni in
materia di politiche del lavoro, di formazione professionale e di
riorganizzazione dei servizi per l'impiego";
- la legge n. 30/2003 e il relativo decreto legislativo n.
276/2003 che, tra l'altro, ridisciplinano i servizi per l'impiego e
l'apprendistato ed introducono nuove forme di lavoro subordinato e
parasubordinato;
- il Regolamento (CE) n. 68/2001 della Commissione relativo
all'applicazione degli articoli 87 e 88 del Trattato CE agli aiuti
destinati alla formazione;
- il Regolamento (CE) n. 2204/2002 relativo all'applicazione
degli articoli 87 e 88 del Trattato CE agli aiuti di Stato a favore
dell'occupazione;
Rilevato che è stata inoltre considerata, con attenzione, la
strategia europea per l'occupazione (SEO), inaugurata nel novembre
del 1997 con il documento di Lussemburgo la quale, in particolare
mediante l'individuazione di pilastri comuni che guidano
l'elaborazione dei Piani nazionali per l'occupazione e
l'asservimento del Fondo Sociale Europeo a tali obiettivi, tende al
raggiungimento di significative convergenze tra gli Stati membri
dell'Unione anche sul piano occupazionale;
Rilevato, infine, che il nuovo Piano di politica del Lavoro,
ancorandosi saldamente alla strategia europea per l'occupazione
persegue, in sintesi un duplice obiettivo:
- assicurare ai lavoratori un lavoro di qualità, in
condizioni di regolarità e sicurezza, anche valorizzando le
specificità di genere, età e diversa abilità;
- rispondere alle esigenze di competitività del sistema
imprenditoriale elevando la preparazione professionale della forza
lavoro, attivando un sistema regionale di servizi per l'impiego
volto al rapido e puntuale reperimento della manodopera richiesta e
sostenendo le imprese che lo desiderano nello sforzo di utilizzare
anche i momenti di riorganizzazione e ristrutturazione come
opportunità per far crescere la qualità del lavoro;
Precisato che l'analisi del mercato del lavoro e la proposta
di Piano di politica del lavoro sono rappresentate dal documento
che viene allegato alla presente proposta di deliberazione che ne
costituisce parte integrante;
Richiamata la legge regionale 31 marzo 2003, n. 7;
Richiamata la deliberazione della Giunta regionale n. 5016 in
data 30 dicembre 2003 concernente l'approvazione del bilancio di
gestione per il triennio 2004/2006, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visti i pareri favorevoli rilasciati dal Coordinatore del
Dipartimento delle politiche del Lavoro e dal Direttore
dell'Agenzia regionale del lavoro, ai sensi del combinato disposto
degli articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla legittimità della presente
deliberazione;
Visto il parere della IV Commissione consiliare
permanente;
Delibera
di approvare l'allegato Piano triennale di politica del
lavoro.
Allegato
(Omissis)
Président - Je rappelle que nous discutons sur le nouveau texte
qui est annexe et que la IVe Commission a donné son avis favorable
à majorité.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Nel campo delle politiche del lavoro la
Valle d'Aosta ha da tempo anticipato alcune scelte nazionali. Penso
anzitutto alla creazione dell'Agenzia del lavoro nel 1989, che ha
dotato la Regione di uno strumento di intervento specifico di
"governance" del mercato del lavoro e ha creato specifiche
professionalità del settore; ha creato anche una capacità di
pianificazione e di programmazione delle attività e alcuni
interventi specifici, che hanno anche anticipato la legislazione
nazionale; penso ad alcuni interventi per quanto riguarda le fasce
deboli, il sostegno ai lavoratori che hanno perso il lavoro.
Il piano che il Consiglio discute oggi fa parte di una
programmazione che da più anni la Regione ha svolto nel settore e
che ha raggiunto degli obiettivi molto chiari, nel senso che la
Valle d'Aosta ha raggiunto già alla fine del 2002 gli obiettivi
previsti dalla strategia europea per l'occupazione: il tasso di
occupazione a livello regionale è del 66% contro una media
nazionale del 55% e una media del nord-ovest del 62%; lo stesso
dicasi per il tasso di occupazione femminile che in Valle è al 56%,
contro un 42% della media nazionale, nel periodo 1991-2002 vi è
stata una crescita significativa del tasso di occupazione femminile
del 10%. Il mercato del lavoro valdostano è caratterizzato da un
eccesso di domanda rispetto all'offerta: abbiamo circa 2.000
assunzioni all'anno a fronte di un'offerta di lavoro di 1.200
lavoratori disponibili, quindi ci troviamo in un mercato del lavoro
che attinge dall'esterno. Esistono dei problemi di disoccupazione,
ma si tratta di affrontare problemi di incontro fra domanda ed
offerta. Negli ultimi anni si è verificato un aumento della
precarizzazione nell'ingresso del mercato del lavoro; questo è uno
dei temi che all'interno del piano viene affrontato, cercando di
dare alcune risposte. Per fare un nuovo piano come quello che il
Consiglio discuterà, si tratta di fare una brevissima analisi
dell'impatto del piano precedente, perché si deve vedere sulla base
dell'esperienza acquisita quali sono gli interventi e le correzioni
da fare: così era stato fatto per il piano 1995-1998, così si
intende fare per il piano 2004-2006.
Il Piano di politica del lavoro ha investito la dotazione
finanziaria che gli era stata assegnata, quindi l'operatività è
stata garantita. I progetti presentati nei 4 anni sono stati 1.500,
il 60% ha riguardato le fasce deboli (disoccupati, lavoratori in
mobilità o cassa integrazione, oppure portatori di handicap); è
stato approvato l'80% dei progetti e sono state interessate circa
1.600 persone, portando ad un'assunzione stabile di 900 persone,
quindi il risultato è stato significativo. Vi sono state assunzioni
per circa 490 persone nel campo delle fasce deboli e svantaggiate,
220 i posti di lavoro creati attraverso la costituzione di nuove
imprese e circa 110 i posti creati con la stabilizzazione del
rapporto di lavoro; nel campo dei lavori di utilità sociale le
persone interessate a questo tipo di attività sono state circa
600.
Questo Piano di politica del lavoro si apre in un contesto
nuovo, in un contesto in cui vi sono tutte le premesse per avere un
definitivo trasferimento di funzioni alla Regione sulla base del
decreto legislativo n. 183/2000, a questo proposito è arrivata nei
giorni scorsi alla Presidenza della Regione una proposta che
abbiamo giudicato accettabile, quindi contiamo che nel mese di
giugno sia possibile avere il decreto del Presidente del Consiglio
dei ministri per il trasferimento delle funzioni. Nel marzo 2003 è
stata approvata la legge regionale relativa alle politiche
regionali del lavoro, alla formazione professionale e alla
riorganizzazione dei servizi per l'impiego che credo sia una delle
leggi più avanzate e sono state promulgate a livello nazionale due
nuovi provvedimenti: la legge n. 30/2003 e il decreto legislativo
n. 276/2003, che hanno disciplinato i servizi per l'impiego,
l'apprendistato e che introducono nuove forme di lavoro subordinato
e para-subordinato. In questo contesto bisogna tener conto delle
strategie europee per l'occupazione, perché l'utilizzo del fondo
europeo è volto a far sì che, oltre ad una convergenza sul piano
monetario con l'euro, sia possibile avere delle significative
convergenze fra gli Stati membri sul piano dell'occupazione. Si
delineano nuovi scenari e il piano della nostra Regione cerca di
andare incontro a questa nuova situazione: da un lato, si deve
provvedere a far sì che il piano affronti gli scompensi derivati da
una maggiore precarizzazione del rapporto di lavoro; dall'altro, si
deve rispondere ad una maggiore esigenza di qualità del lavoro,
quindi far sì che il "fattore lavoro" sia un elemento di
competitività del sistema economico e sociale.
Il Piano di politica del lavoro rappresenta anche un elemento
per esercitare appieno le competenze che la Regione ha in capo a sé
stessa, quindi in sintesi l'obiettivo che il piano si propone è
duplice: da un lato, assicurare un lavoro di qualità, condizioni di
regolarità e sicurezza, valorizzando anche le specificità di genere
(età e diversa abilità); dall'altro, rispondere alle esigenze del
sistema imprenditoriale, elevando la preparazione professionale
della forza lavoro e attivando un servizio per l'impiego volto al
rapido e puntuale reperimento della manodopera richiesta. Un
problema della Valle è far sì che vi siano quelle professionalità
che le imprese richiedono e quindi far fronte anche a momenti di
riorganizzazione e ristrutturazione delle attività produttive. Il
piano è caratterizzato dal coinvolgimento delle parti sociali sia
nella fase dell'elaborazione, sia nella fase di realizzazione di
monitoraggio e di valutazione delle politiche regionali, perché
riteniamo che la concertazione sia un metodo importante per
governare i rapporti fra istituzioni regionali e parti sociali. Mi
fa piacere che nell'ultimo periodo anche nel dibattito nazionale
venga rivalutato il ruolo della concertazione, anche da parte di
associazioni imprenditoriali importanti.
Quali sono i principali macrobiettivi del piano? Il
macrobiettivo n. 1 si propone di definire le cosiddette "azioni di
sistema", cioè una rete di strutture che siano in grado di
governare il mercato del lavoro, quindi anzitutto interventi nel
campo dell'osservazione del mercato del lavoro, dell'orientamento,
dei servizi per l'impiego e dell'inserimento nel lavoro di soggetti
disabili e svantaggiati. Si propone in secondo luogo di innalzare
la qualità del sistema regionale di politica del lavoro per quanto
riguarda i servizi per l'impiego, le politiche del lavoro e gli
interventi di formazione professionale. Sono circa una ventina gli
enti accreditati in Regione per l'effettuazione di formazione
utilizzando i fondi del fondo sociale e questa è una questione che
dovrà riguardare anche agenzie di intermediazione di manodopera,
perché è un appuntamento immediatamente successivo alla definizione
di questo piano. Il piano poi rappresenta un'altra caratteristica:
quella di vedere un coinvolgimento delle strutture private, ma
anche la valorizzazione delle strutture private - in particolare
del privato sociale - che possono contribuire con loro
caratteristiche agli obiettivi individuati dalla programmazione
regionale. Altro tema: quello di integrare il sistema della
formazione professionale, che si delinea nel piano in collegamento
della legge n. 7, con il sistema dell'istruzione, e questo è un
tema che deve essere approfondito.
Un altro macrobiettivo è quello relativo all'innalzamento del
grado di occupabilità dei lavoratori. Si tratta di puntare ad un
ulteriore innalzamento dei tassi di occupazione, sia del tasso di
occupazione complessivo, sia di quello femminile, sia di quello
degli ultracinquantenni, che sono le fasce oggi più deboli sul
mercato del lavoro. Si tratta di articolare una strategia aziendale
nel campo degli interventi dell'informazione e della conoscenza di
quali sono gli strumenti che possono essere messi a disposizione
dei lavoratori e delle imprese sul piano della formazione,
delineando dei percorsi strutturati di passaggio dalla
disoccupazione al lavoro. È importante l'introduzione del
cosiddetto "patto di professionalizzazione", cioè un patto
finalizzato alla definizione fra Agenzia del lavoro e impresa di un
articolato percorso di inserimento in azienda, volto all'assunzione
a tempo determinato della lavoratrice o di un lavoratore che sono
al centro del progetto.
Vi sono poi questioni legate alla qualificazione professionale
di 1° e 2° livello; attraverso l'integrazione dei diversi comparti
del sistema informativo è necessario: perseguire l'espletamento del
diritto/dovere di istruzione e formazione, sia fino al 18° anno -
tanto nella scuola che nella formazione professionale iniziale -,
sia nell'apprendistato; istituire ulteriori percorsi di
apprendistato, il cosiddetto "apprendistato professionalizzante", e
l'apprendistato per l'acquisizione di diplomi di laurea, cioè far
sì che la formazione professionale definisca dei crediti formativi
finalizzati al conseguimento del diploma e della laurea, e il
sostegno alla formazione professionale anche individuale di alto
livello, vedi corsi di istruzione e formazione tecnica superiore,
vedi i corsi post diploma, post laurea, corsi di specializzazione e
perfezionamento in collegamento anche ad attività di innovazione e
ricerca.
Un macrobiettivo specifico riguarda il sostegno
all'imprenditorialità, tenuto conto del fatto che uno dei modi per
incrementare il livello occupazionale è quello di favorire le
vocazioni imprenditoriali, cosa che consente di creare ulteriore
occupazione. Il piano mette a disposizione di chi intenda creare
un'impresa degli aiuti per quanto riguarda la definizione del piano
di impresa, la possibilità di concretizzare idee imprenditoriali,
quindi verificare la validità del progetto imprenditoriale, e
introduce una novità: quella relativa al prestito d'onore per i
giovani sotto i 32 anni. Vi sono poi interventi per quanto riguarda
la crescita dimensionale dell'azienda - il nostro è un tessuto
produttivo caratterizzato da imprese di piccole e piccolissime
dimensioni - e anche interventi per il passaggio di proprietà nelle
microimprese.
Vi è poi un macrobiettivo legato alla valorizzazione delle
risorse umane come fattore di competitività dell'impresa e anche
qui si intende favorire la competitività del sistema valdostano
agendo sulla valorizzazione delle risorse umane, mettendo in campo
dei percorsi che coniugano le esigenze aziendali con la crescita
delle professionalità dei lavoratori, collegando a questo anche
l'uguaglianza di genere; quindi interventi che mettono al centro la
possibilità di valorizzare la persona. Vi sono alcuni interventi
specifici nel campo della possibilità di individuare e di poter far
sì che le aziende possano reperire le professionalità carenti sul
territorio regionale, vi sono poi interventi per quanto riguarda
progetti innovativi per la rimodulazione degli orari di lavoro, in
accordo con le parti sociali; azioni positive per assicurare
l'eguaglianza di genere e iniziative specifiche coordinate da
un'apposita "task force" per sostenere i lavoratori e le
lavoratrici considerati eccedenti a seguito di crisi aziendali. Vi
è poi attività di formazione professionale continua per mantenere
aggiornato il patrimonio professionale dei lavoratori; infine,
interventi volti a rafforzare la cultura e la pratica della
sicurezza sui luoghi di lavoro, perché ci troviamo di fronte a
situazioni in cui il livello di infortuni, in alcuni casi anche
gravi, sono presenti, quindi la pratica della sicurezza deve essere
uno dei punti prioritari all'ordine del giorno.
Si tratta poi in questo contesto di far sì che vengano
fronteggiati gli effetti negativi che derivano da processi di
flessibilizzazione e precarizzazione dei rapporti di lavoro, nel
senso che, come diceva recentemente il sociologo Gallino, a 20 anni
i contratti flessibili attirano, a 30 anni preoccupano, a 40
diventano un fattore permanente di ansiosa insicurezza. Con questo
noi non vogliamo negare la necessità di avere dei momenti di
flessibilizzazione, però questi vanno accompagnati con momenti di
stabilizzazione dei rapporti di lavoro. A questo riguardo il piano
offre delle opportunità per l'orientamento, per la formazione, per
il monitoraggio del fenomeno della precarizzazione del lavoro.
Sulla base di un emendamento presentato dalle organizzazioni
sindacali, si introduce anche la necessità di intervenire con
specifiche iniziative normative in sostegno alla tutela della
malattia, della disoccupazione involontaria, della previdenza.
Vi è poi una parte importante che riguarda la promozione della
responsabilità sociale dell'impresa; questo è un tema che forse
riscuote maggiore successo al di fuori dei confini nazionali, ma
credo che il fatto che l'azienda debba svolgere un ruolo di
responsabilità rispetto al territorio in cui opera sia nei rapporti
con i lavoratori, sia in quelli con l'ambiente con cui interagisce
sia uno dei temi da incentivare. Da questo punto di vista, il Piano
di politica del lavoro indica alcuni percorsi da seguire, a cui
seguiranno anche delle norme di carattere legislativo, che sono in
itinere, per quanto riguarda la certificazione della responsabilità
sociale delle imprese sulla base di standard internazionali.
Vi è poi una parte importante: quella relativa al sostegno e
all'inclusione sociale mediante il lavoro, cioè quella sfida che
viene proposta dall'Unione europea allo scopo di aumentare le
"chances" occupazionali per quei gruppi sociali che incontrano
maggiori difficoltà di inserimento nel lavoro, consapevoli del
fatto che la condizione di svantaggio è una condizione
multidimensionale che va affrontata con modalità e strumenti
diversificati e articolati fra di loro ed è appunto l'inserimento
lavorativo che viene affrontato nel Piano di politica del lavoro
con strumenti diversi, che riguardano i disabili, i disoccupati di
lunga durata, altri soggetti segnalati dai servizi sociali, che
presentano gravi disagi, come possono essere gli immigrati, i
detenuti, ex detenuti, tossicodipendenti ed ex tossicodipendenti.
Quello che ci si propone è di intervenire con delle tipologie di
azione, che vanno dall'orientamento alla formazione, ai tirocini,
ad incentivi per l'assunzione, a delle borse lavoro a seconda delle
difficoltà presenti nell'inserimento nel mercato del lavoro... e
che cerca di far sì che l'inserimento avvenga anche sulla base
della definizione di un sistema di servizi qualificati che operano
in rete e quindi partecipano a questo processo. Qui vi sono due
novità: la prima riguarda la possibilità di attivare interventi che
danno per acquisita l'integrazione fra le ex strutture statali di
collocamento e l'Agenzia del lavoro, cioè si dà per scontato che i
centri per l'impiego possano essere gestiti direttamente dalla
Regione; la seconda concerne l'intenzione di promuovere e
valorizzare il ruolo della cooperazione sociale, che ha sviluppato
in questo ultimo decennio una competenza specifica nell'ambito dei
processi di inclusione sociale dei disabili e delle altre categorie
di soggetti svantaggiati attraverso il lavoro.
Il piano poi offre degli interventi legati ad azioni di
informazione, orientamento e formazione, come dicevo prima, le
borse lavoro, un servizio mirato per la progettazione di percorsi
individualizzati e flessibili, mettendo a frutto l'esperienza
maturata dall'Agenzia del lavoro in questi anni, percorsi da
realizzarsi con le cooperative sociali per i soggetti che
presentano maggiori difficoltà, sostegni al mantenimento e al
reinserimento nel posto di lavoro di coloro che per svariati motivi
rischiano di perderlo. Sono previsti anche incentivi per la
creazione di posti di lavoro a distanza ed è proprio di oggi la
realizzazione di un accordo interconfederale fra la Confindustria e
le organizzazioni sindacali per quanto riguarda il telelavoro che
potrà essere utile. Il piano offre un servizio di collocamento
mirato, un abbattimento dei costi sostenuti per l'adattamento dei
posti di lavoro, a carico dell'impresa, e incentivi per le
assunzioni che sono modulati con riferimento al grado di svantaggio
dei soggetti considerati.
Infine vi è una parte che riguarda i lavori di utilità sociale,
quei lavoratori che sono a rischio di esclusione dal mercato del
lavoro quindi i lavori di utilità sociale, che - come abbiamo visto
nel piano passato - hanno interessato circa 600 persone, sono
un'opportunità che viene offerta agli enti locali per affrontare
alcune attività di carattere straordinario. La volontà è quella di
riflettere anche sugli strumenti che sono stati realizzati,
coinvolgendo anche in un confronto le parti sociali e la pubblica
amministrazione.
L'ultimo macrobiettivo è quello della valorizzazione della
montagna, questo è un elemento molto importante nella nostra
realtà, nel senso che il Piano di politica del lavoro va un po' al
di là delle politiche del lavoro in senso stretto e sostiene
iniziative anche per lo sviluppo locale, iniziative che vedono il
coinvolgimento degli enti locali nell'animazione economica del
territorio, nella costruzione di progetti di sviluppo locale e
anche di progetti di carattere transfrontaliero e sostiene percorsi
lavorativi collegati alle pluriattività, che è una delle
caratteristiche dei territori montani, così come la possibilità di
utilizzare il telelavoro e nuove tecnologie nel campo
dell'informazione e della comunicazione.
Il piano poi contiene delle disposizioni finali, nel senso che
questo piano avrebbe dovuto entrare in vigore il 1° gennaio di
quest'anno, ovviamente non è stato possibile farlo, in ogni caso
nelle disposizioni finali si stabilisce che i benefici del piano
avranno decorrenza dal 1° gennaio 2004 e si concluderanno al 31
dicembre 2006, quindi viene data una risposta anche a coloro che
già nei primi mesi dell'anno hanno attivato alcune misure previste
dal piano.
È un piano che intende dare delle risposte ai problemi
strutturali del mercato del lavoro inseriti in un contesto
nazionale e anche nelle dinamiche europee. Affronta i temi della
qualità e della competitività attraverso una valorizzazione delle
risorse umane; vediamo che spesso i temi della competitività
trovano delle risposte attraverso una politica di deregolazione del
lavoro; non crediamo che questa sia una risposta utile, riteniamo
anzi che la flessibilità debba essere sostenibile e che debba
coniugarsi con precise protezioni sociali. L'Europa insiste su due
temi: uno è la coesione sociale, l'altro è l'inclusione; sono temi
che si trovano ampiamente all'interno di questo piano, che intende
fra l'altro raccordarsi al piano operativo regionale del Fondo
sociale europeo, quindi le linee guida del piano sono le linee che
uniformano anche il POR ed instaurano uno stretto collegamento con
gli indirizzi delle politiche comunitarie. Come dicevo
nell'introduzione, la concertazione con le parti sociali viene
indicata come un metodo di confronto e come un metodo di azione
dell'Amministrazione regionale. Questo è un piano nato nel
confronto con le parti sociali e vuole continuare a mantenere
questo tipo di rapporto anche nella fase della sua realizzazione e
del suo monitoraggio.
Concludo, ringrazio per l'attenzione e anche la commissione per
il lavoro svolto nella fase di discussione del piano.
Si dà atto che dalle ore 18,29 presiede il Vicepresidente
Nicco.
Presidente - È aperta la discussione generale.
La parola alla Consigliera Squarzino Secondina.
Squarzino (Arc-VA) - Questo è un piano atteso. Le persone audite
in commissione hanno detto:
"Finalmente!"
- io non c'ero, ma
ho sentito le registrazioni perché volevo capire quali valutazioni
erano state date -, finalmente quindi vi è questo piano, che arriva
quasi con 2 anni di ritardo. È un piano che, nonostante il ritardo,
nasce "claudicante" perché, come viene indicato nelle premesse
della deliberazione, manca nella stesura dello stesso la
partecipazione di quell'altra componente delle politiche del lavoro
dell'occupazione che fa riferimento al Ministero del lavoro e che
non ha potuto dare il proprio contributo; può darsi che questo sia
uno dei motivi per cui si è aspettato. Abbiamo sentito con piacere
stasera dall'Assessore che vi è una risposta, speriamo positiva,
rispetto alla definizione di questo accordo fra Stato e Regione per
il trasferimento, oltre delle competenze, anche delle risorse umane
e finanziarie. Questo lo posso dire con chiarezza, perché ero già
intervenuta in tempi non sospetti su questo tema, sul quale credo
che la Giunta e l'Assessore si siano attivati in ritardo, perché
non hanno capito l'importanza di questo Ufficio del collocamento
proprio per la gestione dei nostri disoccupati. Abbiamo verificato
che in questi ultimi mesi abbiamo assistito anche ad un'ulteriore
attivazione di questi rapporti, per cui siamo contenti che
finalmente il trasferimento di competenze possa avvenire e in tempi
brevi. Spero che questo "settore", che si occupa delle politiche
del lavoro, sia stato contattato, interessato alla stesura del
piano, anche perché comunque queste competenze professionali fra
pochi mesi - speriamo - rientreranno a far parte di questa nuova
struttura regionale competente in materia di programmazione,
gestione delle politiche del lavoro e della formazione
professionale; quindi questo è un po' un "neo" nel momento della
gestazione di questo piano.
Il piano è stato definito sulla base delle valutazioni e delle
peculiarità del mercato del lavoro in Valle. Qui vorrei ricordare
alcune di queste peculiarità, quelle che a mio avviso sono più
interessanti per descrivere la nostra situazione: un alto tasso di
occupazione, un basso tasso di disoccupazione e, rispetto alla
media nazionale, un alto tasso di occupazione femminile; vorrei
ricordare che a questo alto tasso dovrebbe corrispondere un alto
tasso di offerta di servizi sul territorio, questo per sottolineare
che alcuni dati, che sono positivi, richiedono anche interventi di
politiche rispetto ai servizi: servizi all'infanzia soprattutto,
servizi alle persone.
Sarebbe interessante anche qui riflettere su una notazione, che
ho trovato foriera di preoccupazione, ed è il paradosso per cui,
pur aumentando la crescita dell'occupazione in Valle, abbiamo un
rallentamento della produttività, cioè alla crescita
dell'occupazione non corrisponde un aumento della produttività;
questo ci fa riflettere sull'importanza di qualificare un po'
meglio il tipo di lavoro che viene attivato in Regione.
Un altro elemento su cui vorrei richiamare l'attenzione è l'alta
dispersione scolastica che abbiamo ancora in Valle e che fa
aumentare la forza lavoro proprio nelle classi di età fra 15 e 19
anni, classi che dovrebbero veder diminuita la forza lavoro, perché
queste dovrebbero essere le classi di età in cui i giovani vanno a
scuola; il fatto che aumenti sottolinea un dato preoccupante -
ripeto -: la dispersione scolastica.
Vi sono poi altri due punti che vorrei qui riprendere. Uno è un
dato già presente nel piano precedente: il fatto che esista in
Valle una fascia di disoccupati per lo più adulti, che ha
difficoltà di inserimento e che è interessata anche da fenomeni di
disagio, di esclusione sociale, quindi un fenomeno molto più
complesso che non la semplice disoccupazione; accanto a questa vi è
una fascia di popolazione che è a rischio, nel senso che
l'instabilità coniugale rende vulnerabile la persona. In questa
descrizione della situazione della popolazione della nostra Regione
si dice che queste difficoltà che la persona incontra quasi
all'improvviso possono essere relative ad un periodo transitorio se
vi sono adeguate politiche dei servizi; anche in questo caso quindi
le indicazioni che emergono dallo "studio Ceccarelli" ci danno
informazioni non solo sul piano lavorativo, ma anche sul piano
sociale.
Ultima osservazione che emerge dalla descrizione
dell'occupazione in Valle riguarda un elemento di discontinuità
rispetto al passato: la precarizzazione delle modalità di ingresso
nel mercato del lavoro; questa è la novità, non stiamo a mettere
degli aggettivi vicini a questa novità, qualcuno richiama la
flessibilità, qualcun altro la precarietà; come ricordava prima
l'Assessore, se alcuni fenomeni possono essere vissuti con
interesse e quasi baldanzosamente, perché è la scoperta di un mondo
nuovo, quando si è giovani e si affronta un lavoro, man mano che il
tempo passa, ci si rende conto che questo lavoro flessibile non dà
garanzie per costruire un progetto di famiglia. Se questa
precarizzazione del lavoro si traduce in precarizzazione della vita
familiare ed economica, delle relazioni sociali, credo sia un
elemento molto negativo. Il piano viene anche steso sulla base di
alcune indicazioni che la stessa Giunta fornisce, sia laddove detta
le linee ispiratrici, sia quando indica i compiti del gruppo di
lavoro incaricato di redigere il piano; questi appunti mi
serviranno per fare osservazioni successive.
Fatta questa descrizione del contesto in cui il piano si
inserisce, condividiamo appieno tutti i macrobiettivi che si
intendono perseguire, le misure, le azioni che dovrebbero
conseguire queste finalità. Si tratta di previsioni di interventi
altamente condivisibili, voglio ricordarne alcuni come: il metodo
della concertazione, credo che questo metodo sia stato forse non
pienamente attuato nel momento della stesura del piano, ma è stato
presente nel momento del confronto tanto che ha dato luogo a
modifiche altamente qualificanti, soprattutto quando prevede di
inserire degli strumenti come il forum, come anche la necessità di
concertare con i sindacati tutta una serie di azioni che riguardano
le certificazioni, per esempio, che danno un ruolo importante agli
attori sociali che operano nell'ambito del lavoro.
Secondo elemento che a nostro avviso è importante è il fatto che
questo piano punti molto sulla formazione, che viene considerata
come uno strumento che serve a preparare le figure professionali
necessarie al nostro contesto economico... e mi è piaciuto anche
questo riferimento al settore turistico, questa attenzione a figure
professionali che riguardano il settore turistico culturale e che
sono attente a uno sviluppo economico interessante per la nostra
Valle. Ancora: la formazione vista come strumento che serve
all'azienda per essere più vitale e più competitiva. Formazione nei
suoi vari livelli - periodo scolastico e post scolastico, post
diploma e formazione universitaria -, formazione che riteniamo
importantissima nel suo complesso, perché se prendiamo tutte le
misure che riguardano la formazione, avremo più del 50% che viene
previsto e questo è un dato positivo. Spero che tutta questa parte
sia stata non dico concertata, ma definita in collaborazione con il
mondo della scuola, cui compete la titolarità delle attività di
istruzione e formazione di cui si parla. In questo momento forse è
difficile anche per la scuola dire dove vuole andare, non per
niente ho visto che vi è un punto chiaro in cui si dice che si
rivedrà il tutto nel momento in cui si andrà a definire come la
"riforma Moratti" impatterà sulla nostra scuola, specialmente sulla
scuola superiore. Penso a questo secondo canale che si sta
delineando e che non è ancora ben definito a livello nazionale, vi
sono continui interventi per cui capisco anche che sia giusto
prevedere delle azioni di aggiustamento in itinere. Trovo anche
interessante questo discorso della rete che, secondo me, è
veramente indispensabile, perché si ha l'impressione, vedendo il
piano, che vi siano tante iniziative sparse qua e là, ciascuna con
un macrobiettivo, ma a volte le stesse tipologie di iniziative si
trovano presenti in macrobiettivi diversi, per cui credo sia
interessante verificare le relazioni fra le diverse iniziative e
fra i soggetti chiamati a realizzare queste iniziative. Teniamo
conto che non esiste da noi, come in altre realtà regionali,
l'Assessorato che si occupa della formazione professionale, cioè un
centro ben preciso che ha un'esperienza accumulata nel tempo di
strutture permanenti; qui la formazione professionale è legata a
serie di corsi che di volta in volta vengono organizzati a seconda
delle iniziative, ma si ha l'impressione che sia necessario
costruire questa rete, altrimenti non si dà continuità all'opera di
formazione che si va ad attivare.
Sono importanti a nostro avviso le iniziative che mirano ad
introdurre la responsabilità sociale delle imprese nelle diverse
azioni; a differenza del piano precedente questo mi sembra sia più
attento alla visione di genere, quindi si inserisce tale visione
nelle diverse azioni e lo si considera come un elemento
qualificante dell'impresa. So che è la Comunità europea a chiedere
che il 10% del finanziamento delle azioni riguardi il
"mainstreaming", però è interessante almeno lo sforzo fatto di
trovare collocazioni valide, sensate e non solo "appiccicate"
rispetto a cosa vuol dire la visione di genere all'interno di
politiche che favoriscono l'occupazione. Credo sia stato opportuno
anche accogliere la richiesta dei sindacati, che chiedono che venga
collocata in modo adeguato all'interno dei vari momenti di
programmazione la figura della consigliera di parità, che può
aiutare a costruire nel tempo una mentalità in questo senso del
"mainstreaming". Fra l'altro, avrei preferito che anche la visione
della montagna fosse vista come un obiettivo trasversale e non
preso a parte; mi sembra che sia "appiccicato", come elemento che
bisogna per forza affrontare, mentre sarebbe stato più interessante
verificare cosa vuol dire all'interno delle varie azioni pensare
con le esigenze di chi opera in montagna.
Mi sembra anche interessante il fatto che si voglia istituire il
centro per il diritto al lavoro dei disabili e degli svantaggiati;
è un tentativo di trovare quasi uno sportello unico che affronti
questo argomento. Sarà interessante verificare come e in che modo
risponde effettivamente alle esigenze a cui si è cercato di dare
una risposta. Personalmente penso sia importante che il disabile
abbia un unico punto a cui rivolgersi e non debba fare la
processione nei vari uffici per chiedere cosa può fare nella sua
situazione.
Detto questo, vorrei offrire alcuni suggerimenti per meglio
approfondire alcuni aspetti che a nostro avviso sono stati messi al
margine; lo dico anche perché alcuni di questi possono essere
sviluppati meglio oppure ripresi nel momento in cui viene redatto
il piano annuale operativo. Credo vada fatto uno sforzo ulteriore
per capire cosa significa valutare l'efficacia degli strumenti
adottati, perché la valutazione sul piano passato è stata un po'
debole, nel senso che si è fatto un elenco di alcuni risultati, ma
se non vengono indicate nel piano stesso le modalità di
valutazione, gli obiettivi da raggiungere per valutare la
positività o meno di alcune misure, non si riesce a capire se si è
inciso o meno. Anche per quanto riguarda i dati di occupazione
relativi al piano precedente - capisco che ci vuole una valutazione
più raffinata, ma che deve essere predisposta - non si indica quali
tipi di interventi del piano hanno consentito più di altri di
raggiungere l'obiettivo dell'occupazione, della professionalità,
del reinserimento lavorativo. Credo che affinare ulteriormente
questi strumenti quindi possa essere utile, anche per tarare di
anno in anno il piano e per capire quali sono gli interventi
prioritari su cui far convergere maggiormente le risorse.
Un punto che non ho trovato esplicitato, e che era una delle
direttive date dalla Giunta relativamente al gruppo di lavoro che
doveva stendere il piano, riguardava le azioni di politica
migratoria. Ho letto due volte il piano, ma mi sembra di aver visto
una sola volta la parola "emigrante", cioè una volta si parla di
intercultura e un'altra volta se ne parla relativamente all'azione
di formazione nella sicurezza sui posti di lavoro, cioè il
predisporre della comunicazione e dell'informazione che tenga conto
anche che molti di questi soggetti nei cantieri provengono da Paesi
extraeuropei. Ho individuato solo due volte in tutto il piano un
accenno a questo settore, quindi ritengo che esso vada approfondito
ulteriormente, credo che ognuna di queste indicazioni possa trovare
esplicitazione nel corso di questi 3 anni di applicazione del piano
o anche ulteriori se questo continuerà.
Credo poi vadano sottolineate in modo più efficace le misure che
potrebbero rispondere a quella situazione di criticità da noi prima
individuata relativamente alla precarizzazione del rapporto di
lavoro. Ricordo che vi era stata una mozione votata da questo
Consiglio quasi 6 mesi fa, il 19 dicembre 2003, dove si impegnava
la Giunta a fare una serie di azioni relativamente alla situazione
di precarietà dei soggetti in questo contesto del mercato del
lavoro. Si era infatti impegnata la Giunta di allora a verificare
tipologie, incidenza, dimensioni nel mercato del lavoro regionale
di questa forma di impiego, a studiare con i soggetti interessati
le modalità più opportune per rispondere a tali esigenze. Sì, forse
alcune azioni di formazione vanno in questo senso, però mi sembra
vi sia tutta una parte da fare; si impegnava nella mozione a
presentare nelle rispettive commissioni consiliari competenti i
risultati di tale studio e le eventuali proposte individuate. È
vero, c'è stato il piano, per cui il lavoro da presentare in
commissione è passato in secondo ordine, però credo che su questo
punto si giochi la credibilità dell'azione di governo in questa
Regione. Credo vi sia molto da fare, molto da sperimentare in
questo settore. Condivido l'accoglimento dell'emendamento proposto
dai sindacati relativamente all'attivazione di studi e ricerche che
vadano in questo senso, ma sarebbe interessante anche pensare con
questa ottica tutte le altre forme qui previste, per capire fino a
che punto queste rispondono o meno all'obiettivo di contrastare
questa forma di precarizzazione e soprattutto di costruire quella
rete di sostegno che veda la formazione professionale, da un lato,
e, dall'altro, una rete che va oltre il piano di formazione, una
rete di servizi e di assistenza nel momento in cui non si
lavora.
Presidente - La parola al Consigliere Comé.
Comé (SA) - La ricerca di un impiego, di un posto di lavoro
possibilmente fisso, questo ha rappresentato ieri, ma oggi più che
mai una priorità assoluta per gli individui. Individui che senza
garanzia di lavoro soffrono di un disagio tale che non permette
loro di affrontare la vita con serenità e limita le scelte - questo
è un aspetto che ha esaminato anche la Consigliera Squarzino - non
favorendo quindi il matrimonio e contenendo l'allargamento del
nucleo familiare: ecco quindi come questo fenomeno di interesse
mondiale non possa che essere analizzato seriamente da questo
Consiglio, un problema sociale a cui va data la priorità e che va
affrontato con una seria politica del lavoro. Certamente è un
fenomeno non facilmente risolvibile e non è con la sola
approvazione di questo Piano triennale di politica del lavoro e di
formazione professionale che risolveremo i problemi, ma bisognerà
soprattutto nella fase attuativa cercare di realizzare
compiutamente i suoi obiettivi.
Noi oggi andiamo ad approvare un Piano di politica del lavoro
che ricalca in gran parte - con qualche innovazione -
l'impostazione assunta nel piano 1999/2001, prorogato poi di altri
2 anni, con una durata complessiva di 5 anni. Ebbene, a fronte di
questo progetto e dopo questo lasso di tempo, riteniamo che sarebbe
stato non dico utile, ma indispensabile avere un'analisi
dettagliata ed esaustiva, per poter rendersi conto, in relazione ai
macrobiettivi approvati nel 1999, rispetto ai finanziamenti
ottenuti, quali siano state le ricadute positive sull'effettivo
inserimento nel mondo del lavoro. Noi oggi abbiamo un dato
complessivo di circa 1.600 soggetti che hanno trovato occupazione
negli ultimi 5 anni, ma manca un approfondimento per cogliere quali
siano i punti forti del piano rispetto a quelli deboli e certamente
questo approfondimento sarebbe servito per le eventuali scelte
operative che noi oggi siamo qui ad approvare. È sotto gli occhi di
tutti come questa fase successiva, che interessa l'economia
mondiale e che influenza ancora la crescita economica dell'Italia
assieme ad un sistema fiscale, burocratico, legislativo ancora
troppo rigido, caotico, difficilmente districabile, non favorisca
l'occupazione nel nostro Paese.
La riduzione della pressione fiscale è un argomento che sta
alimentando il dibattito politico di questi giorni; era uno dei
punti di forza con cui questo Governo si era proposto 3 anni fa con
una grande promessa, ma ad oggi non possiamo che constatare come
questa non si stia concretizzando, soffocando e riducendo la
volontà delle imprese di fare investimenti e sviluppo. Questi
limiti nazionali e altri fattori regionali hanno influito
negativamente sullo sviluppo dell'economia regionale negli ultimi
anni.
Quali sono le prospettive per il futuro? Prima di tutto dobbiamo
fare un ragionamento sul finanziamento necessario per la copertura
e per l'operatività di tale piano ma, per quanto riguarda questo
piano, sappiamo come esso abbia la copertura finanziaria in quanto
ha previsto in bilancio 8 miliardi all'anno; sappiamo che a questi
vanno sommati i 25 miliardi all'anno di provenienza dall'Europa e
dallo Stato, più 4 miliardi che sono spalmati nei 3 anni come
"premio performance", e qui bisogna dare atto che l'agenzia ha
lavorato in maniera efficiente, tanto che ha ottenuto questo premio
dall'Europa; quindi questi garantiscono una copertura finanziaria
direi soddisfacente ai macrobiettivi stabiliti. Vede, Assessore,
dobbiamo guardare nel futuro e dobbiamo iniziare a guardare a
quello che sarà il prossimo Piano di politica del lavoro e mi
riferisco a quello che partirà dal gennaio 2007, quando saremo
ancora con questa legislatura, perché noi già oggi sappiamo che le
risorse messe a disposizione dall'Europa per fondo sociale saranno
notevolmente ridotte, perché orientate più a favore dei nuovi
ingressi in Europa avvenuti in questi giorni e perché soprattutto
le nuove strategie e i nuovi programmi POR 2007/2011 saranno
rideterminati con ambiti di spesa modificati. Sappiamo che saranno
tenute in considerazione solo le fasce debolissime, saranno esclusi
gli aiuti ai giovani e alcune formazioni professionali verranno
tagliate, cioè finiranno tutti quegli aiuti, dove gli Stati membri,
che hanno già beneficiato degli aiuti, devono dimostrare di aver
consolidato il loro sistema e questo, Assessore, sarà la nostra
scommessa, il suo impegno, altrimenti dovremo dal 2007 in poi fare
fronte per compensare quegli squilibri che si creeranno con ingenti
finanziamenti pubblici regionali. Consolidare quindi il sistema: il
sistema dovrà reggersi sulle proprie gambe, senza più grossi
aiuti.
Questa è una Regione, una Valle che da anni ha dichiarato la sua
grande propensione per il turismo e quante volte abbiamo - pure noi
confesso, anche in campagna elettorale - comunicato come siano
importanti ed inscindibili turismo e agricoltura. Il settore
trainante dovrà essere il turismo associato all'agricoltura ma,
affinché questi due settori abbiano vita, bisogna che vi sia una
forza lavoro che spinga questo motore, ma ahimè qui invece iniziano
le delusioni. Mi sono preso i dati della richiesta di lavoro nel
turismo, in particolare nel settore alberghiero, e su 100 richieste
53 persone provengono da fuori Valle; poi, se guardiamo nel settore
agricolo, è a conoscenza di tutti come sempre di più questo mondo
venga via via sostituito da persone esterne alla Valle, gran parte
extracomunitari (basti pensare al vincitore di 2 anni fa del premio
per la migliore fontina). Ora, è evidente come vi sia qualche cosa
che stride. La Regione, il Consiglio, noi oggi impegniamo dei
fondi, approviamo un piano dove vengono erogati aiuti. La Regione,
il Consiglio, noi puntiamo sul turismo e crediamo fortemente ad un
rilancio dell'agricoltura e dall'altra parte ci accorgiamo che
questi due settori si reggono sul lavoro svolto da soggetti che
arrivano da fuori Valle. Questo non è certo per creare degli
elementi discriminatori nei confronti di chi non è valdostano, anzi
la mobilità sul territorio ben venga, ma qui i Valdostani non
credono e non vedono speranza di un domani nel turismo e
nell'agricoltura. Perché tutto questo? Forse la colpa va ricercata
nella politica, che ha creato un "sistema Valle d'Aosta" dove si
ricerca solo più il lavoro nel pubblico - la Regione - o enti che
sono strettamente correlati o dipendono dal pubblico. La Regione,
che doveva svolgere una funzione di programmazione ed indicazione,
si è voluta trasformare in un soggetto attivo del sistema economico
valdostano; questo ha fatto sì che i Valdostani hanno negli anni
perso questa loro fierezza e determinazione di sentirsi la propria
autonomia lavorativa e per maggior comodità e spensieratezza si
sono adagiati sul lavoro dipendente regionale e para regionale. A
questo bisognerà associare un'analisi sul tasso di crescita
regionale, ho qui i dati; se guardiamo i tassi, fra la mortalità e
la natalità vediamo che vi è uno scompenso a favore della natalità
e che addirittura fra i nati vi è una percentuale che oscilla tra 5
e 10% di nati che sono stranieri. Vorrei citare alcuni dati forniti
dall'ONU, come i tassi di crescita dei Musulmani, ai quali viene
attribuito un tasso di crescita oscillante tra il 4,60 e il 6,40%
all'anno. Di fronte a questi dati, abbiamo l'affermazione di un
esponente musulmano dell'Assemblea delle Nazioni Unite di alcuni
anni fa che diceva:
"conquisteremo l'emisfero nord popolandolo
con i nostri figli, sarà il ventre delle nostre donne a darci la
vittoria"
, pare sia una santa verità. Di fronte a questa
situazione, dovremo fare un'analisi tutti insieme, quindi non solo
le forze politiche, ma tanti altri settori, per far credere ai
nostri giovani di guardare di nuovo con interesse al proprio
territorio.
Venendo al Piano di politica del lavoro predisposto, riteniamo
innanzitutto sia fondamentale che vada a compimento la
regionalizzazione dei servizi per l'impiego, siamo in attesa da
parte del Ministero competente del decreto per il trasferimento
delle risorse e del personale, atto che si è concluso ormai in
tutta le regioni d'Italia ad eccezione nostra e della Sardegna.
Questo è un piano del lavoro che ricalca in parte il piano
precedente, nei suoi 7 macrobiettivi contiene un insieme di
intenzioni, di indicazioni che in parte sono condivisibili. La
bozza del Piano triennale di politica del lavoro e di formazione
professionale risponde però ad un indirizzo culturale che sconta
gli effetti dei tempi e, soprattutto, di un sistema che ha ormai
terminato il suo ciclo storico. La sintesi delle problematiche
occupazionali della Valle d'Aosta predisposta dal Dott. Dario
Ceccarelli espone, in modo sintetico ma esemplare, le varie fasi
delle difficoltà congiunturali che nei decorsi anni hanno minato lo
sviluppo economico della nostra Regione. Al temporaneo superamento
delle conseguenti difficoltà occupazionali ha innegabilmente
provveduto l'ente Regione con una crescente terziarizzazione
dell'economia, settore che ormai sconta gli effetti di un
soffocamento economico e dei prevedibili futuri effetti derivanti
dalla difficoltà di finanziare gli interventi di sostegno. È
possibile sostenere che la debolezza dell'economia regionale e le
conseguenti problematiche di politica del lavoro sono conseguenti,
nell'encomiabile intento di salvaguardare la tranquillità sociale
della Valle, ad un'eccessiva presenza della Regione che ha però
sostenuto in modo innaturale troppe attività, ha soffocato i ruoli
organici degli enti e delle aziende pubbliche con un esubero di
manodopera per compensare le evidenti difficoltà di altri
settori.
Nei giorni scorsi abbiamo assistito ad un importante messaggio
di insediamento del Presidente dell'Associazione italiana degli
industriali, con il quale sono stati ribaditi due concetti degni di
riflessione per quanto in esame: la necessità di una rivisitazione
dei concetti della concertazione delle parti sociali, lo
sganciamento dalla politica delle attività economiche/produttive. È
indispensabile che le parti sociali si pongano l'obiettivo di
un'urgente revisione del modello già denominato "sistema Valle
d'Aosta", che già oggi denuncia gli effetti di una pesante crisi
recessiva. Il mercato del lavoro non può che essere la conseguenza
di una nuova impostazione organizzativa a cui la Regione deve
mirare, guardando alla completa liberalizzazione delle attività.
Gli ideali di un'economia liberale si stanno radicando anche in
Paesi come la Cina, ove il comunismo sembrava avere i dogmi di una
religione. Dobbiamo impostare un programma che si prefigga: di
guardare all'innovazione tecnologica delle imprese già operanti nel
territorio, il rilancio del piano di sviluppo turistico con un
attento monitoraggio dei prezzi, la certificazione di qualità di
tutte le imprese del settore turistico che vogliono beneficiare di
finanziamenti e contribuzioni regionali. Nel contempo,
all'esemplificazione come sopra formulata si deve impostare un
piano di controllo tra le imprese di qualsiasi settore -
industriale, turistico e agricolo - che beneficiano di
finanziamenti regionali, che effettivamente provvedano
all'assunzione di personale residente stabilmente in Valle d'Aosta,
così da evitare gli effetti distortivi di una migrazione stagionale
di personale poco qualificato. Tale aspetto non è di secondaria
importanza e al risultato si può giungere solo garantendo alla
manodopera locale un alto grado di specializzazione per potersi
assicurare il posto di lavoro e verificando che le imprese locali
evitino di utilizzare personale poco preparato in relazione al loro
minor costo retributivo. Questo è il grosso passaggio! In ultimo,
non si può dimenticare che il personale con alto grado di
specializzazione si acquisisce solo garantendo adeguati livelli
reddituali, ai quali si può comunque giungere mediante una politica
che sostenga la formazione del personale di alcuni settori, quali
quello dell'agricoltura e del turismo, mediante corsi annuali
diretti altresì ad incentivare e sostenere la nascita di altre
piccole aziende.
Presidente - La parola al Consigliere Tibaldi.
Tibaldi (CdL) - Crediamo che l'esame del Piano triennale di
politica del lavoro e di formazione professionale costituisca
l'occasione per un'analisi di più ampio respiro sulla situazione
economica ed occupazionale esistente nella nostra Regione.
Situazione economica ed occupazionale che è stata approfondita con
un'analisi retrospettiva, fatta in maniera dignitosa dal Dott.
Ceccarelli nel preambolo del piano e che ripercorre alcune tappe
fondamentali nel periodo che va dal 1996 in avanti. In questa
analisi si evidenzia come vi siano state delle debolezze
microcongiunturali riferite al nostro sistema valdostano, che negli
anni 1996-1997 ha sofferto di una crisi endogena, debolezze poi
accentuatesi nel triennio successivo con i fenomeni di cui si è
parlato stamani, meglio individuati come l'alluvione del 2000 e la
chiusura del tunnel del 1999 e relative conseguenze.
Il piano sotto un profilo letterale è strutturato bene. Dal
punto di vista dei macrobiettivi, vi è un'estensione da 4 a 7,
un'articolazione più profonda che va a toccare anche altre
situazioni che erano state trascurate in precedenza. È un piano che
sarà nutrito con risorse importanti, perché, sulla base delle
risposte che ci sono state date e dei chiarimenti che ci sono stati
forniti nell'esame in IV Commissione, sarà alimentato con 12
milioni di euro nel corso di questo triennio, quindi sono risorse
sostanziose che verranno diluite nell'arco del triennio e che
dovrebbero andare a coprire tutte le esigenze di carattere
formativo, di professionalizzazione e di tutela del mercato del
lavoro e delle sue diverse sfaccettature. Questo piano però ci
offre l'occasione per fare un'analisi più ampia da un punto di
vista complessivo del "sistema Valle d'Aosta", partendo dal
presupposto del ruolo della Regione, che dovrebbe essere un ruolo
di programmazione e di garanzia del "sistema Valle d'Aosta", un
sistema che si fonda su microimprese, che occupano i vari settori
(industriale, agricolo, terziario). Questo ruolo di programmazione
si è consolidato in questi anni come ruolo di invadenza vera e
propria: purtroppo oggi la Regione ha un ruolo preponderante,
invadente nell'economia locale e questa invadenza ha più un
significato di ammortizzatore sociale vero e proprio a fronte di
situazioni di crisi, di debolezza di imprese locali, a cui si
sopperisce con l'intervento del comparto pubblico regionale. La
Regione quindi va a colmare le debolezze del sistema economico
valdostano, offrendo il posto di lavoro pubblico.
In questi anni si è confermata quella mentalità, quel culto del
posto fisso nell'ente pubblico, che ha affievolito notevolmente le
ambizioni delle giovani generazioni, che vedono come obiettivo
finale e ottimale quello dell'approdo nel comparto pubblico. La
politica ha un poco mortificato quegli stimoli alla crescita,
all'imprenditorialità, all'innovazione attraverso il "narcotico"
del posto fisso. Naturalmente il posto fisso non è più sostenibile
ad ogni condizione, anche perché collide con le dimensioni
macroscopiche di un comparto pubblico che oltre certi limiti non
può andare e d'altra parte il comparto privato evidenzia, giorno
dopo giorno ed esercizio dopo esercizio, delle debolezze
strutturali alle quali non si riesce ancora a far fronte. Ne
abbiamo parlato stamani discutendo su un'interrogazione presentata
dal nostro gruppo, dove la Valle d'Aosta colleziona ancora una
volta non dico un fanalino di coda, ma si inserisce nel fanalino di
coda delle regioni europee e italiane meno virtuose, pur disponendo
di ricchezze e competenze che altre regioni ci invidiano. Bisogna
cercare di invertire questa tendenza; sappiamo che non è facile
farlo, perché, avendo abituato la popolazione ad uno standard di
questo tipo, oggi parlare di precarizzazione del posto di lavoro,
di contratti atipici, di lavoro interinale sembra un insulto, una
bestemmia: come, la Valle d'Aosta, la patria del posto fisso e del
comparto pubblico, deve abituarsi a contratti di inserimento che
appaiono come una violazione dei più elementari diritti del lavoro!
Invece dobbiamo farci i conti, perché non solo la Valle d'Aosta, ma
tutta l'Europa sta facendo i conti con questo cambiamento di
modalità d'inserimento e di permanenza nel mondo del lavoro.
Dobbiamo farci i conti anche ai sensi di una legge, che è stata
approvata dal Governo italiano: la "legge Biagi", approvata da un
Governo di Centro Destra, ma pensata, ideata da un illustre
personaggio che non è della nostra area politica.
Forse troppo facilmente - qui riprendo alcuni passaggi della
collega Squarzino - si crea questa equazione: flessibilità uguale
precarietà. È vero che la flessibilità può essere guardata anche da
questo punto di vista, ma flessibilità costituisce anche
opportunità, senz'altro per le giovani generazioni che si
avvicinano al mondo del lavoro e magari non hanno subito la fortuna
di trovare un'occasione di lavoro più stabile, ma flessibilità deve
essere vista come opportunità anche per quelle fasce che sono
marginalizzate per diverse ragioni e che non riescono più ad
inserirsi o a reinserirsi in un mercato del lavoro che è sempre più
competitivo. Quando si parla di fasce marginali o deboli, si fa
riferimento a diverse categorie: disabili, detenuti di cui fra
l'altro si parla nel piano, a tutta una serie di soggetti con certe
caratteristiche, come una bassa scolarità, un'età che ancora non
accede ai benefici pensionistici, un'età che è una via di mezzo
anagrafica che non consente di reinserirsi nel mondo del lavoro. Di
questa fascia sociale marginalizzata si è parlato anche in IV
Commissione e il piano non dedica particolare attenzione a questi
soggetti marginali, cioè soggetti di media età, con bassa
scolarità, troppo giovani per la pensione e troppo anziani per il
reinserimento.
Le considerazioni che abbiamo svolto in commissione e che
riproponiamo qui si uniscono a quelle precedenti, alle quali
potremmo aggiungere alcune riflessioni sulla professionalizzazione
del mondo del lavoro. Oggi le imprese valdostane, nella difficile
competizione quotidiana che esse affrontano con le loro omologhe di
altre regioni o Paesi europei, devono avere la disponibilità di
figure sempre più specializzate per poter essere all'avanguardia.
Giustamente, come diceva chi mi ha preceduto, anche in Valle
d'Aosta rileviamo delle contraddizioni e una contraddizione
macroscopica la rileviamo soprattutto nel comparto turistico.
Abbiamo una scuola alberghiera che annualmente sforna dei provetti
cuochi, o addetti di sala, o varie figure che sono destinate al
settore turistico ricettivo o della ristorazione, ma gli operatori
imprenditoriali del settore spesso non attingono da quella scuola
per professionalizzare le loro attività e i loro servizi, bensì si
rivolgono al mercato del lavoro esterno; così abbiamo degli
avventizi che arrivano da altre regioni, magari con professionalità
che non sono di questo livello, o addirittura extracomunitari che
vengono reclutati per la convenienza economica delle loro
remunerazioni. Questo è un ragionamento che non può essere
disconosciuto da chi per anni ha voluto l'istituzione di una
fondazione turistica destinata agli alberghi e alla ristorazione,
ma che prepara persone che poi non vengono reclutate in loco, ma
devono uscire dagli stretti confini della "petite patrie" per
trovare opportunità di lavoro e di carriera. Conosco personalmente
alcuni soggetti che hanno dovuto emigrare in Inghilterra o in
Francia per poter iniziare la loro attività, dopo essersi diplomati
a pieni voti presso la scuola alberghiera di Châtillon, perché
nella nostra Regione non vi era un'offerta di lavoro consona agli
studi e alle attività formative che avevano affrontato a scuola. La
"professionalizzazione" quindi è una bella parola che viene scritta
in questo piano ma, di fatto, rimane un bel concetto sulla carta;
anche qui la Regione non sembra abbia avuto un particolare ruolo
attivo nel cercare di incentivare l'assunzione, l'entrata nel mondo
del lavoro di questi soggetti, ma questo è un ragionamento che può
valere per altri settori produttivi. Cosa significa questo? Che la
Valle d'Aosta ha un "appeal" basso - penso che anche l'Assessore ne
sia consapevole - di cui abbiamo una testimonianza come quella che
ho appena detto, o non riusciamo a mantenere realtà imprenditoriali
tali - e qui entriamo nel comparto industriale - che possano
costituire stabilmente occasione di sviluppo e di crescita
occupazionale.
Parlavamo ancora stamani del caso della "Tecdis", non è per
ripescare alcune interpellanze che sono state trattate, ma
l'argomento ha un'attinenza profonda in questo caso. La "Tecdis" da
tempo ha una trattativa per quanto riguarda un accordo di
"partnership" con la "STM Microelectronics", che è uno dei colossi
nel settore della tecnologia elettronica. In Italia e in diverse
parti del mondo la "STM" ha investito risorse ingenti per
professionalizzare personale. Ho qui sotto gli occhi una pubblicità
della "STM" su "Il Sole 24Ore" che dice:
"da Catania a Milano,
ne siamo convinti, nord e sud non esistono per la microelettronica
italiana, si investe in tutta Italia"
. Cita dei dati: più di
2.700 milioni di euro investiti in Italia negli ultimi 5 anni,
10.500 persone che lavorano alla microelettronica, la frontiera
avanzata della tecnologia elettronica, di cui solo 4.500 a Catania
e 5.300 nel Polo di Milano. "STM" in Valle d'Aosta è entrata a
partecipare nel centro Dora, centro di ricerca collegato alla
"Tecdis", naturalmente previa elargizione di risorse da parte della
Regione. La differenza è che in altre regioni questi grandi colossi
mettono soldi e tecnologie proprie, da noi sembra quasi che vengano
qui nella speranza di concludere qualche accordo munifico per
lasciarci con un "cerino in mano". Queste sono riflessioni che
facciamo ad alta voce, ma che ci devono indurre a ragionare in un
senso diverso per quanto riguarda il "sistema Valle d'Aosta".
È stato ricordato che fra qualche anno i fondi strutturali
cesseranno di rivolgersi a regioni come la nostra e quindi non
saremo più considerati come una Regione destinataria di fondi che
servono allo sviluppo e alla formazione professionale. Il futuro,
da un punto di vista di risorse disponibili, si prospetta non così
roseo come sono stati gli anni appena conclusi; questi anni sono
stati in un certo qual modo sprecati: nel momento in cui era
necessario creare i presupposti per un autosviluppo, un sistema che
fosse solido a tutti gli effetti, abbiamo continuato con la
politica di carattere assistenziale e non siamo riusciti a creare
una rete di imprenditorialità in grado di sviluppare anche
l'occupazione. È su queste cose che chiediamo che vengano fatte le
riflessioni maggiori, Assessore, perché il piano è strutturato, da
un punto di vista lessicale, in maniera piacevole; le
considerazioni retrospettive del Dott. Ceccarelli sono
condivisibili, ma la prospettiva è tutta da costruire. Le strategie
per il futuro sono abbozzate a grandi linee, non bastano le bozze,
ci vuole qualcosa di più, sulla "tela" dobbiamo mettere qualche
contorno e qualche disegno, che vi sia un indirizzo più preciso di
qual è la volontà politica di chi oggi ha le responsabilità di
governo, per far sì che la Valle d'Aosta sia non più nel gruppo di
coda, ma riesca a risalire la classifica.
Il Consigliere Comé ha detto che anche il Governo italiano deve
fare la sua parte. Il "Governo Berlusconi" nel 2001 ha fatto delle
promesse che dovrà mantenere nel quinquennio, fra cui quella della
riduzione della pressione fiscale, che è un "atout" importante. Ne
siamo convinti, le promesse dovranno trasformarsi in fatti concreti
e siamo anche noi i primi non solo a crederci, ma a sollecitarlo.
Vorrei però ricordarle, visto che ha fatto qualche accenno
piuttosto tagliente e critico, che il suo Senatore nello scorso
"Governo Prodi" ha introdotto tasse come l'IRAP e la "minimum tax",
mentre finora il "Governo Berlusconi" non ha aumentato la pressione
fiscale ma, nonostante le avversità della congiuntura economica
mondiale, del terrorismo e "chi più ne ha più ne metta", ha
mantenuto una sostanziale pressione fiscale senza aumentarla; ha
ridotto anche a livello di successioni e donazioni, ha esteso i
benefici della "Tremonti Bis" e anche l'IRPEG è stata ridotta di
qualche punto. Forse è facile disconoscere questi piccoli, ma
significativi primi risultati, ma nell'arco del quinquennio la
pressione fiscale arriverà sicuramente a livelli accettabili
affinché possa costituire un volano per la ripresa dello
sviluppo.
Abbiamo verificato alcune sostanziali differenze fra le
considerazioni svolte nel piano triennale e il notiziario annuale
2003 sul mercato del lavoro svolto dal Ministero del lavoro. Vi
sono alcuni disallineamenti più ottimistici nel piano regionale,
forse meno ottimisti, ma più aderenti alla realtà quelli contenuti
nel notiziario ministeriale sul mercato del lavoro, dove si
evidenziano alcune flessioni che si sono registrate lo scorso anno
nel settore industriale e anche dei cambiamenti di modalità di
ingresso e di permanenza nel mondo del lavoro con l'aumento di
assunzioni con contratti a tempo determinato, la diminuzione dei
contratti stipulati "part-time", il perdurare del calo delle
assunzioni di formazione lavoro e l'importanza crescente del lavoro
interinale, cioè, dove non è possibile assumere con contratti a
tempo determinato, si interviene con il lavoro interinale e con i
contratti atipici. Sappiamo che non è "l'optimum", però sappiamo
che "flessibilità" non deve fare solo rima con "precarietà", ma con
forse un briciolo di fantasia e sapienza deve far rima anche con
"opportunità".
Presidente - La parola al Consigliere Salzone.
Salzone (FA) - Sarò molto meno lungo dei colleghi che mi hanno
preceduto. Intervengo per dare un giudizio su questo Piano di
politica del lavoro presentato dalla Giunta, dove mi pare si
possano rilevare tutta una serie di aspetti positivi che mi hanno
rallegrato. La Regione da sempre in merito alla politica del lavoro
si è mossa con un certo anticipo, vedi ad esempio quando si è
trattato di istituire l'Agenzia del lavoro o di avviare iniziative
in campo sociale. Mi preme rilevare uno dei dati positivi più
importanti: quello del tasso di occupazione soprattutto femminile,
anche se sono più le richieste che non le possibilità di risolvere
il problema del lavoro a molte persone. Nel Piano del lavoro vi
sono alcuni aspetti fondamentali che mi hanno fatto dare un
giudizio più che positivo: sono soprattutto quelli relativi a
questa sorta di osservatorio, che sarà indispensabile approfondire;
alla formazione professionale, per la quale è previsto un
incremento; alla valorizzazione delle imprese private;
all'attenzione rivolta alle fasce deboli, in particolare alla
fascia di età dei cinquantenni, che ha molta difficoltà a risolvere
problemi esistenziali quando si trova in difficoltà di lavoro; al
discorso della sicurezza, ma soprattutto al monitoraggio della
precarizzazione, elemento che potrà permettere di discutere con più
attenzione su questo tipo di problema. Ho sentito parlare di alcune
cose importanti, che avevo fatto rilevare in altre occasioni, come
l'incentivazione del telelavoro, anche se riguarda soprattutto
direttive europee.
La cosa importante è il collegamento che si è voluto evidenziare
fra il lavoro e la montagna. Un altro rilievo importante va al
settore dei disabili, dove si denota un'attenzione che non può che
fare piacere. Questo Piano di politica del lavoro va però inserito
in un quadro di recessione mondiale; quello che risulta in senso
negativo è che il sistema produttivo valdostano risulta essere
negli ultimi anni meno performante rispetto alla media nazionale e
anche con riferimento alle regioni del centro nord. Questo è un
dato che mi ha fatto riflettere e, leggendo anche la relazione del
Dott. Ceccarelli, si evidenziano questi aspetti, che sono da
sottolineare perché il PIL cresce meno della media nazionale...
questo come dato mi sorprende. Emerge poi una sorta di paradosso,
per cui i miglioramenti significativi del tasso di occupazione, a
cui facevo riferimento prima, si associano ad una dinamica
economica modesta e queste dinamiche producono un rallentamento
della produttività a livello regionale. Questi sono gli elementi
che ho colto nel lavoro svolto sia dall'Assessorato sia soprattutto
dalla commissione, che ha elaborato un testo molto interessante per
la nostra Regione. Spero che non sia solo un libro dei sogni e che
a queste cose importanti rilevate nel piano si dia realizzazione e
attenzione costante da parte di questa maggioranza.
Presidente - Non vi sono altre richieste di intervento, è chiusa
la discussione generale.
La parola all'Assessore alle attività produttive e politiche del
lavoro, Ferraris.
Ferraris (GV-DS-PSE) - Intanto ringrazio i consiglieri
intervenuti per il contributo che hanno dato alla discussione.
Mi pare che, pur con delle critiche, delle accentuazioni, dei
rilievi, si riconosca una sostanziale validità del piano stesso.
Sono state sostenute tutta una serie di questioni, io vorrei
ricordare che il piano passato necessita di un approfondimento, ma
i dati indicati, il fatto che attraverso il piano siano state
create negli ultimi 5 anni 900 occasioni di lavoro sicuramente va
sottolineato, così come è vero che nel documento che precede il
piano, di analisi del mercato del lavoro e dei risultati realizzati
nel piano, si evidenziano quali sono stati i punti di debolezza:
hanno riguardato le misure relative all'aumento delle dimensioni di
impresa, le misure relative ai disoccupati con anzianità superiore
ai 50 anni e un problema di sofferenza anche per quanto riguarda la
questione relativa all'occupazione dei disabili, tanto che, da
questo punto di vista, è in atto da parte dell'Amministrazione un
lavoro che vede coinvolto l'Assessorato delle politiche del lavoro,
insieme a quello della sanità, con momenti di attività
coordinata.
I dati positivi riguardanti l'occupazione, in particolare quella
femminile, fanno dire alla Consigliera Squarzino che forse mancano
servizi sul territorio. Io direi che forse possiamo fare un'analisi
di tipo diverso, cioè se in Valle d'Aosta abbiamo un tasso di
occupazione femminile superiore alla media nazionale e vicino alle
regioni europee più avanzate, vuol dire che, pur con tutti i limiti
che possono esserci in questa Regione, abbiamo un sistema di
servizi alla famiglia migliore di altre realtà. Questo non
significa che tali servizi non debbano essere ulteriormente
migliorati, ma credo che questo sia un dato di funzionamento di
sistema, quindi lo interpreterei con una dimensione diversa
rispetto a quella che è stata proposta dalla Consigliera, pur
concordando con tutta una serie di rilievi effettuati, a partire
dalla necessità di avere un momento di valutazione più definito,
scientificamente più approfondito e sicuramente questa è
un'operazione che deve essere fatta.
Le azioni di politica migratoria: il nostro è un piano che ha
messo nel titolo l'inclusione sociale, credo che questo sia un dato
trasversale di tutto il documento, così come il discorso della
precarizzazione è uno dei temi, ma nel piano si dice che è
necessario fare degli interventi che vadano al di là del piano
stesso; a questo riguardo l'Agenzia del lavoro sta analizzando le
esperienze anche sul piano legislativo che si sono consolidate in
alcune regioni del nostro Paese, sia di Centro Destra, sia di
Centro Sinistra. Vi sono quindi regioni di entrambi gli
schieramenti che hanno cercato di approfondire questo tema, proprio
perché credo che il problema della flessibilità e della precarietà
sia un dato che deve essere affrontato in qualunque tipo di
contesto.
Il piano ha dato origine ad una discussione che è andata al di
là dello stesso, investendo l'economia regionale, il peso della
Regione. Quando il Consigliere Tibaldi ed io ci siamo seduti in
questo Consiglio, il peso del comparto pubblico sul PIL regionale
superava ampiamente il 50% - credo che il Consigliere Tibaldi si
ricordi le "slides" che ci presentava l'allora Assessore Lévêque
sul peso dell'amministrazione pubblica sul PIL regionale -, se oggi
andiamo a vedere i dati, vediamo che siamo ampiamente al di sotto
del 40%, vi è stata una mutazione, quindi la cosiddetta "invadenza
regionale", sulla base dei dati economici, non ha le
caratteristiche che le vengono attribuite. Se si guardano i dati
del piano, il documento introduttivo al piano, quindi l'analisi del
mercato del lavoro ci indica come il grosso degli avviamenti nel
mercato del lavoro avvengano nel settore privato. Noi abbiamo una
pubblica amministrazione, ne discutiamo ogni volta che si parla di
bilancio regionale l'Amministrazione regionale della Valle d'Aosta
ha stabilito un tetto di occupati che è rimasto immutato nel tempo,
a meno che non vi siano stati incrementi legati all'acquisizione di
nuove funzioni, vedi i vigili del fuoco... e non è neanche
spiegabile il tutto con incrementi che possono esserci stati
all'interno degli enti locali. Ritengo pertanto che sia sbagliato
scambiare aspirazioni che sicuramente esistono nei cittadini
valdostani di avere un posto alla Regione, piuttosto che un altro
impiego pubblico, con il fatto che questa sia una realtà ampiamente
diffusa; i dati a pagina 8 del documento dicono come vi sia un
settore privato nell'industria, nel terziario, in agricoltura e in
altri settori che è un punto di riferimento per gli occupati di
questa Regione.
Reputo che vada riconosciuta al documento preparatorio
un'analisi molto schietta, non abbiamo presentato una pubblicità
modello "STM Microelectronics" su "Il Sole 24Ore", ma abbiamo
cercato di fare un'analisi onesta, che indicasse delle soluzioni
che mi pare siano sufficientemente condivise. Si dice che il piano
è uguale a quello passato; mi sembra un giudizio ingeneroso,
innanzitutto perché questo piano non è figlio di nessuno, è figlio
della programmazione precedente, per cui una continuità sicuramente
esiste, poi questo piano punta su due elementi che non erano
presenti nel precedente piano: il discorso della competitività e
della qualità, in un contesto in cui vi sono forti modificazioni
sul piano legislativo, a partire dall'acquisizione di nuove
competenze dalla Regione, cosa per la quale finalmente dovremmo
essere in dirittura di arrivo, e dagli interventi decisi a livello
nazionale (penso alla legge n. 30 e al decreto legislativo n. 276,
che è la concretizzazione di questa legge). Si tratta inoltre di
interventi che individuano all'interno del piano un'attenzione
particolare nei confronti di percorsi di professionalizzazione sia
nel campo dell'apprendistato, sia nel campo della alta
qualificazione, perché questo è l'elemento che caratterizza questo
piano. Così come la responsabilità sociale dell'impresa - tema che
prima non c'era - e l'enfasi sul "discorso montagna"... sono due
temi che vanno nella direzione di tener conto degli elementi che
diceva precedentemente il Consigliere Comé.
Noi abbiamo un dato strutturale: in questa Regione vi sono 2.000
assunzioni all'anno e una disponibilità di Valdostani che sono
nelle condizioni di poter andare a lavorare di 1.200 persone,
quindi strutturalmente noi attingiamo dall'esterno della Valle
circa 800 posti di lavoro; perché? Perché, come ogni società che ha
raggiunto un certo livello di benessere - e quello valdostano è
innegabilmente uno dei più alti a livello nazionale e, sotto certi
aspetti, a livello europeo -, tutta una serie di lavori i
Valdostani non li fanno più, quindi si creano dei fenomeni di
immigrazione che sicuramente vanno governati, ma vanno al tempo
stesso date delle risposte alle domande di lavoro di maggiore
qualità che vengono da parte dei nostri concittadini. Mi pare che
il tentativo che viene fatto con questo piano vada in questa
direzione, così come - soprattutto in relazione al "discorso
montagna", ma non solo - il piano va un po' al di là di un piano di
politica del lavoro, introducendo alcuni elementi per la
progettazione dello sviluppo locale che utilizzano anche i fondi
del POR; per cui non è un piano fotocopia. È presente in noi la
preoccupazione che con il 2006 si cambierà il sistema di
finanziamento del FESR e del Fondo sociale europeo.
L'Amministrazione sta seguendo con particolare attenzione le
modificazioni che stanno avvenendo su questo terreno, sapete che al
momento vi sono alcune linee direttrici, ma non vi sono ancora
delle decisioni prese; posso però assicurare che l'Assessorato
degli affari europei e l'Agenzia del lavoro seguono con particolare
attenzione questo tema. Il dato che, rispetto alla prossima
programmazione (2007-2011), cambierà la quantità delle risorse è un
dato di cui siamo pienamente coscienti, altrettanto siamo coscienti
che questo piano è una "chance" in più che abbiamo nei prossimi 2
anni e mezzo, per realizzare tutta una serie di obiettivi.
Penso sia compito dell'opposizione non parlare troppo bene di
quello che sta facendo la maggioranza; ringrazio invece la
Consigliera Squarzino per i toni di oggi, di apprezzamento del
piano. Il Consigliere Tibaldi porta come esempio la pubblicità
della "STM Microelectronics", benissimo, ma non dimentichiamo che
non è solo la Regione Valle d'Aosta che offre degli aiuti alle
imprese e lei sa meglio di me che è in fase di insediamento nella
"pépinière" il centro di ricerca di "Dora" che si trasferisce da
Pont-Saint-Martin ad Aosta, per cui "STM Microelectronics"
interviene anche in Valle d'Aosta e fa degli investimenti, ma non
possiamo pensare che gli investimenti effettuati dalla "STM
Microelectronics" non tengano conto degli aiuti pubblici;
l'investimento di Catania è in una zona obiettivo I, dove i
finanziamenti pubblici sono ben diversi da quelli che può offrire
la nostra Regione. Per reperire questi dati non è necessario
guardare le pubblicità dei quotidiani, è sufficiente parlare con i
dirigenti di questa società, che hanno spiegato quali opportunità
hanno avuto per andare ad insediarsi a Catania, preferendola alla
zona di Milano - non dico alla nostra Regione -, proprio perché
sappiamo che fino al 2006 vi sono opportunità di finanziamento
pubblico che vengono date su tutto il territorio nazionale. Questo
per dire che non siamo gli unici, anzi nelle condizioni attuali la
nostra Regione, come tutti i territori del nord Italia, si trova
oggi, dal punto di vista degli aiuti pubblici, nelle condizioni di
essere meno competitiva rispetto ad altri territori.
Per quanto riguarda le questioni legate ad alcune fasce - chiudo
qui il mio intervento, senza prolungarlo oltre - che rischiano di
diventare fasce marginali sul mercato del lavoro (lavoratori
ultracinquantenni, persone adulte che vivono sole con uno o più
figli a carico, persone prive di studio secondario), il piano a
pagina 11 prevede specifici interventi, così come interventi di
formazione, per cui vi è la consapevolezza di questa questione. Non
vorrei entrare nella questione delle promesse mantenute o meno,
credo che il Piano di politica del lavoro della nostra Regione,
rispetto agli obiettivi che si era posto, le promesse le abbia
mantenute. Lavoreremo perché il prossimo piano cerchi, con
strumenti di monitoraggio anche più efficaci di quelli che sono
stati realizzati, di mantenerli. Credo che non tutti possano dire
così, adesso non voglio entrare nella questione della pressione
fiscale, ma ricordo al Consigliere Tibaldi che la pressione fiscale
nel nostro Paese è cambiata: una volta c'era il "fiscal drag", non
c'è più; la pressione fiscale degli enti locali su tutto il
territorio nazionale è aumentata ad eccezione della Valle d'Aosta
(dato che si trova su tutti i quotidiani); le imposte sulle
liquidazioni dei lavoratori che vanno in pensione sono passate dal
18 al 23%. Vorrei chiedere al Consigliere Tibaldi cosa direbbe lui
se al posto di questa Giunta vi fosse il suo Presidente del
Consiglio in termini di promesse non mantenute, ma so di essere
fuori tema.
Tornando al Piano di politica del lavoro, ritengo che questo sia
un piano che affronta con consapevolezza le difficoltà della nostra
situazione, ma tende a dare delle risposte positive.
Presidente - La parola al Consigliere Viérin Marco, per
dichiarazione di voto.
Viérin M. (SA) - Come aveva detto qualche altro collega, questo
è un piano ben articolato, che è passato da 4 a 7 macrobiettivi per
un importo di circa 12 milioni di euro, però vi sono alcune
questioni che vanno esaminate in funzione di quello che è successo,
perché è vero che non dobbiamo fare un consuntivo di quanto è
accaduto, ma dobbiamo però fare tesoro delle cose che non devono
ripetersi. Siamo quindi obbligati a fare un ragionamento di
preoccupazione, che abbiamo percepito anche nella Giunta, perché
viviamo un momento non troppo roseo per quanto riguarda la
situazione della Valle d'Aosta. Non voglio ripetere il discorso
sugli occupati, in quanto abbiamo ancora dei tassi migliori
rispetto a quelli nazionali, ma vi sono altri fattori che devono
farci riflettere, ad esempio la domanda della forza lavoro che
cresce, soprattutto nella fascia dai 15 a 19 anni; questo riflette
la criticità relativa alla dispersione scolastica, fatto non
sollevato solo da me, ma da più parti in quest'aula, anche tramite
relazioni europee presentateci nella sala qui sotto, dove siamo
all'ultimo posto per la scolarità.
L'occupazione nel territorio alla quale ha fatto riferimento il
collega Comé... sia per la tipologia turistica che per quella
agricola. Il problema si riflette sulle mancate professionalità che
permetterebbero stipendi migliori, medio alti. L'altro problema
riguarda gli stipendi medio bassi di una Valle d'Aosta, dove, per
poter vivere in maniera dignitosa, lo stipendio medio basso non
serve; a tale riguardo, a pagina 17 della sintesi delle
problematiche occupazionali da parte del Dott. Ceccarelli, "Fasce
deboli, vulnerabilità e svantaggio sociale" si dice in maniera
chiara che le possibili cause di questo fenomeno possono essere
ricondotte a tre macrotipologie di motivazioni: la mancanza di
coerenza fra la professionalità richiesta dalle aziende e le
competenze disponibili dal lato dell'offerta (qui si inserisce la
scolarità, eccetera); le possibili rigidità dell'offerta di lavoro
ad accettare occupazioni non coerenti con la propria
professionalità oppure scarsamente appetibili rispetto a fattori
quali salario, localizzazione, orario, carichi di lavoro, tipologia
del contratto (andiamo di nuovo ad inserirci sul fatto che abbiamo
delle offerte di lavoro che creiamo, che danno degli stipendi medio
bassi); la presenza di lavoratori difficilmente collocabili per le
loro caratteristiche professionali e personali.
Abbiamo poi un'altra preoccupazione: condividiamo lo sforzo
verso la montagna, ma dobbiamo prendere atto che l'agricoltura
presenta un segno negativo, come si richiama nel grafico a pagina
12, che è preoccupante: dal 1999 al 2002 meno 6,5% di occupati in
agricoltura, mentre in Italia il "trend" di calo del settore è il
3% e al nord circa il 2%; sono dati che ci devono far
riflettere.
Infine sulle prospettive, alcuni punti sono condivisibili, ma
dobbiamo essere coscienti che, da dati che ci vengono forniti, come
quello che 900 delle 2.000 domande di lavoro hanno dovuto essere
soddisfatte con lavoratori da fuori Valle, vanifica il fatto che in
5 anni si sono registrati 1.600 posti di lavoro in più, anche
perché in questi ultimi 60 giorni li abbiamo bruciati quasi tutti;
questo è il problema che stiamo vivendo. Faccio queste affermazioni
non con senso critico, ma per porre il problema, perché dobbiamo
essere coscienti che deve essere affrontato.
L'unico obiettivo sul quale abbiamo qualche dubbio è il sesto:
sostenere l'inclusione sociale mediante lavoro soprattutto con il
settore privato. Per tanti anni abbiamo adottato il sistema di
trovare occupazione per questi soggetti nel privato, ma queste
persone hanno trovato occupazioni quasi sempre solo momentanee
lavorando solo per alcuni periodi, situazione che alla fine ha
creato più problemi alle stesse persone rispetto ai benefici;
quindi un ragionamento più compiuto sotto questo aspetto andrebbe
fatto.
Con queste preoccupazioni e con queste considerazioni, riteniamo
sia un piano abbastanza ben strutturato, ma che abbia delle lacune
che debbano essere definite, soprattutto portate all'esame di
questo Consiglio in maniera concreta. Il gruppo della "Stella
Alpina" pertanto si asterrà nel voto di questo piano.
Presidente - Pongo in votazione il testo predisposto dalla
commissione con i relativi allegati:
Consiglieri presenti: 29
Votanti e favorevoli: 24
Astenuti: 5 (Comé, Frassy, Stacchetti, Tibaldi, Viérin
Marco)
Il Consiglio approva.
Presidente - Su questa votazione concludiamo la seduta
pomeridiana, i lavori riprenderanno domani mattina alle 9.
La seduta è tolta.
---
La séance se termine à 20 heures 31.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK