Consiglio Regionale della Valle d'Aosta - Oggetto del Consiglio n. 764 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 764 del 8 luglio 2021 - Resoconto
OGGETTO N. 764/XVI - Interrogazione: "Notizie relative al
superamento dei limiti dettati dalla legge regionale 57/1983 in
ordine al distacco dei docenti nella nostra regione.".
Bertin (Presidente) -
Alla presenza di 31 Consiglieri
possiamo riprendere l'ordine del giorno che si era interrotto al
punto n. 11, pertanto ripartiamo con l'interrogazione n. 12. Per la
risposta, ha chiesto la parola l'assessore Caveri, ne ha
facoltà.
Caveri (VdA Unie) -
Allo stato i docenti distaccati, ai
sensi della legge regionale che è stata citata, la n. 57/1983,
articolo 15 della legge n. 448/1998, articolo 26, sono otto.
L'articolo 15 disciplina le utilizzazioni del personale ispettivo,
direttivo e docente per particolari compiti culturali e di ricerca
per iniziative nel campo educativo e scolastico ritenute di
rilevante interesse regionale.
Io le darò la tabella con i nomi, sono: una persona al sistema
bibliotecario del Dipartimento Soprintendenza per i beni e le
attività culturali, una seconda all'
Office de la langue
française
della struttura del Segretario generale, due persone
all'Istituto storico della Resistenza e della società
contemporanea, una persona all'Ufficio BREL della struttura
Attività espositive e promozioni identità culturali del
Dipartimento Soprintendenza per i beni e le attività culturali, una
persona al
Centre d'études des anciens remèdes
, una al
Dipartimento Soprintendenza per i beni e le attività culturali e
una all'Istituto regionale per la formazione e l'educazione
cooperativa.
Come funziona? L'ente richiede l'utilizzazione all'Assessore
competente in ambito di istruzione dichiarando di essere un ente
non a scopo di lucro anche presentando della documentazione e
illustrando le ragioni della necessità del distacco. Normalmente
gli enti propongono il progetto che sarà affidato poi
all'insegnante specificandone la durata.
Seconda domanda: "se vi siano docenti che abbiano superato i
limiti". In riferimento al limite dei nove anni di durata massima
del distacco, riportato al comma 2 della legge regionale n.
57/1983, si precisa che tale limite previsto dalla disciplina
statale, poi confluito nell'articolo 456, comma 6, del decreto
legislativo n. 297/1994, che sarebbe il Testo unico delle
disposizioni legislative in materia di istruzione, è stato abrogato
dall'articolo 26, comma 8, della legge n. 448/1998 a decorrere dal
1° gennaio del 1999. Si ricorda a questo proposito un tema che è
stato più volte sottolineato in aula, cioè che noi abbiamo in
merito al personale scolastico un ordinamento che è legato al DPR
n. 861/1975: quello famoso sugli organici delle scuole primarie e
secondarie artistiche della Valle d'Aosta di cui si occupò la
rimpianta assessore Viglino. Questa norma stabilisce che lo stato
giuridico ed economico del personale docente della Regione sia
quello statale e dunque la legge che ho citato ha modificato una
disposizione che concerne lo stato giuridico. Questa - immagino sia
il consigliere Manfrin che risponderà - è una vecchia questione,
cioè noi paghiamo gli insegnanti ma lo
status
giuridico
resta quello dello Stato. Pertanto - e questa è la ricostruzione
che mi viene non solo dalla mia esperienza personale, ma confortato
anche da quello che ci è stato detto dall'Ufficio legale - tale
successione delle leggi nel tempo consente di ritenere allo stato
legittimo il prolungamento del distacco oltre i nove anni anche a
livello regionale; sostanzialmente la legge regionale, benché in
vigore, si piega, essendo lo
status
giuridico degli
insegnanti quello statale, alla nuova norma che è stata decisa
dallo Stato togliendo questo blocco dei nove anni.
Alla luce di quanto riportato, quindi considerato il contrasto
formale fra la legge regionale e la legge statale, è del tutto
evidente che, per pulizia legislativa, noi dovremmo nel primo
omnibus
fare un intervento di manutenzione perché ovviamente
quella norma dei nove anni si rifaceva alla norma dei nove anni che
era stata fissata a suo tempo dallo Stato. Questa è la situazione
giuridica così come mi è stata ricostruita.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie assessore Caveri, purtroppo
per una volta non posso essere soddisfatto dalla sua risposta, ma
ovviamente le motiverò come sempre la mia insoddisfazione.
Giustamente lei ha evidenziato un conflitto fra due norme ma,
affinché i nostri cari concittadini che ascoltano al di fuori di
quest'aula ne siano informati, ripercorro brevemente le motivazioni
di questa interrogazione, perché effettivamente - lei lo ha detto
ma è bene esplicitarlo in maniera chiara - ci sono degli insegnanti
che vengono distaccati, insegnanti che dovrebbero insegnare nelle
scuole della nostra Regione, per fare altri compiti e questi
compiti vengono definiti appunto dalla legge che abbiamo citato,
quindi la n. 57/1983, che appunto sono dei compiti differenti
rispetto all'insegnamento, ma tendenzialmente che ricadono
all'interno di quell'alveo. Il problema si crea quando questi
insegnanti non insegnano più, cioè se fossero distaccati
temporaneamente per uno, due, tre, quattro o cinque anni, si
potrebbe anche comprendere, cioè c'è un insegnante che viene
distaccato, per esempio al BREL, come giustamente ha detto, che
conduce un lavoro di sicuro interesse culturale e poi torna a fare
il suo mestiere, però qui ci troviamo in presenza - e le cito una
persona, ovviamente non faccio i nomi e la ringrazierò per la
tabella ma qualcosa abbiamo chiaramente scoperto - di una persona
che, per esempio, dal 2007... perché noi siamo in possesso della
riconferma del distacco di un insegnante presso l'Istituto storico
della Resistenza che è stato riconfermato nella riunione del 2
aprile 2007. Ora, fare per quattordici-quindici anni l'insegnante
distaccato presso l'Istituto storico della Resistenza
oggettivamente ci chiediamo quale funzione abbia se non quella di
essere vita natural durante a servizio dell'Istituto storico della
Resistenza. Ci chiediamo anche se magari il trattamento economico
che poi viene corrisposto a questo insegnante presso questa
struttura magari non sia anche più gratificante, ce lo chiediamo,
non lo sappiamo, ma su questo ovviamente faremo i nostri
approfondimenti.
Dire che la nostra legge va in conflitto però "vabbè, seguiamo
la norma statale", secondo me, è in palese conflitto con altri tipi
di scelte che si sono fatte. Tempo fa ho fatto un'interrogazione
relativamente a una chiamata pubblica a cui ha risposto mi ricordo
il Presidente, che era in quarantena e ci rispondeva dal
monitor
, rispetto ad alcuni dipendenti che credo dovessero
fare gli istruttori per quanto riguarda le politiche europee, cioè
coloro che fanno i programmi, che pianificano le nostre politiche
europee e vanno a prendere i fondi europei. Queste persone vengono
assunte con chiamata pubblica nonostante il fatto che esse debbono
avere una laurea, quindi assunte con chiamata pubblica e con
requisito di reddito, cioè chi ha meno reddito e chi è più in
difficoltà viene assunto, e non si privilegiano invece le
qualifiche come invece dovrebbe stabilire, com'è stabilito dalla
legge nazionale. In quel caso in riferimento alla legge nazionale
che viene citata peraltro anche nella chiamata pubblica: "beh, sì,
viene citata però noi facciamo come ci pare". Quando invece c'è una
legge regionale che dovrebbe porre un limite... io credo un limite
anche assennato, anche se lo trovo eccessivo anche questo: nove
anni di seguito a fare qualcosa che non è l'insegnamento, io sono
assunto per fare l'insegnante e poi passo nove anni a non fare
l'insegnante, mi sembra effettivamente un'esagerazione, c'è una
persona che dal 2007 non si occupa di fare insegnamento, ma
continua a essere riconfermato in questo incarico con immagino il
beneficio di poter fare la ricerca, quello che più piace, ma chi di
noi non vorrebbe essere pagato per poter scrivere libri che
interessano? Io adesso non farò chiaramente un
excursus
sui
libri scritti, però, quando poi vedo che l'attività scientifica
dell'Istituto storico della Resistenza si concentra nel cercare di
affermare certe teorie politiche, come abbiamo dimostrato con il
collega Perron, evidentemente un po' di disappunto mi coglie. C'è
quindi un conflitto alle norme, benissimo, queste norme però sono
ancora in vigore, soprattutto le norme regionali, io chiedo che a
queste norme venga dato seguito. Ancora a questo punto, se non si
vuole dare seguito a queste norme, c'è la possibilità poi di non
riconfermare questi insegnanti e quindi di passare attraverso il
richiamo in servizio nelle nostre scuole. Io penso che perlomeno
uno strumento di equità e di giustizia e anche di turnazione per
coloro che vogliono magari ricoprire quell'incarico forse andrebbe
applicato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK