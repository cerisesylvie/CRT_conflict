Consiglio Regionale della Valle d'Aosta - Oggetto del Consiglio n. 4052 del 16 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4052 del 16 dicembre 1992 - Resoconto
OGGETTO N. 4052/IX Risanamento e ristrutturazione del
complesso del Forte di Bard.
(Interpellanza)
Presidente
Do lettura dell'interpellanza presentata
dal Consigliere Riccarand ed iscritta al punto 12 dell'ordine del
giorno.
Interpellanza Premesso che ormai da due anni il Forte di Bard
è stato definitivamente trasferito dalla proprietà dello Stato a
quella della Regione Valle d'Aosta;
Evidenziato che, nonostante le numerose sollecitazioni del
Consiglio regionale, il passaggio definitivo di proprietà del Forte
si era realizzato in assenza di un progetto che definisse criteri,
modalità e tempi di ristrutturazione del complesso monumentale;
Rilevato che anche in questo momento non è chiaro che cosa
intende fare la Giunta regionale;
Sottolineata l'urgenza di un intervento di risanamento
conservativo che, in attesa di una definizione più completa
dell'utilizzo del Forte, consenta quantomeno l'accesso e la visita
al Forte (e non solo al piazzale principale ed alle poche sale
utilizzate per esposizioni);
il sottoscritto Consigliere regionale del Gruppo Verde
Alternativo
interpella
l'Assessore al Turismo per sapere:
1) se è stato completato il rilievo del Forte di Bard e se sono
stati definiti i progetti per l'installazione dei servizi igienici
e di altri servizi necessari anche solo per una parziale apertura
al pubblico del Forte;
2) se è stato redatto un progetto di risanamento conservativo
del Forte e quando si intende intervenire;
3) se è previsto l'allestimento di alcune sale con
l'illustrazione delle caratteristiche del Forte e della sua storia
ed a che punto è tale progetto;
4) in che modo si intende operare per attivare alla definizione
di un progetto complessivo di ristrutturazione e utilizzazione del
Forte.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
E' da due anni che è risultato
definitivo il trasferimento alla Regione della proprietà del Forte
di Bard, dopo un precedente periodo in cui peraltro già si sapeva
che era stato deciso tale trasferimento. Tuttavia la Regione Valle
d'Aosta si è presentata all'appuntamento di acquisizione della
proprietà del Forte totalmente impreparata, nonostante che in
passato, fin dalla metà degli anni '80, avesse assunto varie
iniziative per elaborare progetti, definire percorsi...; infatti è
arrivata ad avere la titolarità dell'edificio senza sapere
esattamente cosa farne. Ancora oggi, a due anni di distanza, non mi
sembra che ci sia chiarezza su quello che si vuole fare del Forte
di Bard.
Questa interpellanza, più che conoscere le intenzioni sul futuro
o su eventuali progetti di intervento complessivo sul Forte, chiede
cosa si intende fare o quali interventi immediati si stanno facendo
sul Forte. In particolare vorrei sapere qualcosa in merito a:
- rilievo che è già stato affidato con una deliberazione di
Giunta dell'inizio di quest'anno o della fine dello scorso
anno;
- progetti, di cui più volte si è parlato, di installazione di
servizi igienici e di altre strutture che servono semplicemente a
rendere agibile e visitabile il Forte;
- interventi di risanamento conservativo che rendano visitabile
il Forte, che attualmente è pericoloso e non se ne può permetterne
l'accesso ad eventuali visitatori, infatti, a parte il cortile
centrale ed alcune sale che sono già state utilizzate per
esposizioni, tutto il resto non è accessibile;
- l'allestimento di almeno alcune sale con delle illustrazioni
sulla storia e sulle caratteristiche dell'edificio e sui suoi
elementi più significativi, in modo che il visitatore possa capire
le vicende storiche dell'importante monumento.
Chiedo, infine, in che modo si intende portare avanti un
progetto di ristrutturazione più complessivo. Poiché è un argomento
di cui si è già discusso più volte in passato, ma non si è mai
pervenuti a scelte sufficientemente incisive, con questa
interpellanza rinnovo la richiesta di sapere che cosa si sta
facendo in concreto sulle scelte immediate e quali intenzioni si
hanno rispetto ad un più generale progetto di ristrutturazione.
Presidente
Ha chiesto la parola l'Assessore al
turismo, sport e beni culturali, Voyat; ne ha facoltà.
Voyat (UV)
Anche il Consigliere Riccarand ha modo di
vedere che, nella relazione stilata dal responsabile del Servizio,
in risposta alla prima domanda si dice che i rilievi grafici del
Forte di Bard sono in corso di esecuzione e saranno consegnati,
come previsto nella deliberazione, entro il 1993. Le difficoltà non
dipendono tanto dall’ampiezza dell'edificio, ma
dalla possibilità di accesso ai sotterranei.
Rispondo alla seconda domanda dicendo che il progetto di massima
dell'impianto idrico-fognario è già stato fatto. La difficoltà
oggettiva è in funzione della possibilità di integrare tali
impianti con quelli del nuovo acquedotto del Comune di Bard e del
depuratore intercomunale che devono ancora essere costruiti.
La Soprintendenza ha già effettuato diverse riunioni con
l'Ufficio programmazione per redigere le deliberazioni per
l'utilizzo dei finanziamenti CEE (1,2 miliardi) previsti
dall'Obiettivo 2, che abbiamo approvato nel mese di settembre per
il recupero del Forte e del Borgo di Bard.
Poiché in questi giorni non mi è stato possibile avere dei
contatti con il responsabile del Servizio, ecco che, per rispondere
alla terza domanda, non posso essere molto più preciso su quanto lo
stesso Consigliere Riccarand può leggere nel punto in cui si dice:
"Sono in corso studi da parte della Soprintendenza su ipotesi di
restauro del cortile e dei vani al piano terra del corpo centrale
per aprirli parzialmente alle visite".
E' vero che alcuni locali sono già stati adibiti ad esposizioni
e anch'io credo che debbano essere aperti anche altri locali,
almeno con l'esposizione delle piante e la spiegazione storica
dell'edificio.
Per il momento non posso essere più preciso sull'utilizzo del
Forte, ma lo sarò non appena disporrò delle deliberazioni che ci
permetteranno di ricorrere ai finanziamenti CEE per rendere
utilizzabile il Forte; allora infatti potrò anche indicare quali
vani saranno visitabili già nel 1993 ed in quali potranno essere
esposti i rilievi grafici del Forte, accompagnati magari da una sia
pur breve spiegazione delle sue vicende storiche.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
La risposta è solo parzialmente
soddisfacente, perché non mi sembra che siano state assunte
decisioni precise con tempi ben definiti che segnino un cambiamento
significativo rispetto alla situazione attuale.
Ritengo positivo, invece, l'impegno ad aprire fin dal prossimo
anno nuove sale e nuovi spazi del Forte, per renderli visitabili,
nonché la disponibilità ad allestire delle sale che possano
quantomeno illustrare ai visitatori la storia dell'edificio.
Chiederei all'Assessore di farmi conoscere l'iter dei programmi
attuativi dei finanziamenti CEE, in modo ch'io possa verificare
l'impostazione dell'utilizzazione dei fondi nell'ipotesi di un
progetto di riutilizzo del Forte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK