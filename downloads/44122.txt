Consiglio Regionale della Valle d'Aosta - Oggetto del Consiglio n. 1184 del 26 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1184 del 26 gennaio 2022 - Resoconto
OBJET N° 1184/XVI - Communications du Président de la
Région.
Bertin (Presidente) -
Passiamo al punto n. 2 dell'ordine
del giorno. Si è prenotato il vicepresidente del Governo
Bertschy.
Bertschy (AV-Vda Unie) -
In accordo con il Presidente
della Regione - che è assente in aula, come è stato ricordato,
perché impegnato con l'elezione del Presidente della Repubblica a
Roma, con la speranza che si acceleri verso questa elezione, perché
è importante avere presto una risposta, anche in termini politici,
per le cose che abbiamo da condividere, anche rispetto
all'organizzazione del territorio, di tutti i servizi - cogliamo
l'occasione in questo avvio di Consiglio per il consueto
aggiornamento circa l'evoluzione della situazione della pandemia in
Valle d'Aosta.
I dati dell'ultima settimana sembrano indicare, anche in Valle
d'Aosta, un rallentamento della diffusione del virus, per la prima
volta a novembre il numero degli attuali positivi ha registrato
un'inversione di tendenza, dato che fa ben sperare in un
miglioramento che però dovrà essere confermato in questi
giorni.
Il numero dei positivi rimane alto, ma lo stop alla crescita ci
fa apprezzare l'effetto della campagna vaccinale e della riduzione
dell'aggressività del virus.
In questo quadro anche le strutture sanitarie continuano a
operare in un contesto complesso per ottimizzare i reparti
nell'ottica di dare la migliore assistenza a chi deve essere
ospedalizzato; sono stati attivati anche nuovi spazi dedicati ai
ricoverati Covid con l'Ospedale Beauregard e l'Isav di
Saint-Pierre, ampliando la disponibilità di posti.
Ieri il Presidente ha partecipato in giornata a un incontro con
i governatori delle Regioni delle Province autonome dove è stata
ribadita, come riportato, una posizione comune delle
Amministrazioni regionali nel richiedere una revisione del sistema
di gestione della pandemia, affinché sia più adeguato al nuovo
scenario che stiamo vivendo.
Le Regioni hanno chiesto di andare oltre al sistema delle zone
di rischio contrassegnate dai colori, ormai superato dai fatti, e
per noi soggetto anche di distorsioni statistiche, come è già stato
riportato più volte in aula.
Abbiamo concordato sulla necessità di mantenere alta
l'attenzione, ma abbiamo anche ribadito che è il momento di
guardare a una nuova fase di convivenza con il virus, attenuato
anche grazie all'importante sforzo vaccinale.
Questo vale tanto per il mondo delle attività produttive quanto
per quello della scuola, dove è necessario garantire il più ampio
ritorno alla normalità della didattica in presenza, con
un'attenzione concentrata principalmente sui casi sintomatici e
sulle situazioni di maggiore fragilità.
Colgo anche l'occasione, visto l'impegno che avevamo preso in
aula, per dire che lunedì scorso abbiamo riunito il tavolo politico
che ha costruito la legge 15 e poi monitorato la legge 15 per
valutare un lavoro da fare nei prossimi mesi per continuare a
seguire, oltre che la situazione sanitaria, quella economica. Il
tavolo ha convenuto che per ora si completerà il lavoro di analisi
della legge 15 e si è rimandato a un ragionamento sulle eventuali
nuove misure e a un periodo di osservazione della situazione e di
valutazione poi delle azioni da mettere in atto.
Presidente -
Si è prenotato il consigliere Aggravi, ne ha
facoltà.
Aggravi (LEGA VDA) -
Solo per fare due considerazioni:
una che riguarda in realtà anche la Presidenza del Consiglio e la
Presidenza della Regione, nel senso che nello scorso Consiglio il
Presidente si era anche preso una sorta d'impegno a condividere, o
comunque a informare i capigruppo, riguardo all'andamento del voto
romano. Tra l'altro, ne approfitto per augurare un buon voto sia al
Presidente e ad almeno uno degli altri due elettori, non me ne
voglia il terzo, ma spero che non dia corso alle sue dichiarazioni,
ma questa è una considerazione tutta politica.
Volevo capire - in questo caso da parte del Vicepresidente o
anche del Presidente del Consiglio - se erano previsti dei momenti
di compte-rendu con i capigruppo considerato che tra l'altro ieri,
nel corso della capigruppo, nulla di questo tipo è stato detto,
forse perché si attendeva l'ennesima evoluzione che si è avuta
ieri, quindi l'ennesima fumata negativa.
Volevo capire se c'erano delle novità in questo senso e se
questo impegno formale è stato soltanto un impegno di circostanza
oppure se si poteva poi successivamente concretizzare. Ben venga,
eventualmente, anche il coinvolgimento degli altri grandi elettori,
non per forza soltanto da parte del Presidente.
Viste le comunicazioni del Vicepresidente riguardo al tavolo
sulle misure economiche, da parte del mio gruppo, in generale di
quelli di opposizione, abbiamo confermato la disponibilità a
proseguire l'attività di analisi soprattutto degli effetti delle
misure che la legge 15 ha portato, per comprendere eventualmente
cos'altro fare e, dall'altra parte, abbiamo però chiesto, in
particolare alla maggioranza, di poter anche comprendere quali
potessero poi essere eventualmente le evoluzioni considerato -
soltanto per sottolineare un necessario distinguo, ma non una
mancanza di collaborazione - il fatto che noi tutta una serie di
misure le abbiamo anche proposte in bilancio e vorrei poi ricordare
che nessuna di queste è stata accolta. Questo soltanto per dare
contezza completa. Ringrazio il Vicepresidente per aver reso edotta
tutta l'Aula, e in particolare chi ci ascolta, del prosieguo di un
tavolo che comunque ha dato dei risultati e dove tutti hanno potuto
dare il loro importante contributo.
Dalle ore 09:34 assume la Presidenza il vicepresidente
Marguerettaz.
Marguerettaz (Presidente) -
Ha chiesto la parola il
collega Manfrin, ne ha facoltà.
Manfrin (LEGA VDA) -
Approfitto anche io di queste
comunicazioni, innanzitutto per associarmi a quanto testé
rappresentato dal collega Aggravi rispetto alla convocazione dei
capigruppo, impegno che il Presidente della Regione aveva preso
all'interno di quest'aula e che ad oggi si può tranquillamente
definire come ignorato; né un messaggio, né una mail, né una
qualsiasi comunicazione, anche informale è giunta per lo meno ai
capigruppo di minoranza, mi pare di poter confermare, guardo anche
i miei dirimpettai, nessuna comunicazione giunta e quindi siamo di
fronte a questa attesa nel comprendere se mai verremo convocati;
peraltro abbiamo visto che il Presidente della Regione
dichiarazioni pubbliche ne ha fatte anche sui giornali e magari il
tempo lo avrebbe avuto anche per dirlo ad altri. È così e
prenderemo atto delle mosse future.
Oltre a questo però il vicepresidente Bertschy ha anche trattato
un argomento che a noi sta particolarmente a cuore, cioè la
questione delle misure o il superamento delle misure di
contenimento. Abbiamo letto le dichiarazioni di queste settimane,
che peraltro sono anche scaturite rispetto a un ordine del giorno
che l'opposizione ha presentato relativamente al superamento di
certi conteggi, l'opposizione chiedeva di superare il sistema dei
conteggi e di essere parte attiva in questo superamento nel dire
che bisognava distinguere coloro che venivano ricoverati per
patologie Covid-dipendenti e coloro che invece, come ad esempio chi
deve partorire, viene sottoposto a tampone e risulta positivo ma
chiaramente non è ricoverato in Ospedale perché ha problemi legati
al Covid ma è incidentalmente positivo.
A questo ordine del giorno non era stato dato corso, è stato
bocciato dalla maggioranza, però poi siamo stati stupiti nel
leggere le dichiarazioni che vanno esattamente nella direzione che
noi avevamo indicato, cioè nella conferenza Stato-Regioni è stato
chiesto di modificare quella parte di conteggio e di superare
addirittura il sistema dei colori, e questa era un'impegnativa,
quindi l'ordine del giorno è stato bocciato ma poi gli è stato dato
corso. L'altra parte dell'impegnativa era fare esattamente quello
che stanno facendo altre Regioni, soprattutto la Regione Lombardia,
quello di presentare pubblicamente un calcolo già scorporato dei
ricoveri da Covid che chiaramente non sono strettamente legati ai
ricoveri per patologie da Covid ma sono altri tipi di
patologie.
Questo perché? Potrebbe sembrare che sia nulla, ma in realtà - e
lo abbiamo visto - il fatto di essere classificati come zona
arancione e il fatto di essere visti al di fuori non soltanto nelle
altre regioni ma anche al di fuori del nostro Paese come una
regione che ha grossi problemi di contagio - quando in realtà il
contagio è completamente falsato - fa sì che siamo meno attrattivi
rispetto al turismo e rispetto alle persone che qui vorrebbero
venire e che vorrebbero portare chiaramente anche i propri soldi e
magari delle attività, del lavoro per le persone che stanno sul
territorio.
Se noi riuscissimo a fornire un report aggiornato che fotografa
la situazione di quelli che effettivamente sono i contagi che
dipendono dal Covid e di quelli che invece sono soltanto
incidentalmente positivi quando entrano in ospedale, si darebbe
anche una fotografia reale e si renderebbe anche una fotografia che
dà giustizia a quello che invece è il nostro territorio e alla
situazione del contagio nella nostra regione.
Questo non si è voluto fare, secondo me e secondo noi, visto che
i ricoveri sono poco meno di un centinaio, si sarebbe potuto fare
agilmente; non si è voluto prendere questo impegno e si continua su
questa strada.
Se posso permettermi, però una cosa mi ha stupito: vede
Vicepresidente, in quest'aula a novembre del 2020 si votò una legge
che sostanzialmente venne accolta con grande favore da parte della
comunità valdostana, perché chiedeva di essere effettivamente
protagonisti nella nostra regione e chiedeva di essere responsabili
delle scelte che si facevano sul territorio al pari di quello che
si fa in Trentino-Alto Adige.
Questa legge vide una grande partecipazione di tutta quest'Aula,
a eccezione del gruppo che mi sta di fronte, ovvero il gruppo di
sinistra o estrema sinistra che si voglia dire.
Mi ha particolarmente colpito il fatto però di leggere alcune
dichiarazioni - firmate anche dal gruppo dirimpettaio - che
dicevano: "Ma no, cambiamo, chiediamo una deroga a Roma sul
conteggio dei contagi".
Ma come? Quando eravamo venuti in aula e abbiamo votato la legge
ci avete detto che bisognava assolutamente seguire le disposizioni
ministeriali perché altrimenti sarebbe venuta fuori una catastrofe
e adesso chiediamo una deroga al Ministero? Ma è cambiato qualcosa
nel vostro pensiero? Oppure ritenete di essere coerenti con quello
che avete detto e quello che avete votato la volta scorsa rispetto
a quello che invece avete dichiarato recentemente? Perché le due
cose non coincidono. Se una parte di quest'Aula può dirsi
coerentemente autonomista e quindi ha ritenuto di voler applicare
sul nostro territorio quello che viene applicato anche da altre
parti, un'altra parte non l'ha fatto ma poi si è smentita con le
dichiarazioni.
Qualcuno prenda una posizione e poi la tenga, per il futuro.
Presidente -
Ha chiesto la parola il collega Carrel, ne
ha facoltà.
Carrel (PA) -
Per aggregarmi anche noi come gruppo Pour
l'Autonomie alle dichiarazioni fatte nel ribadire la nostra
amarezza e delusione ma non stupore del fatto che due settimane fa
abbiamo delegato un grande elettore, il Presidente della Regione,
non solo il Presidente della Giunta e della maggioranza, a
rappresentarci e a eleggere il Presidente della Repubblica e a oggi
con i capigruppo non c'è stato nessun tipo di confronto che ci
saremmo auspicati già lunedì mattina oppure almeno ieri, quando la
capigruppo era già convocata per la riunione di organizzazione dei
lavori.
Speriamo di poter avere questo confronto che crediamo utile e
necessario, anche se alcuni passi sono già stati fatti e oggi ci
troviamo qui a segnalare questa assenza di confronto con almeno i
capigruppo del Consiglio regionale.
Per quanto riguarda i contagi e la zona rossa, credo che anche
noi, come politici e come istituzioni, troppo spesso abbiamo
parlato di zona rossa nell'ultimo periodo e questo ha sicuramente
portato dei danni importanti. Tutte le modifiche dei calcoli e
degli indici credo che vadano nella direzione giusta, ma dovevano
essere fatti già a monte, proprio per evitare questa impasse che si
sta creando di zona arancione e zona rossa con conseguenze sul
turismo sicuramente molto importanti.
Ben venga che arrivino ma crediamo che comunque siamo in
ritardo.
Non aggiungo altro se non chiedere nuovamente, a nome del gruppo
di Pour l'Autonomie, un confronto con il grande elettore delegato
dal Consiglio regionale.
Presidente -
Ha chiesto la parola il vicepresidente
Bertschy.
Bertschy (AV-VdA Unie) -
Non entrerò nel merito delle
considerazioni di tipo sanitario, mi permetta collega Manfrin, ma
credo che ci sarà del tempo durante la discussione - anche sulle
iniziative per l'assessore Barmasse - poi di rendicontare all'Aula
l'attività che si sta facendo.
Pur su livelli diversi, ognuno di noi sta cercando di fare nei
tavoli di lavoro - nel caso nostro in conferenza Stato-Regioni -
tutte le attività necessarie per cercare di rendere il miglior
servizio a tutela della situazione sanitaria della nostra comunità
e anche della situazione economica.
Per quanto riguarda il confronto col grande elettore, ovviamente
non mi posso prendere degli impegni per il grande elettore se non
quello di riportare il dibattito e le richieste che sono scaturite
in aula - insieme al Presidente del Consiglio - e cercare di
sollecitare quantomeno questa azione formativa. Credo che siamo
tutti sufficientemente in grado di capire che il confronto andrebbe
fatto ogni mezz'ora per l'evoluzione che vediamo in quella sede per
le cose che ci vengono raccontate e per la situazione che c'è.
Comunque non credo che ci sia indisponibilità in questo senso,
quanto meno a valutare un incontro con i capigruppo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK