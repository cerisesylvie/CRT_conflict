Consiglio Regionale della Valle d'Aosta - Oggetto del Consiglio n. 1347 del 16 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1347 del 16 luglio 2015 - Resoconto
OGGETTO N. 1347/XIV - Interpellanza: "Adozione di eventuali
misure di tutela nei confronti della società Vivenda".
Presidente
- Per l'illustrazione, ha chiesto la parola il
collega Gerandin, ne ha la facoltà.
Gerandin (UVP)
- Merci Président.
Per breve premessa questa nostra iniziativa è nata prima di che
si avesse notizia dell'intervento del Prefetto Gabrielli. È nata
dalla necessità di fare chiarezza su quanto è successo dal 2012 in
avanti quando il 1° aprile iniziò quello che era il contratto di
fornitura della società Vivenda per il servizio di ristorazione di
degenti e dipendenti dell'ASL Valle d'Aosta per una fornitura
temporale di sei anni con possibile rinnovo di altri tre e attività
che è stata poi estesa anche al Comune di Aosta, per un appalto per
il Comune di Aosta di oltre 6 milioni e, per quello che riguarda
invece l'Azienda USL, per un valore di oltre 31 milioni, un valore
che...cifre che sicuramente fanno...diciamo esigono che venga fatta
chiarezza su quella che era la procedura, quella che è stata e
quant'altro. Cos'è successo? Nel frattempo è intervenuto il
Prefetto Gabrielli...per cui il Prefetto Gabrielli interviene e
individua nel proprio decreto...indica La Cascina quale soggetto
economico le cui figure apicali risultano partecipi ad accordi di
natura corruttiva commettendo plurimi episodi di corruzione e
turbativa d'asta dal 2011 al 2014 (proprio la data che, fra
l'altro, interessa la gara d'appalto che riguarda l'Azienda USL)
nell'interesse e a vantaggio delle società del gruppo per ottenere
l'aggiudicazione di gare pubbliche. Cosa succede? Che con
quest'intervento praticamente scatta quello che è un decreto in cui
viene praticamente commissariata l'azienda e determina anche
l'intervento, la nota comunicazione sia al Comune di Aosta che
all'Azienda USL di procedere mediante la risoluzione del rapporto
contrattuale. Ora, il Comune di Aosta, a seguito della
comunicazione del coinvolgimento di Vivenda nell'indagine di mafia
capitale, con provvedimento dirigenziale ha rescisso quello che era
il contratto di appalto.
Per quello che riguarda invece l'Azienda USL, c'è una nota da
parte di Massimo Veglio, Direttore pro tempore dell'ASL, che dice:
"siamo in una situazione diversa rispetto al Comune di Aosta
perché non possiamo interrompere un servizio che riguarda i
pazienti e più di 2.500 dipendenti. Ci siamo quindi comportati come
prevede la normativa sottolineando la non sospendibilità del
servizio al Prefetto. Ora aspettiamo che sia lui a dirci se
dobbiamo rescindere il contratto e indicare un commissario per
alcuni mesi"
. Tutto questo è chiaro che scatena una serie di
preoccupazioni, perché è indubbio che qua ci sono dipendenti, per
cui è più che lecita la preoccupazione espressa da parte delle
organizzazioni sindacali, perché si tratta comunque di garantire
occupazione e un servizio, ma nello stesso tempo noi vorremmo
capire qual è la posizione in merito da parte del Governo regionale
su questa materia, perché non è che possiamo dire: "facciamo finta
di niente, poi magari ci adegueremo o dovremo rescindere un
contratto e dovremo mettere in piedi un'altra gara". Una gara del
genere è una gara non semplice, è una gara che comunque prevede
tutta una serie di passaggi e di complicazioni.
Detto questo, poi c'è un passaggio che è assolutamente
importante: è quello da parte di Libera Valle d'Aosta, che domanda
in primis
alle istituzioni
"se sia stato vigilato a
sufficienza dal 2012, data in cui la Vivenda S.p.A. si è
aggiudicata due importanti appalti, in particolare lo chiediamo a
chi rivestiva allora e riveste oggi i rispettivi incarichi di
Assessore regionale, comunale alle politiche sociali"
, questo
perché? Perché comunque la società Vivenda, come peraltro la
società La Cascina, è una di quelle cooperative che vengono
considerate bianche, perché bianche? Perché comunque è una
cooperativa legata ad ambienti vicini a Comunione e Liberazione, è
un gruppo romano vicinissimo alla Curia romana. Ora, tenuto conto
che anche in questo contesto - mi pare di non svelare nulla di così
trascendentale - soprattutto nelle figure apicali di riferimento ci
sono delle figure che si riconoscono in Comunione e Liberazione o
che comunque sono molto vicine a questo movimento e mettendo
assieme tutta una serie di tasselli che vanno dal fatto che è la
parte importante della nostra interpellanza...vogliono fare
chiarezza, perché? Perché ci sono dei passaggi poco comprensibili,
poco chiari: il primo è perché sul sito della trasparenza
dell'Azienda USL praticamente tutto quello che riguarda l'esito:
nell'archivio esiti degli appalti c'è la procedura di
aggiudicazione prescelta
..."affidamento del servizio di
ristorazione degenti e dipendenti in affidamento per un periodo di
sei anni più possibile rinnovo di 36 mesi, data
aggiudicazione...criteri aggiudicazione: offerta economicamente più
vantaggiosa, numero delle offerte ricevute: tre, aggiudicatario
Vivenda"
: questo è quanto è sulla trasparenza dell'Azienda USL,
non ci sono né le altre offerte, né perché è stata scelta questa
rispetto ad altri...non c'è nulla di nulla! La trasparenza mi pare
veramente poca.
Non solo, c'è stato un tentativo in data 15 dicembre 2014 - lo
cito perché mi pare corretto evidenziarlo, è stato proprio il
collega Guichardaz che ha evidenziato questo tipo di atteggiamento
poco comprensibile - di prorogare senza alcuna prudenza
amministrativa, senza nessun riferimento legislativo il contratto
fino al 2024. Ora, in un contesto del genere qualche spiegazione in
più deve darla, Assessore, perché non è sufficiente che dica:
"io non ne ero a conoscenza"
come ha risposto al collega
Guichardaz, io l'ho saputo dopo perché ho l'ho letto al bar. Noi
vogliamo capire i motivi per cui si è deciso di procedere comunque
a quest'aggiudicazione, ma non solo, c'è anche un fatto che
comunque, al di là del fatto sostanziale che siete stati obbligati
ad annullare la delibera in regime di autotutela proprio perché non
aveva nessun presupposto giuridico e sostenibile, avete comunque
provveduto a rinnovare gli altri tre anni, ma due anni prima che
scadessero questi tre anni, per cui voi due anni prima già pensate
di rinnovare di altri tre anni. Allora, noi vorremmo capire che
cosa c'è alla base di questa scelta, perché? Perché in questo
momento si è ritenuto così necessario procedere a questi atti,
questo perché? Perché noi pensiamo e siamo coscienti e vorremmo
veramente avere delle rassicurazioni in merito che tutto ha avuto
un passaggio lineare, per cui poter tranquillizzare i dipendenti
in primis
, tranquillizzare i soggetti privati che hanno dei
contratti anche con quest'azienda che tutto è stato fatto in
regola, tutto è stato valutato nella più completa trasparenza e
secondo quelli che erano i bandi di gara. Allora, è interessante
capire questi tipi di passaggi, perché si è ritenuto di fare
quest'accelerazione, chiamiamola così in un periodo più che
sospetto e con un interlocutore che lascia adito quanto meno a
perplessità.
Alla fine riusciremo a fare chiarezza, a fare trasparenza. Bene,
sarà comunque un passaggio che semplificherà un po' quello che è il
quadro politico. Dico anche questo perché, tra le altre cose, come
sottolinea bene anche Libera, ci sono stati nel frattempo alcuni
intrecci politici quanto meno io dico casuali, ma comunque intrecci
politici che hanno lasciato qualche perplessità. Allora, queste
aziende Vivenda e La Cascina appaltano il servizio del Comune di
Aosta e poi viene subappaltato alla Leone Rosso, quella Leone Rosso
che aveva candidato in un primo tempo un Vice Sindaco della
coalizione...non so, sono strani intrecci, ecco, che, per la
carità, può darsi che abbiano nessun valore e su questo noi
vorremmo solo fare chiarezza. Grazie.
Presidente
- Grazie. Per la risposta, ha chiesto la
parola l'Assessore Fosson, ne ha la facoltà.
Fosson (UV) -
Presidente.
Guardi, Gerandin, si può speculare su tante cose, ma su queste
le assicuro che la mia posizione è quella di voler fare chiarezza a
tutti i costi con la relativa preoccupazione di quanto sta
accadendo su un fatto che parte dal 23 gennaio del 2012 mi dicono,
perché in quel momento lei sa chi ne era responsabile, sa le
diverse funzioni che avevamo tutti, compresa la sua in quel
periodo. Il 1° aprile del 2012 è iniziato il contratto, e non sono
in grado di far chiarezza per quello che lei afferma sul Comune di
Aosta e sulle cooperative che ha citato, perché i due contratti
sono completamente diversi e separati. Il 1° aprile 2012 è iniziato
quello di fornitura dei pasti della società Vivenda all'USL;
Vivenda aveva vinto una gara di appalto secondo il metodo
dell'offerta economicamente più vantaggiosa, sulla base del miglior
rapporto qualità e prezzo davanti alle altre società non
valdostane: la Dussmann e l'Avenance, quest'ultima, ricordo, aveva
gestito il servizio fino allora. Ci fu anche un ricorso
dell'Avenance, che fu poi respinto, a quel punto Vivenda aveva
presentato tutta la documentazione anche in tribunale come lei sa
benissimo e quindi l'amministrazione aziendale dell'epoca, nel
2012, decise di affidare l'appalto a Vivenda. L'appalto prevedeva
una tecnologia particolare utilizzata per la preparazione del pasto
chiamata
cook and chill
, che preparava il pasto confezionato
in un'altra sede e poi trasportato con il congelamento e poi la
ricottura ad Aosta. Questo metodo ha una larga diffusione ed
utilizzo presso tutti i Paesi europei, tant'è che una delegazione
norvegese ha visitato anche la nostra azienda e, per esempio,
l'azienda di Ivrea in questo momento ha i pasti cucinati a
Chivasso.
L'accordo prevedeva la gestione del servizio per sei anni più
eventuali tre di rinnovo, il cui costo probabilmente era più
favorevole delle altre due: aggirandosi sui 3 milioni circa. Su
questo c'è un'inesattezza nelle sue premesse, nel senso che, per
esempio, il costo l'anno scorso, nel 2014, della fornitura dei
pasti è stato di 2 milioni 730 mila: questo perché è stato il primo
appalto in cui si è prevista la fornitura dei pasti non
a
forfait
, ma contando il numero dei pasti. Sempre ai sensi della
normativa in materia di appalti pubblici, la possibilità di rinnovo
era indicata nel bando del contratto ed è esercitabile solo nei tre
anni successivi alla stipulazione del contratto, pertanto la
facoltà di rinnovo per ulteriori tre anni alla società Vivenda
poteva essere esercitata per legge solo entro il 31 marzo del 2015.
A seguito però dell'entrata in vigore della legge n. 89 del 2014,
l'azienda ha proceduto all'avvio di trattative con Vivenda al fine
di ridurre gli importi dei contratti in essere, nonché di quelli
relativi a procedure di affidamento. Il percorso seguito
dall'azienda al fine della rinegoziazione del contratto con la
società Vivenda è ben illustrato nella deliberazione del 15
dicembre 2014, in particolare se ne richiamano le lettere "v" e
"u", che ben esplicitano i passaggi logico-giuridici che hanno
condotto ad un risultato conveniente per l'azienda, rispettoso dei
livelli di servizio e di prestazione. Nello specifico, a fronte di
un rinnovo di sei anni, tre dei quali previsti dalla
lex
specialis
di gara, più ulteriori tre a seguito di trattativa si
è determinato un ulteriore risparmio. L'azienda, oltre ai nove anni
previsti dal contratto, a seguito di trattativa e con un percorso
giuridico da lei esplicitato, aveva optato per gli ulteriori tre
anni il prolungamento di questo contratto. Io, come ho detto nella
risposta nel gennaio di quest'anno all'interpellanza di Guichardaz,
non ne ero a conoscenza e sono intervenuto su tale possibilità e
sul merito della correttezza di questi ulteriori tre anni: ecco che
cos'è successo. Proprio per una maggiore coerenza e una maggiore
correttezza di percorso giuridico, insieme al Governo della Valle
d'Aosta, abbiamo deciso che questi ulteriori tre anni non avevano
un percorso perfettamente sostenibile sul piano giuridico, per cui
altro che favorire Vivenda! Abbiamo così richiesto all'USL di
percorrere un'altra strada perché questi ulteriori tre anni non
potevano essere concessi. L'azienda quindi con una nuova delibera
ha revocato questi ulteriori tre anni. Il dottor Ardissone nel 2012
non era Direttore Generale e non andò all'inaugurazione del punto
cottura ad Arnad, quindi era al di fuori di questo possibile
accordo, ma si è sempre mosso nel perseguire i termini economici
più favorevoli; noi, come Governo, abbiamo fatto degli
approfondimenti e abbiamo deciso che non era possibile e quindi è
stato revocato.
Per quanto riguarda il problema più importante, un problema che
noi giudichiamo molto grave, la posizione dell'azienda è stata
molto corretta, nel senso che, a seguito della trasmissione del
decreto interdittivo del Prefetto in data 24giugno, relativo alle
infiltrazioni mafiose nella Società La Cascina, Vivenda e altre,
con relative conseguenze sugli appalti in essere, la stessa Azienda
USL in data 29 giugno 2015 rispondeva al Prefetto chiedendogli le
indicazioni su cosa fare, essendo coinvolto un servizio rivolto ai
pazienti, che dovevano mangiare, e soprattutto sulle procedure da
adottare in futuro. È poi venuta questa richiesta per la
straordinaria e temporanea gestione, che è appunto prevista
dall'articolo 32 della legge n. 114, ma, in data 2 luglio 2015, il
Prefetto di Roma ha quindi emanato un decreto rispondendo
indirettamente e nominando dapprima due commissari prima e
successivamente un terzo. I commissari sono stati messi al posto di
chi dirigeva prima l'azienda e danno comunque una garanzia di non
infiltrazione mafiosa, di sicurezza di rapporti, ecco quindi la
lettera prima del 29 giugno dell'USL al Prefetto di Roma, al
Prefetto della Valle d'Aosta, alla Questura e all'ANAC in cui si
richiedevano indicazioni in merito alle procedure da adottare, cosa
che poi è stata chiarita appunto con decreto del 2 luglio del
Prefetto Gabrielli, che ha nominato non due, ma addirittura tre
commissari. Per non lasciare nulla di intentato e per ulteriore
scrupolo, l'Azienda ASL ha richiesto anche al Segretario generale,
in quanto responsabile dell'anticorruzione della nostra Regione, un
parere, la cui risposta ci dice che l'Azienda ASL ha agito
correttamente anche in ordine a quanto prospettato per il prosieguo
e che, per effetto del decreto prefettizio, il rapporto
contrattuale in corso con Vivenda può allo stato legittimamente
proseguire, al fine dell'esito della ricognizione e delle
conseguenti determinazioni che saranno assunte dai commissari
nominati dal Prefetto.
Ho voluto anch'io ai primi di luglio inviare una lettera al
Prefetto di Roma dicendogli che eravamo a disposizione, avendo un
contratto in corso con questa società, confermando che avremo
seguito tutte le indicazioni che sarebbero pervenute dai suoi
uffici di Prefettura. Il Prefetto, il dottor Gabrielli, che abbiamo
avuto la fortuna di conoscere, telefonicamente mi ha confermato che
la garanzia stava nel fatto che erano stati nominati addirittura
tre commissari che avrebbero prima di tutto proceduto per vedere se
noi rispettavamo il punto 32 della legge 114 per poi verificare i
contratti in atto. Le devo dire che diversi enti che avevano
sospeso il servizio subito dopo il primo avviso, quali il Ministero
della difesa, il Ministero degli interni e il Comune di Genova,
dopo la nomina dei commissari hanno riattuato questo contratto, che
noi non abbiamo potuto sospendere al momento, perché dovevamo dare
da mangiare a tutti i pazienti, e garantire 1.100 oltre
all'occupazione; mi fa piacere che lei rida, ma dovevamo comunque
garantire un'occupazione, perché, per costruire un'alternativa, ci
vogliono almeno due-tre mesi per fare un piano cottura, non
avendolo più in azienda, e l'alternativa poteva soltanto essere
quella di far arrivare i pasti da Chivasso.
Termino dicendo: vogliamo affrontare con trasparenza e con
grande correttezza giuridica tale problema emerso, anche per non
avere dei ricorsi, che poi porterebbero avanti tutto il problema.
Riteniamo al momento necessaria una proroga per dare da mangiare ai
pazienti e per garantire un'occupazione. Per ora non abbiamo preso
nessuna decisione definitiva, perché non è ancora chiaro, dal punto
di vista giuridico, come procedere, onde non ricorrere in vertenze.
Alcuni, come le dicevo, hanno revocato la sospensione. Aspettiamo
tranquillizzati dalle stesse parole del Prefetto Gabrielli, che
sono stati rimossi e spero che vengano puniti quelli che hanno
utilizzato impropriamente dei nomi e delle cooperative, e siano
rimossi per infiltrazioni mafiose. I commissari sono un'indicazione
e una certezza di garanzia, attendiamo quindi le indicazioni che
questi ci diranno per attenerci in tutto alle loro disposizioni;
appena queste arriveranno, chiaramente sarà mio dovere comunicarle
al Presidente della V Commissione.
Presidente -
Grazie Assessore. Per la replica, chiede la
parola il collega Gerandin, ne ha la facoltà.
Gerandin (UVP) -
Merci Président.
Ho ascoltato attentamente, Assessore Fosson, quanto ci ha detto.
Sono assolutamente d'accordo sulla prima parte, quando lei dice che
non solo c'è la volontà di fare chiarezza, ma c'è la necessità di
fare chiarezza. C'è la necessità di fare chiarezza e premetto solo
che all'epoca le mie funzioni erano di Presidente del CELVA e io
con quest'appalto veramente non c'entro nulla, ma perché lei mi ha
detto che io nelle mie qualità e nelle mie funzioni...no, dico
solo...perché, tra l'altro - e ne approfitto per dirlo -, io ero
presente all'inaugurazione del centro in qualità di Presidente del
CELVA e, parlando con il responsabile di Vivenda visitando i
magazzini - lo dico pubblicamente perché l'ho detto al responsabile
di Vivenda -, gli ho detto: "ma che strano, non c'è un prodotto
valdostano sugli scaffali malgrado il capitolato preveda un
discorso...", lui mi ha detto:
"no, devo ancora organizzarmi, li
prenderemo"
. Io mi auguro che nel frattempo si siano
organizzati, perché io non ho più avuto il piacere di visitare
questi magazzini, ma le posso garantire che il primo impatto, per
quello che riguarda la filiera corta dei prodotti valdostani, è
stata una grande delusione, ma non ero solo, per cui possono
confermarlo in tanti questo...
(interruzione di un Consigliere, fuori microfono)
...sì, 47 mila euro su 30 milioni di appalto, leggo...no, sono
sanzioni importanti, per la carità, questi non rispettavano i
contratti, assumevano a tempo determinato, però, per la carità,
questa è un'altra storia e non fa parte dell'interpellanza.
Tornando all'interpellanza, è vero che c'era la proposta
economicamente più vantaggiosa, ma, a mio parere, è interessante e
le anticipo - penso le sarà già arrivato sul tavolo - che io ho
chiesto, per quello che riguarda i bandi di gara, gli appalti, i
verbali e quant'altro: glieli ho chiesti proprio perché mi pare
corretto fare chiarezza. Per quello che dicevo, i contenuti di
quest'appalto, bene, noi vorremmo solo che emergesse la correttezza
di tutto questo, se emerge la correttezza, io sono il primo ad
esserne felice, però sarà interessante...perché le anticipo già che
probabilmente ci sarà una risoluzione, perché noi chiederemo
qualcosa di più di un impegno verbale, le anticipo, Assessore,
molto di più, ma molto di più di un impegno verbale, perché queste
strane coincidenze che lei ha volutamente, diciamo, omesso o
comunque ha volutamente sottovalutato ci sono e sono comunque delle
coincidenze che fanno pensare male e lei non può venirmi a dire che
noi aspettiamo...ha nominato tre commissari, certo, ha nominato tre
commissari per capire...per commissariare l'azienda.
È altra storia il discorso dell'applicazione dell'articolo 32,
che ti dice che tu devi comunque applicare il discorso
dell'indifferibilità. Altra storia è questa, per cui se lei,
giustamente, ci viene a dire che ci vanno almeno due o tre mesi per
mettere in piedi un appalto, bene, pensateci già, perché non
vorremmo che poi alla fine ci diciate: "noi siamo arrivati a
dicembre, perché questi ci hanno risposto a settembre, a dicembre
non possiamo intervenire perché non possiamo interrompere una
fornitura pasti". Certo che la fornitura pasti è un problema come
un problema sono anche i dipendenti. Noi di questo siamo
assolutamente preoccupati. Io le chiedo di muoversi e glielo
chiederemo per iscritto: le chiederemo di prendere degli impegni
ben precisi, perché non è da sottovalutare la cosa. E mi farebbe
davvero piacere, Assessore, che mi dicesse chi le ha dato il parere
da parte della Regione sulla legittimità dell'atto, ce ne dia una
copia, così almeno ci tranquillizziamo tutti...
(interruzione dell'Assessore Fosson, fuori microfono)
...no, mi ha detto che ha chiesto un parere all'Amministrazione
regionale su quello che era il comportamento, per cui è
interessante avere questo proprio perché, a nostro parere, è da
capire. Se non c'è nulla da nascondere poi, bene, pubblicate sul
titolo i verbali, le aggiudicazioni, quali erano le offerte!
Ditelo! Ditelo che c'erano...solo sul prezzo, poi io non voglio
guardare i metodi di aggiudicazione, ma solo sul prezzo la Regione
avrebbe risparmiato più di 2 milioni se aggiudicava all'altra
offerta. Adesso che vi vantate di aver risparmiato 180 mila
euro...
(nuova interruzione dell'Assessore Fosson, fuori
microfono)
...a me poco importa se non c'era lei Assessore, c'era un altro
Assessore che magari aveva forse più interessi di lei in quella
zona, ma glielo dico...ma sinceramente è così, per cui non è
importante per me, io voglio solo che le cose siano chiare, lineari
e senza sotterfugi: questa è l'unica cosa che chiedo, per cui va a
tutela dell'Azienda USL, va a tutela sua, della sua immagine, della
sua appartenenza e della sua simpatia politica per una determinata
parte. Io sarò felicissimo se lei riesce a dire che nulla c'entra
l'appartenenza a Comunione e Liberazione in questa storia
qua...benissimo, saremo proprio felici, guardi.
Presidente -
Prego Assessore.
Fosson (UV) -
Intanto parlare di amicizie e di strane
vicinanze, tutto questo bisogna dimostrarlo, e bisognerà vedere se
è corretto dirlo. Mi preme dire che Comunione e Liberazione non
c'entra niente, assolutamente niente, assolutamente nulla né con
l'impegno con le cooperative, né con l'impegno politico. Comunione
e Liberazione è un movimento di educazione alla fede; in Comunione
e Liberazione ogni esperienza sia nella politica, sia nel privato o
nell'industria è un'esperienza che si fa a livello personale, come
sono individuali le responsabilità personali, per cui a me dispiace
molto, ed è vero, che alcuni di Vivenda facessero parte di
Comunione e Liberazione, ma Comunione e Liberazione non c'entra
assolutamente nulla con quanto questi hanno fatto e di cui saranno
responsabili e io spero anche puniti. Se le posso dire, Comunione e
Liberazione è conosciuta in Valle per un'attenzione nell'aver
generato il Banco alimentare, per aver provveduto al sostegno di
tante madri in difficoltà e per varie opere caritative. Il
livello...
(interruzione del Consigliere Gerandin, fuori
microfono)
...no, lei mi ha accusato: ha detto che io ho sorvolato, è molto
seria la cosa, è molto seria! Io le sto dicendo che alcuni soggetti
coinvolti erano di Comunione e Liberazione, ma questo non c'entrava
assolutamente niente, se hanno commesso dei reati, ne sono
responsabili. Anche lei probabilmente ha degli amici che hanno
fatto qualcosa, ma non per questo ne è responsabile.
Presidente -
Consigliere Gerandin, però conteniamola
sull'ordine del giorno, senza evadere in altre discussioni.
Grazie.
Possiamo proseguire con l'ordine del giorno, tenuto conto
dell'impegno del Presidente, credo sui punti 15 e 16...passeremmo
al punto 17, chiederei all'Assemblea o ai proponenti se possiamo
abbinarlo al punto 26, credo che la sostanza sia la stessa.
Consigliera Morelli può andare bene? Il punto 17 prevede interventi
di tutela della sicurezza stradale. Il punto 26 da lei proposto
comunque propone interventi per migliorare le condizioni di
sicurezza della circolazione, possiamo metterli assieme?
Grazie.
Punti 17 e 26 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK