Consiglio Regionale della Valle d'Aosta - Oggetto del Consiglio n. 2490 del 6 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 2490 del 6 marzo 2002 - Resoconto
OGGETTO N. 2490/XI Concessione di finanziamenti per le
società di impianti a fune. (Interpellanza)
Interpellanza Premesso:
- che la Giunta con delibera del 18/02/2002 ha autorizzato la
Finaosta a concedere "l'erogazione in via immediata di un
finanziamento preliminare pari all'80 percento, estendibile sino al
90 percento, dei minori ricavi di biglietteria registrati da
ciascuna società" del settore impianti a fune al 31 gennaio 2002
rispetto ai ricavi registrati nell'analogo periodo della scorsa
stagione;
- che tale provvedimento si fonda sulla flessione registrata dal
turismo invernale a causa della carenza di precipitazioni
nevose;
- che i riflessi negativi della riduzione del flusso turistico
si sono manifestati anche nell'indotto del commercio e dei pubblici
esercizi;
i sottoscritti Consiglieri regionali
Interpellano
la Giunta regionale per sapere:
1) se le rate in scadenza a dicembre dei finanziamenti e/o mutui
accesi dalle varie società di impianti a fune c/o Finaosta sono
state regolarmente pagate;
2) su quali presupposti è stata presa a riferimento la passata
stagione invernale per la quantificazione dei minori incassi al
31/01/02;
3) quali sono i motivi per i quali è stato adottato tale
provvedimento ad esercizio in corso;
4) se è intenzione adottare provvedimenti analoghi a sostegno
dei minori incassi degli esercenti il commercio e i pubblici
esercizi.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
Con questa interpellanza il nostro gruppo
vuole capire quali sono i presupposti della delibera n. 519 del 18
febbraio, con la quale sono state individuate delle provvidenze di
tipo economico a favore delle società che gestiscono gli impianti
di risalita.
Va fatta una premessa all'illustrazione di questa interpellanza.
Concordiamo sul fatto che ci sia stata sicuramente una stagione
invernale atipica rispetto alla media delle stagioni invernali,
perciò condividiamo anche sul riconoscimento di uno stato di crisi,
che sta a premessa della deliberazione.
Riteniamo però che normalmente, quando si individua la crisi di
un comparto, questa crisi debba avere a riferimento tutti gli
attori del comparto. Sappiamo che in questa regione gli impianti a
fune hanno un indotto non indifferente nell’ambito
dei cosiddetti "operatori turistici": ci riferiamo in particolar
modo agli albergatori, ai ristoratori e, per certi versi, ai
commercianti, e ci sembra perlomeno atipico che questo stato di
crisi venga limitato all’ambito delle imprese che
eserciscono i comprensori. Se è vero che le imprese hanno avuto
ricavi minori, è altrettanto vero che molte imprese che sono
situate lungo le piste neppure hanno aperto, perciò i ricavi non li
hanno avuti nei mesi di dicembre e gennaio.
Ci saremmo allora aspettati un provvedimento un po' più
equilibrato dal punto di vista di quelle che erano le ricadute,
tipo quanto era stato fatto ad esempio nella tragica vicenda
dell’alluvione, quando vennero rinviate le scadenze
delle rate dei mutui di Finaosta e invece nulla!
L’attenzione è esclusivamente incentrata sugli
impianti di risalita. Devo anche dire che ci desta qualche sorpresa
il fatto che società, che dovrebbero avere le spalle larghe,
società per azioni che gestiscono e movimentano anche risorse
importanti, abbiano la necessità, in corso di esercizio, di avere
un finanziamento immediato, perché voi scrivete questo nella
deliberazione, e cioè di provvedere all’erogazione,
in via immediata, del 90 percento dei mancati ricavi rispetto ai
ricavi della scorsa stagione.
Assessore, la scorsa stagione sembra un dato assodato che è
stata una buona stagione dal punto di vista
dell’innevamento, dal punto di vista anche
dell’afflusso turistico. Allora vorremmo capire come
si può pensare di prendere a riferimento i ricavi della scorsa
stagione e dire che vengono riconosciuti sino al 90 percento i
mancati ricavi di quest’anno rispetto alla scorsa
stagione!
Quali sono i requisiti? I requisiti che chiedete nella delibera
sono quelli di aver tenuto per almeno venticinque giorni sino al 31
gennaio aperto un impianto e una pista da sci. Ora, non
c’è chi non capisca che da un punto di vista
economico non sta in piedi questo ragionamento, perché quando ho un
comprensorio con cinque, dieci impianti di risalita aperti e il
doppio delle piste aperte, ho delle potenzialità per attirare gli
sciatori e dei costi per gestire questo comprensorio, che non sono
paragonabili ai costi di una pista e di un impianto per almeno
venticinque giorni!
La cosa più paradossale è che il 90 percento, che qui viene
riconosciuto, ha come ulteriore parametro il fatto di avere aperto
dal 31 gennaio a fine stagione per altri 35 giorni. In sostanza, se
una stagione ordinaria prevede 140 giorni di esercizio, richiediamo
complessivamente 60 giorni di esercizio limitatamente a una pista
sola, perciò c’è un parametro che vorremmo ci
venisse illustrato dall’Assessore, da dove sia nato,
per capire quali sono i presupposti di tipo economico che hanno
fatto scattare queste proporzioni: il 90 percento dei ricavi a
fronte del 40 percento delle giornate e a fronte di un decimo di
quelli che dovrebbero essere i costi di gestione.
La riflessione che poi abbiamo fatto successivamente alla
presentazione di questa interpellanza - e che ritengo doveroso
svolgere in quest’aula - prescinde anche dai
meccanismi di tipo amministrativo che hanno portato la Giunta ad
adottare un atto che noi riteniamo essere di competenza del
Consiglio.
Nella deliberazione di Giunta non si evince in alcun passaggio
quali siano i presupposti amministrativi e giuridici che fanno sì
che la Giunta possa, in via immediata, disporre di "qualcosa come
16 miliardi" su un progetto. In questa discussione non vorremmo
passare come quelli che non hanno l’interesse di far
funzionare il turismo invernale e, di conseguenza, di far
funzionare gli impianti di risalita; però riteniamo che gli
impianti di risalita o vengono gestiti con una filosofia di
mercato, cercando di massimizzare gli utili e di minimizzare i
costi, oppure, se vengono gestiti con una filosofia diversa, per
così dire "politica", cioè con la filosofia di dare delle risposte
che finiscono per dare non dei risultati economici o di tipo
turistico, ma dei risultati di tipo politico - una volta si diceva
di tipo "clientelare" - come è possibile non accorgersi che gli
impianti a fune, che sono impianti stagionali, debbono seguire la
stagionalità del loro ciclo e, di conseguenza, se non
c’è una stagione invernale, non ci dovrebbero essere
neppure quelle assunzioni massicce che caratterizzano invece una
stagione che sia ottimale, come poteva essere la scorsa.
Vorremmo perciò capire se nell’ambito delle
società, dove l’Amministrazione regionale ha forti
partecipazioni, c’è stata l'indiscriminata
assunzione del personale dipendente stagionale oppure no.
Vorremmo capire da dove nasce questa urgenza, anche perché ci
risulta che, a un anno e mezzo dall'alluvione, ci siano ancora
parecchi concittadini che devono percepire per
l’intero o per una parte i contributi e i
finanziamenti previsti dalle norme di legge regionale.
Non capiamo allora perché gli impianti di risalita non abbiano
la capacità di ricorrere ai normali canali di finanziamenti,
l’autofinanziamento piuttosto che il finanziamento
di tipo bancario. Ci sembra una situazione da panico, ci sembra di
essere di fronte ad aziende che, se non ricevono subito questi
denari, non riescono a rimanere aperte; ci sembra una situazione di
tipo prefallimentare. Siamo consapevoli delle particolarità del
settore, ma riteniamo che i finanziamenti debbano essere
finalizzati agli investimenti e non possano essere utilizzati per
ripianare i debiti di gestioni dissennate.
Questo è il senso di questa interpellanza, per fare chiarezza su
qualcosa che è stato adottato in gran fretta e senza nessuna
verifica politica ed economica, perché da questa deliberazione di
Giunta non traspaiono elementi utili. Chiudo ricordando
all’Assessore che vorremmo capire su quali
presupposti la Giunta ha ritenuto di avere competenze specifiche su
questa materia.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Come sempre, l’interpellanza
contiene requisiti puntuali, poi nell'illustrazione si toccano una
serie infinita di temi. Prima di andare a dare le risposte puntuali
ai quesiti, cercherò nella premessa di rispondere ai punti più
interessanti e meritevoli di risposta che il Consigliere ha
introdotto e che mi sono annotato, e poi alcuni di questi li
riprenderò in sede di risposta, in base a quanto era previsto
dall'interpellanza stessa.
Partiamo dalla grande fretta. Non mi pare che ci sia stata
grande fretta. Il dibattito era aperto, non dico da mesi, ma
senz’altro da settimane; da settimane avevamo
impostato anche un gruppo di monitoraggio che vedeva presenti,
oltre che i responsabili di Finaosta, quelli
dell’Assessorato e degli impianti a fune. Non
c’è stata assolutamente grande fretta, anzi è stata
una scelta molto ponderata dopo un'analisi molto approfondita ma,
al di là di questo, da una parte ci si critica perché siamo
intervenuti con grande fretta, ci si critica per la tipologia
dell’intervento, poi nella premessa si chiede perché
lo stesso intervento non è stato fatto per gli albergatori o i
commercianti.
A me non risulta che ad oggi le presenze alberghiere siano
diminuite, non mi risulta che le presenze alberghiere fino
all'Epifania siano state negative rispetto agli anni precedenti,
non mi risultano massicce rinunce a settimane bianche programmate.
Il nocciolo del problema non è questo: il nocciolo del problema è
che, venendo a mancare la neve, questo settore in particolare è
andato in crisi, perché sono venute a mancare non tanto le presenze
turistiche, ma i fruitori turistici degli impianti di risalita, i
domenicali, i giornalieri.
È venuta a mancare la possibilità di utilizzare nella sua
interezza il comprensorio, ma soprattutto con la riduzione degli
incassi questo settore, in particolare, ha avuto degli oneri
pesantissimi, perché per far sì che gli alberghi potessero
continuare ad avere le loro presente turistiche, che chi sceglieva
di venire in Valle d’Aosta potesse continuare a
sciare, si è dovuto tenere aperti gli impianti costruendo la neve
artificiale con dei costi altissimi.
Focalizzerei quindi il problema su questo tipo di settore, che
dai dati è quello che ha avuto la situazione di crisi. Attualmente
non mi risulta che nessuna associazione abbia dei dati tali da
poter dimostrare di avere, per la loro categoria, lo stesso tipo di
situazione. Non nego che alcune attività commerciali e di
ristorazione, strettamente legate all’attività degli
impianti di risalita, quindi i bar sulle piste, i ristoranti sulle
piste, possano avere avuto dei problemi non indifferenti, ma questa
è una valutazione che faremo eventualmente, di caso in caso. Non
possiamo assolutamente parlare di "comparto in crisi", la stagione
turistica invernale è una stagione che dal punto di vista delle
presenze turistiche è nella norma. È stata eccezionale la
situazione degli impianti di risalita, e poi fornirò i dati.
Sul perché abbiamo adottato un provvedimento che interessa anche
società che hanno le spalle larghe, penso che il Consigliere Frassy
sia sufficientemente preparato per sapere che i provvedimenti non
possono che essere universali, di carattere generale. A fine
stagione andremo poi a verificare con attenzione se questo
provvedimento va applicato a tutti, in che modo e in che
situazione.
Relativamente all’apertura, quello che è stato
detto nella prima parte della premessa è una contraddizione! Gli
impianti non sono tutti gli impianti della "Cervino" o di
Courmayeur, che sono i poli attrattivi; ci sono anche delle
situazioni dove gli impianti di risalita hanno delle stagionalità
che non sono le stagionalità di Courmayeur o di Cervinia.
Abbiamo perciò messo dei paletti che potessero creare dei
presupposti di uniformità di giudizio su tutti gli impianti
presenti sul nostro territorio regionale. È ovvio che questi
paletti per i grandi poli attrattivi sono di per sé superabili e
superati; diventa più difficile magari tenere aperto
l’impianto di La Magdeleine per un periodo superiore
ai paletti che abbiamo fissato. Relativamente al numero degli
impianti è ovvio, se parliamo di innevamento artificiale e di
impianti che hanno funzionato prevalentemente con questo tipo di
innevamento, che potevano funzionare solo quegli impianti dove si
poteva sparare la neve artificiale. Queste motivazioni sono state
approfondite molto, è stato tutt’altro che un
provvedimento fatto in tutta fretta!
Per chiudere sulla filosofia di mercato, vorrei rappresentare il
quadro oggettivo della situazione; ci sono gli impianti dei poli
attrattivi, ci sono gli impianti delle società intermedie dove la
partecipazione dell'Amministrazione regionale, tramite Finaosta, ha
un ruolo diversificato; poi ci sono gli impianti a totale capitale
pubblico, impianti comunali.
Non possiamo fare un ragionamento di politica economica e di
filosofia di mercato! Il problema sussiste invece per quanto
riguarda le assunzioni. Proprio a seguito di questo provvedimento
alcuni impianti hanno continuato a tenere aperta la loro attività,
altri l’hanno ampliata: ad esempio, la "Cervino
S.p.A.", in questo periodo, sta cercando personale perché
finalmente ha potuto aprire tutti gli impianti, quindi non
c’è stata assolutamente un’assunzione
di personale, soprattutto quello stagionale, nel momento in cui gli
impianti non funzionavano, ma questo fa parte delle premesse.
Per rientrare sui quesiti più puntuali, sul primo quesito
abbiamo verificato presso Finaosta se tutte le rate in scadenza
erano state pagate. Abbiamo ricevuto risposta che una parte di
queste rate sono state pagate da alcune società, quindi la "Pila",
"Funivie Monte Bianco", "Gressoney", "Gran San Bernardo", "Chamonix
Impianti", hanno pagato regolarmente le rate di mutuo. Alla data
della richiesta rimanevano invece fuori: "Funivie di Champorcher",
"Courmayeur Mont-Blanc", la "Sirt", "Cervino", "Cime Bianche",
"Monte Rosa" e "Funivie Gran Paradiso", che risultavano con una
rata in scadenza da pagare.
Sul secondo quesito ho già detto qualcosa nelle premesse, quando
entriamo nelle modalità tecniche.
Nell’approfondimento della risposta sottolineo
quanto sia stato accurato l’esame fatto. La scelta
di confrontare la situazione degli incassi della stagione 2001-2002
con la stagione 2000-2001, è stata fatta a seguito di un'analisi
approfondita: se vuole, posso dare i dati.
Siamo partiti dalla stagione 1995-1996, abbiamo fatto una media
di tutti gli incassi, abbiamo cercato anche di attualizzare in base
ad elementi ISTAT gli incassi di allora e, in base a questa media,
abbiamo verificato che gli incassi della stagione 2000-2001 si
collocano fra la media corrente e quella dei valori addirittura
rivalutati.
È stato fatto un lavoro puntiglioso, rappresentando un parametro
di riferimento più che significativo. Volevo tranquillizzare in
questo senso l’interpellante: non abbiamo preso come
parametro l’incasso dell’ultima
stagione, perché è una stagione positiva, sulla quale andare a
parametrare il nostro intervento, ma abbiamo fatto una media della
stagione 1994-1995 da quando sono iniziati i massicci interventi di
innevamento artificiale. Fatta questa media, attualizzando anche
gli incassi di allora su base ISTAT, abbiamo verificato che quella
media andava a parametrarsi sugli incassi del periodo 2000-2001;
quindi per facilità abbiamo preso quel dato, ma era un dato
suffragato da un'analisi approfondita.
Sul terzo punto, il provvedimento è stato adottato ad esercizio
in corso, in quanto la situazione meteorologica è stata
eccezionale. Il Consigliere mi deve dire qual è
l’altro settore turistico che ha avuto cali di
incasso pari al 37 percento di media, pari a circa 15,5 miliardi
per un periodo estremamente ristretto: questi sono dati
documentati!
Non abbiamo la stessa situazione nelle altre attività
commerciali, prova ne è che non c’è alcuna
associazione che ha sollevato un problema analogo per il suo
comparto. Do atto che ci sono alcune attività specifiche, che hanno
avuto una situazione grave, ma diventava difficile, per la premessa
che ho fatto prima, fare un provvedimento che deve avere natura
generale e andare a sostenere una premessa, che è quella dello
stato di crisi, dove lo stato di crisi non c’è
stato! Il provvedimento non va a sanare situazioni che il
Consigliere ha definito "fallimentari"; abbiamo invece fatto un
intervento finanziario e voglio sottolineare che è un prestito
infruttifero.
L’unico intervento in questo momento è che queste
somme, che saranno erogate nelle modalità previste dalla delibera,
salvo verifica della situazione finale, sono somme su cui non
vengono pagati degli interessi. Questo è stato
l’intervento: creare delle liquidità. Era sotto gli
occhi di tutti che se non c’era questo intervento di
liquidità, alcuni impianti, proprio per la scelta che auspicava il
Consigliere di economicità e di pareggi di bilanci, avrebbero
chiuso, perché non potevano sostenere una struttura organizzata,
pagare l’innevamento artificiale ed il personale,
senza avere incassi; quindi, seguendo la stretta logica di mercato,
questi impianti avrebbero chiuso.
Il problema è proprio quello che ha sottolineato
l’interpellante: che gli impianti di risalita sono
funzionali a mantenere organizzato tutto il settore turistico,
quindi il ricettivo e il commerciale. Questa è stata la scelta
politica forte che la Giunta ha fatto, perché quando abbiamo creato
i presupposti perché gli impianti di risalita rimanessero aperti,
anche in una situazione di grande difficoltà, abbiamo creato i
presupposti perché la stagione turistica invernale fosse salvata
per tutti gli altri settori, che qui si cerca di chiamare in
causa.
A me pare che il provvedimento sia stato corretto e tempestivo.
Posso sottolineare che tale fenomeno di crisi non si è verificato,
se non in misura esigua e per casi specifici, per quanto riguarda
la clientela stanziale e il ricettivo; qui si sono sommate tutta
una serie di problematiche e, se vogliamo, il fatto stesso che il
Valdostano non sia andato a sciare: ho i dati proprio qui.
Questi si sono tradotti in minori incassi; molti Valdostani non
hanno preso lo stagionale, ma questo non ha creato una situazione
di crisi nel settore commerciale. Ripeto, abbiamo fatto bene a
focalizzare questo provvedimento dove la crisi
c’era. Penso di avere risposto in modo esaustivo
alle domande, non so se è soddisfacente.
Si dà atto che, dalle ore 11,53, presiede il Vicepresidente
Viérin Marco.
Presidente
La parola al Consigliere Frassy.
Frassy (FI) Brevemente: soddisfacente, nel senso che
l’Assessore ha dato delle risposte. Il giudizio
politico che diamo alle risposte dell’Assessore non
può essere un giudizio di soddisfazione, perché sugli impianti a
fune pensiamo che vada fatta una seria analisi, che ci porti a
rivedere il meccanismo di funzionamento di queste società che
gestiscono gli impianti di risalita. Abbiamo detto
all’inizio, nell’illustrare
l’interpellanza - e non possiamo che ribadirlo nel
replicare alla sua risposta - che siamo consapevoli dell'importanza
che hanno gli impianti a fune nell'economia di questa regione, ma
non riteniamo che i meccanismi di gestione di queste società siano
compatibili con gli scopi delle società stesse. Mi spiego. Come è
possibile sostenere che il 90 percento è un ragionamento che ha una
sua logica, perché la passata stagione era nella media
dell’ultimo quinquennio? Non abbiamo dubbi, ma una
stazione aperta ha dei costi e dei ricavi diversi rispetto ad una
stazione che era mezza chiusa. Il parametro economico non sta
allora in piedi e ci porta a fare altri ragionamenti, e i
ragionamenti sono quelli che queste società per azioni vengono
gestite come vengono gestiti i cantieri forestali.
L’Assessore Perrin lo ha detto in
quest’aula: i cantieri forestali svolgono una
funzione anche di tipo sociale.
Se le società per azioni dove l’Amministrazione
regionale e Finaosta hanno partecipazioni significative - in molti
assetti societari superiori al 50 percento e dunque con posizioni
dominanti, di controllo - sono preposte non a gestire il turismo e
a fare utile, ma a svolgere una funzione di tipo sociale, deve
essere detto, perché riteniamo che non sia più sostenibile che il
potere politico gestisca per fini politici quelli che dovrebbero
essere degli strumenti di tipo economico.
Questo è quello che emerge oggi. Dopo di che vorrei capire se è
logico che si venga ad apprendere, nella risposta che lei ci ha
fornito, che società come la "Cervino" e la "Courmayeur" non
avevano fatto fronte ai mutui con Finaosta. Io le domando: cosa
succede all’artigiano, al commerciante, quando non
paga i mutui con Finaosta? Gli arriva la delibera che in via
immediata gli riconosce altri miliardi? O invece gli arrivano le
diffide di Finaosta e le ingiunzioni di pagamento per via legale? È
questo meccanismo che non è più sostenibile in questa regione; non
è possibile che ci si accanisca contro i piccoli, che sono quelli
che, nei fatti, fanno economia e, invece, nei confronti delle
grandi imprese ci sia sempre questa benevolenza onerosa!
Sono pronto a scommettere con lei, Assessore, che questi soldi
non verranno restituiti, e lo avete scritto: andranno a valere come
versamento in conto capitale, che vuol dire contributi a fondo
perso. Se non è possibile privatizzare queste società, perché si
sostiene che non c’è un mercato in grado di far
entrare dei soci privati, perché non c’è
un'economicità nel gestire queste società, dobbiamo arrivare a
delle conclusioni diverse.
Le conclusioni possono essere quelle di fare degli impianti a
fune ciò che si fa per altri impianti sportivi: le piscine, i campi
di atletica, le palestre sono in proprietà pubblica, la gestione
viene affidata a dei privati, e a quel punto i privati saranno
obbligati, nell’andare a gestire questi comprensori,
non avendo più gli oneri della manutenzione straordinaria e dello
sviluppo, a rispettare le regole del mercato. Qui, invece, ci
troviamo nella solita situazione per la quale il controllo pubblico
non esiste, perché sono delle società per azioni che hanno dei
consigli di amministrazione ben remunerati, che sono il paravento
della mano pubblica, della gestione politica. Voi gestite in
termini politici queste S.p.A. attraverso i consigli di
amministrazione, impedendo a questo Consiglio di verificare quelli
che sono i conti, le gestioni e i piani di sviluppo di queste
aziende.
Assessore, le preannuncio fin d’ora che nel
prossimo Consiglio riparleremo di questo argomento perché siamo
insoddisfatti delle risposte, che sono emerse da questa nostra
interpellanza e anche perché vogliamo capire - non lo abbiamo
scritto, lo abbiamo domandato, ma lei giustamente dice che
l’interpellanza questa domanda non la conteneva -
nel rispetto della trasparenza del denaro pubblico quali sono i
meccanismi che vi hanno portato ad adottare notte tempo,
furtivamente, questo impegno finanziario.
Al gruppo di monitoraggio non crediamo, perché i gruppi di
monitoraggio normalmente vengono costituiti con dei provvedimenti
amministrativi. Non c’è traccia di alcun gruppo di
monitoraggio; ci saranno state le solite telefonate, i soliti
incontri informali, le solite riunioni fra addetti ai lavori, ma
non ci venga a dire che è stato costituito un gruppo di
monitoraggio!
Le dirò di più, quello che lei dice è smentito dai fatti: questa
delibera l’avete adottata nella Giunta del 18
febbraio, quando l’Associazione Impianti a fune vi
ha fatto la proposta di andare a ripianare i ricavi fino al 31
gennaio; questa delibera è maturata in due settimane!
Allora diciamo che è immorale e ingiustificabile che gli
alluvionati aspettino i finanziamenti per un anno e mezzo e che le
S.p.A., che gestiscono nel modo in cui gestiscono gli impianti a
fune, in quindici giorni abbiano, pronta cassa, il ripianamento dei
mancati introiti! Non sta in piedi questo provvedimento ed è
scandaloso per la tempistica e le modalità con cui lo avete portato
a compimento, perciò su questo preannuncio che nel prossimo
Consiglio ne riparleremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK