Consiglio Regionale della Valle d'Aosta - Oggetto del Consiglio n. 2040 del 28 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2040 del 28 maggio 1986 - Resoconto
OGGETTO N. 2040/VIII - DISEGNO DI LEGGE CONCERNENTE:
"INTERVENTI FINANZIARI PER LA CREAZIONE DI UN PATRIMONIO COMUNALE
IMMOBILIARE".
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Après avoir examiné les différentes
exigences des Communes et suite aux rencontres qui ont eu lieu cet
automne, on a examiné la possibilité de donner une réponse la plus
sérieuse possible en prévoyant un financement spécifique pour
certaines exigences des Administrations communales.
En effet à l'article 1, on dit: "Nell'intento di promuovere la
costituzione di un patrimonio comunale immobiliare la Regione eroga
contributi a Comuni per l'acquisizione di immobili qualora siano
destinati a:
a) sedi di uffici e servizi pubblici istituzionali di competenza
comunale;
b) patrimonio immobiliare a scopo abitativo o sociale;
c) recupero e valorizzazione del patrimonio artistico, storico e
archeologico, finalizzati ad una promozione culturale e
turistica;
d) acquisizione di terreni e alpeggi per favorire lo sviluppo di
attività economiche, turistiche e sportive atte, altresì, a
salvaguardare l'equilibrio idrogeologico del territorio.
Il y a, donc, dans ces quatre points à peu près dans son
ensemble une réponse aux exigences des différentes Communes. C'est
avec esprit qu'on a soumis à l'attention du Conseil ce projet de
loi qui pourra être au cours des années suivantes modifié ou quand
même intégré suivant les réponses et aussi les requêtes que les
Communes pourront faire à ce sujet.
Nous espérons avec ce projet de loi d'avoir interprété
suffisamment une requête qui est assez répandue au niveau communal
et d'aboutir finalement à une réponse pour toute une série
d'exigences de la population de notre Région.
PRESIDENTE:
È aperta la discussione generale.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Abbiamo già detto in Commissione che
il tipo di provvedimento come finalità è da condividere, d'altronde
il nostro gruppo aveva già in precedenza presentato un disegno di
legge che aveva questo fine di favorire la possibilità per i Comuni
di avere maggiori opportunità di acquisti per ampliare il proprio
patrimonio immobiliare.
Abbiamo però espresso, sempre in Commissione, una riserva
abbastanza forte su un aspetto procedurale. Siamo d'accordo che i
Comuni debbano presentare domanda con allegata la documentazione
necessaria, per dare un'idea precisa delle finalità dell'acquisto,
della destinazione dell'immobile, del valore di stima di ciò che si
vuole comperare. Non siamo d'accordo invece sul 2° comma
dell'articolo 3, il quale recita: "La Giunta regionale, previo
esame delle pratiche con i responsabili degli Assessorati
competenti all'acquisto a seconda delle finalità dello stesso,
delibera sulla concessione del contributo entro tre mesi dal
ricevimento della domanda".
Ora, se il problema per cui si vuole passare soltanto attraverso
la Giunta regionale, senza venire in Consiglio, è un problema di
tempo, crediamo che questi tempi possano comunque essere rispettati
anche venendo in Consiglio, per cui abbiamo proposto un emendamento
che è allegato al parere, che ripropone così il 2° comma
dell'articolo 3: "La Giunta regionale, previo esame delle pratiche
con i responsabili degli Assessorati competenti all'acquisto a
seconda delle finalità dello stesso, entro tre mesi dal ricevimento
della domanda, sottopone all'approvazione del Consiglio regionale
la concessione del contributo".
Riteniamo che queste procedure debbano essere rispettate, perchè
il tutto torni al momento della scelta in Consiglio per due
ragioni: da una parte perchè ci sembra che dopo aver stanziato 15
miliardi con una legge, sia anche giusto che il Consiglio verifichi
come effettivamente vengono utilizzati questi fondi, e questa ci
sembra essere una competenza del Consiglio che valuta, trattandosi
di somme ingenti, come effettivamente vengono utilizzati i fondi.
Dall'altra parte ci pare che al di là del fatto che a nostro
giudizio si tratta di una competenza del Consiglio, non sarebbe
opportuno per la stessa Giunta farsi carico autonomamente, con
questa sorta di delega, della responsabilità di acquistare
determinati immobili proposti dai Comuni, poichè già oggi, prima
che la legge sia varata, si sentono illazioni su possibili acquisti
che la Giunta regionale non oserebbe portare in Consiglio
direttamente come acquisto della Regione, per i quali troverebbero
invece più facilmente la via attraverso l'acquisto da parte del
Comune.
Vogliamo evitare alla Giunta regionale questa responsabilità,
quindi proponiamo senza perdere neanche un giorno che la Giunta
regionale, invece di deliberare, porti all'approvazione del
Consiglio e condizioniamo il nostro giudizio definitivo sulle
procedure all'accettazione di questo emendamento da parte della
Giunta regionale.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Ho visto le perplessità dipingersi sul
volto del Presidente della Giunta, mentre il Consigliere Mafrica
faceva delle ipotesi rispetto al possibile utilizzo da parte dei
Comuni e dell'Amministrazione di questa legge a fini non meglio
precisati. E allora mi spiace che non ci sia qui un collega
Consigliere della Bassa Valle, che potrebbe fra l'altro dare delle
indicazioni rispetto all'esempio (si tratta di un esempio teorico)
che voglio fare io.
Allora, per poter presentare la domanda bisogna che il Comune
faccia una relazione previsionale e programmatica, deliberi, quindi
si deve produrre una relazione tecnico-illustrativa del bene
immobile, destinazione finale dell'immobile, relazione tecnica di
stima asseverata al Tribunale di Aosta, disponibilità del
proprietario alla vendita.
Poniamo il caso che nel Comune di Lillianes, a seguito di uno
studio approfondito sulla popolazione in età scolare, si scopra che
il 25% dei bambini di questo Comune in età di scuola
materno-elementare, sono affetti da scoliosi. Da questo si propone,
anche perchè i Comuni sono responsabili a seguito della riforma
sanitaria, della sanità, di fare un intervento per correggere
questo problema e per venire incontro alle esigenze delle famiglie
di questi bambini che naturalmente devono essere adeguatamente
curati. Cosa meglio del nuoto per andare incontro a questi problemi
di carattere sanitario, in particolare di queste scoliosi che
affliggono questi ipotetici bambini? Nella Valle del Lys e proprio
nel Comune di Lillianes esiste un complesso turistico che
casualmente ha la piscina. A questo punto abbiamo il motivo, si fa
la relazione previsionale programmatica, la deliberazione del
Comune non è un problema, per redigere la relazione tecnico
illustrativa del bene immobile o della proprietà da acquistare si
affitta un geometra ... (ilarità dell'assemblea) ..., la
destinazione finale dell'immobile è più che evidente è quella di
poter fare i corsi di nuoto per sopperire a questi problemi di
carattere sanitario, manca la disponibilità del proprietario che,
se si arriva ad una trattativa e ad un prezzo interessante, può
verificarsi.
Ecco che la Giunta non può, previo esame delle pratiche con i
responsabili dell'Assessorato, non deliberare sulla concessione del
contributo. Se poi si approfondisse un pochino, si scoprirebbe che
questo 25%, trattandosi di una popolazione scolare molto modesta,
potrebbe essere magari due-tre bambini, ma di fronte alla salute
dei bambini non bisogna badare a spese e questo lo diciamo senza
voler fare della polemica.
Perchè ho portato questo esempio? Perchè va a suffragare quello
che diceva il Consigliere Mafrica: non vogliamo mettere in dubbio
la buona fede della Giunta che senz'altro ha come fine quello di
venire incontro ad una esigenza dei Comuni. Ci ha messo un po' più
di tempo di altre forze politiche (d'altra parte il dibattito nella
maggioranza è più ampio che non in un gruppuscolo quale è Nuova
Sinistra) ma noi in un disegno di legge presentato ormai da
parecchio tempo e intitolato: Interventi straordinari per il
recupero abitativo dei centri storici, nel Titolo Primo prevedevamo
appunto la possibilità di favorire l'acquisto da parte di Comuni,
Comunità Montane o Consorzi di Comuni delle Comunità Montane, di
immobili però ad un solo fine. Dobbiamo ammettere che in questo
senso la Giunta regionale è stata più lungimirante apparentemente,
perchè non primariamente si può acquisire il patrimonio immobiliare
a scopo abitativo o sociale, essendo il primo obiettivo quello di
costituire sedi di uffici pubblici, istituzionali di competenza
comunale. Mi pare che anche l'ordine abbia una sua importanza.
Non possiamo non essere d'accordo sulle categorie che sono state
scelte, quello che ci preoccupa è che sembra mancare a monte da
parte della Regione un ragionamento relativo al perchè, alle
motivazioni della formulazione di questo D.L.. Per meglio dire,
alcune motivazioni sono state date dal Presidente della Giunta e
consistono nel codificare in modo più preciso quello che già
attualmente avviene. Ci sono delle esigenze da parte del tal Comune
o del tal altro, ci sono sul territorio delle realtà di patrimonio
immobiliare o di terreni disponibili e il Comune fa la sua brava
richiesta alla Regione, si valuta la cosa e poi si concede o meno
il finanziamento. Questa è una codificazione del metodo che si
segue abitualmente. Secondo noi la Regione pecca in difetto e non
assolve quello che dovrebbe essere il suo compito, cioè il
coordinamento sul territorio regionale di quelle che sono le
necessità dei Comuni, perchè anche ammesso che sia necessario avere
una adeguata sede per tutti i Comuni, ci sembra però che altri tipi
di interventi dovrebbero essere non distribuiti su tutti i
Comuni.
Che cosa manca a questo disegno di legge? La capacità da parte
della Giunta regionale e del Consiglio di coordinare questi
interventi, badate bene: non di impedire questi interventi, salvo
che non abbiano tutte le caratteristiche di un corretto intervento
dell'Ente pubblico regionale. Per quello che riguardava solo
l'acquisizione di patrimonio edilizio da ristrutturare a fini
abitativi, dicevamo che la domanda andava corredata di tutti gli
elementi del piano di recupero, nonchè di tutti gli ulteriori
elementi atti a definire l'entità del finanziamento, e questo
doveva essere legato a dei progetti biennali che l'Amministrazione
si doveva dare. Bisognerebbe cioè fare un salto rispetto a quello
che è l'abituale modo di operare, perchè la grossa disponibilità
finanziaria che esiste, rischia anche in questo settore di andare
un po' sprecata o di produrre degli interventi che vanno a
sovrapporsi, quando invece un intervento coordinato da parte della
Regione, dei Comuni nei singoli tipi di intervento ipotizzati
dall'articolo 1, sarebbe senz'altro migliore e permetterebbe un
maggior numero di interventi da parte dei Comuni e distribuirebbe
in modo più uniforme e corretto i vari tipi di intervento.
Non siamo stati in grado di formulare degli emendamenti che
andassero in questo senso perchè non ce l'abbiamo fatta, però
vogliamo fare presente questa esigenza che secondo noi è
indispensabile prendere in considerazione e affrontare, altrimenti
continuiamo ad avere una gestione del territorio scollegata e ci
troviamo ad avere strutture predisposte da Comuni limitrofi che
rispondono alla stessa necessità, e magari non in modo perfetto
potrebbero essere fatte a livello di Consorzio di Comuni e
rispondere meglio alle esigenze della popolazione dei due
Comuni.
Questo non significa centralizzare, ci sono dei servizi come la
sede del Consiglio comunale che deve far capo ad un solo Comune, ma
ci sono dei momenti di intervento che devono essere coordinati
dalla Regione e che devono vedere l'intervento assieme di vari
Comuni, per cui facciamo la raccomandazione alla Giunta di
riconsiderare sotto questo profilo il disegno di legge, e, non
appena affrontato e risolto, proporne un miglioramento studiando
quale deve essere l'azione della Regione rispetto ai vari tipi di
intervento, o se non altro anche solo rispetto all'intervento del
patrimonio immobiliare a scopo abitativo.
Allora non perdiamo questa potestà programmatoria, di
coordinamento che è nostra ed è quella con la quale sappiamo
dimostrare di saper governare la nostra Regione, cosa che invece,
con interventi di questo genere, non dimostriamo. Dimostriamo
semmai di aver voluto migliorare, razionalizzare l'attuale
intervento, ma non abbiamo fatto questo salto che secondo noi
qualificherebbe e permetterebbe di governare meglio il territorio
della nostra Regione.
Sono favorevole all'emendamento proposto dal Consigliere
Mafrica, mi asterrò dalla votazione di questo disegno di legge se
non verrà recepito questo emendamento, perchè mi pare
indispensabile che rimanga la competenza al Consiglio, il quale
possa verificare come viene utilizzato e che impatto ha avuto
rispetto al territorio della Regione.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Non starò a ripetere quanto, meglio
di me, hanno detto i Consiglieri che mi hanno preceduto. Il nostro
gruppo ha una serie di perplessità che coincidono totalmente con
quelle già espresse. Devo dire che sostanzialmente e anche
concettualmente il provvedimento va in un senso giusto, e quindi è
apprezzabile lo sforzo della Giunta anche nel codificare alcuni
criteri.
L'unica cosa che riteniamo opportuno di riservarci, anzichè
lasciarlo alla discrezione della Giunta, è questo controllo del
Consiglio su quelli che dovranno essere i contributi da erogare.
Questo mi sembra che sia una logica conseguenza del discorso che
hanno fatto anche i Consiglieri che mi hanno preceduto, pertanto
chiedo se la Giunta ha intenzione di accogliere l'emendamento, in
caso negativo mi permetterò di formularne un altro.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ho già avuto modo di esprimere
in Commissione le mie perplessità su questo disegno di legge, in
modo particolare per quanto riguarda l'ultimo comma dell'articolo
3. In Commissione l'Assessore alle Finanze Martin ad una nostra
precisa richiesta, la stessa poi contenuta nell'emendamento
presentato dal Consigliere Mafrica, non ci ha risposto,
riservandosi di consultare prima le altre forze di maggioranza.
Crediamo sia un provvedimento quadro e quindi un provvedimento
con carattere di copertura finanziaria, però non riusciamo a
comprendere il motivo per cui la Giunta vuole conservare delle
competenze che spettano al Consiglio regionale. Le perplessità
furono proprio specifiche su questo ultimo comma, a prescindere da
alcune illazioni che qualche Commissario fece, su coloro a cui
andava incontro questo progetto di legge, quindi ripeto che in
linea di massima sono favorevole. Mi auguro che la maggioranza
accetti l'emendamento perchè solo a questa condizione il mio voto
sarà favorevole.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
En effet l'Assesseur Martin qui avait
participé à la réunion de la Commission avait relaté à la Junte à
propos de l'exigence de cet amendement qui a été discuté lors de
l'examen du projet de loi en Commission.
Le fait d'avoir prévu à l'article 3 uniquement la Junte, était
dû à un fait assez simple. Etant donné l'ensemble des passages déjà
prévus par la Commune pour arriver finalement à cette approbation,
ainsi qu'une certaine autonomie communale, on croyait que
l'attitude de la Junte ne pouvait qu'être conséquente à un choix
qu'au niveau de Communes pouvait être envisagé et pris. Je crois
qu'il n'y a aucune difficulté d'accéder au fait qu'on puisse
relater au Conseil et donc porter à l'attention du Conseil les
choix que la Junte propose.
A propos des plaisanteries de M. Viberti, je dois dire qu'à
Lillianes le pourcentage des enfants auxquels il se référait, a
baissé notamment dans ces derniers temps, donc il n'y aura plus
certaines exigences.
PRESIDENTE:
È chiusa la discussione generale, si passa
all'esame dell'articolato. Do lettura dell'articolo 1.
Art.1
1. Nell'intento di promuovere la costituzione di un
patrimonio comunale immobiliare, la Regione eroga contributi ai
Comuni della Valle d'Aosta per l'acquisizione di immobili qualora
siano destinati a:
a)
sedi di uffici e servizi pubblici istituzionali di
competenza comunale;
b)
Patrimonio immobiliare a scopo abitativo o
sociale;
c)
recupero e valorizzazione del patrimonio artistico,
storico e archeologico, finalizzati ad una promozione culturale e
turistica;
d)
acquisizione di terreni e alpeggi per favorire lo
sviluppo di attività economiche, turistiche e sportive atte,
altresì, a salvaguardare l'equilibrio idrogeologico del
territorio.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Sono felice di avere appreso come la
salute dei bambini di quel Comune della Bassa Valle sia
notevolmente migliorata. Ripeto che secondo noi c'è l'esigenza di
dare una qualificazione maggiore a questo provvedimento di legge
che con quell'emendamento senz'altro non può non vederci
favorevoli, perchè va comunque nel senso di codificare ed anche di
aumentare un decentramento finanziario ai Comuni, su questo non ci
sono dubbi. Mi auguro quindi di vedere quanto prima qualcosa di
concreto che vada ad integrare dal punto di vista del coordinamento
della programmazione, magari anche solo per quello che è il
patrimonio immobiliare a scopo abitativo, perchè il ragionamento
che faccio io è questo: Aosta è gonfia di gente, ci sono dei
problemi rispetto al centro storico, non si può non tenere conto
quindi del fatto che ci sono dei Comuni di mezza montagna che si
spopolano e della necessità di riportare nei limiti del possibile a
livelli accettabili la presenza umana in questi territori.
È soltanto partendo da questo ragionamento che si è fatta questa
osservazione, se poi ho capito male, tanto meglio; mi auguro che il
disegno di legge verrà integrato in tal senso.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Voteremo a favore del disegno di
legge, apprezziamo il fatto che la maggioranza abbia accolto la
nostra proposta di passare in Consiglio, soprattutto perchè
pensiamo che questo disegno di legge abbia fondi rilevanti ma
insufficienti. Siamo convinti che già nel giro di un anno avremo
domande almeno per il triplo dei finanziamenti qui previsti, quindi
è opportuno che il Consiglio veda poi l'insieme dello svolgimento
di queste richieste per prendere in esame i finanziamenti necessari
per gli anni futuri.
PRESIDENTE:
Metto in votazione l'articolo 1.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'articolo 2
Art. 2
1. Il Consiglio regionale fisserà annualmente con la legge
finanziaria i fondi per tali interventi ripartendoli fra i diversi
settori di destinazione, avuto riguardo delle priorità di cui
all'articolo 1.
2. Per l'anno 1986, i fondi stanziati dalla presente legge,
sono ripartiti nel modo seguente: sei miliardi cadauno per gli
interventi di cui ai punti a) e b) e un miliardo e mezzo cadauno
per gli interventi di cui ai punti c) e d) del precedente articolo
1.
3. La Giunta regionale, previa assunzione di apposita
deliberazione, potrà trasferire i fondi, eventualmente non
utilizzati per carenza di richieste, da un settore all'altro,
tenuto conto dell'ordine cronologico delle domande pervenute,
dell'ordine di priorità di cui all'articolo 1 e della consistenza
patrimoniale pubblica esistente nel Comune.
4. L'intervento finanziario regionale è, comunque, stabilito
nella misura massima del 90% per tutti gli interventi di cui
all'articolo 1.
PRESIDENTE:
Metto in votazione l'articolo 2.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'articolo 3.
Art. 3
1. Per accedere ai finanziamenti di cui all'articolo 1, i
Comuni devono presentare apposita domanda alla Presidenza della
Giunta regionale, corredata da:
a)
relazione previsionale e programmatica del
Comune;
b)
deliberazione del Consiglio comunale concernente
l'autorizzazione al Sindaco a presentare la richiesta di
finanziamento;
c)
relazione tecnico-illustrativa del bene immobile o
della proprietà da acquistare;
d)
destinazione finale dell'immobile;
e)
relazione tecnica di stima asseverata al Tribunale
di Aosta;
f)
disponibilità del proprietario alla vendita,
secondo il prezzo di stima.
2.
La Giunta regionale, previo esame delle pratiche con i
responsabili degli Assessorati competenti all'acquisto a seconda
della finalità dello stesso, delibera sulla concessione del
contributo entro tre mesi dal ricevimento della domanda.
PRESIDENTE
: All'articolo 3 vi è l'emendamento sostitutivo
del 2° comma che recita:
"La Giunta regionale, previo esame delle pratiche con i
responsabili degli Assessorati competenti all'acquisto a seconda
della finalità dello stesso, entro tre mesi dal ricevimento della
domanda, sottopone all'approvazione del Consiglio regionale la
concessione del contributo ".
Lo metto in votazione:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Metto in votazione l'articolo 3 nel testo
così emendato.
Art. 3
1. Per accedere ai finanziamenti di cui all'articolo 1, i
Comuni devono presentare apposita domanda alla Presidenza della
Giunta regionale, corredata da:
a)
relazione previsionale e programmatica del
Comune;
b)
deliberazione del Consiglio comunale concernente
l'autorizzazione al Sindaco a presentare la richiesta di
finanziamento;
c)
relazione tecnico-illustrativa del bene immobile o
della proprietà da acquistare;
d)
destinazione finale dell'immobile;
e)
relazione tecnica di stima asseverata al Tribunale
di Aosta;
f)
disponibilità del proprietario alla vendita,
secondo il prezzo di stima. 2. La Giunta regionale, previo esame
delle pratiche con i responsabili degli Assessorati competenti
all'acquisto a seconda della finalità dello stesso, entro tre mesi
dal ricevimento della domanda, sottopone all'approvazione del
Consiglio regionale la concessione del contributo.'
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'articolo 4.
Art. 4
1. La liquidazione dei contributi sarà effettuata in unica
soluzione alla stipulazione di regolare atto notarile di
compravendita e purchè risultino rispettate le condizioni generali
di acquisto risultanti dalla domanda di contributo.
PRESIDENTE:
Metto in votazione l'articolo 4.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'articolo 5.
Art. 5
1. Per l'applicazione della presente legge è autorizzata per
l'anno 1986 la spesa di lire 15 miliardi che graverà
sull'istituendo cap; n. 22870; alla relativa copertura si fa fronte
mediante prelevamento di pari somma dall'apposito accantonamento
iscritto al cap. n. 50150 alla voce 2.1. Interventi a carattere
generale dell'allegato n. 8 del bilancio di previsione della
Regione per l'esercizio finanziario 1986;
2.; A decorrere dall'esercizio 1987, alla determinazione
della spesa di cui al comma precedente si provvederà con la legge
finanziaria di cui all'articolo 19 della L.R. 7.12.1979, n.
68.
PRESIDENTE:
Metto in votazione l'articolo 5.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'articolo 6.
Art.6
1. Allo stato di previsione della Spesa del bilancio di
previsione della Regione per l'esercizio finanziario 1986 sono
apportate le seguenti variazioni:
In diminuzione
Cap. n. 50150 "Fondo globale per il finanziamento di somme
per ulteriori programmi di sviluppo - (Spese di
investimento)"
£. 15.000.000.000
In aumento
2.1. Interventi a carattere generale
2.1.1.; Finanza locale
Cap. n. 22870 (di nuova istituzione) Codificazione
2.1.2.3.2.3.11.15.02 "Contributi ai Comuni per la costituzione di
un patrimonio comunale immobiliare LR. ...... n. ...."
£. 15.000.000.000
PRESIDENTE:
Metto in votazione l'articolo 6.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Si passa alla votazione della legge nel suo
complesso per scrutinio segreto.
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK