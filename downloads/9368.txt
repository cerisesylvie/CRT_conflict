Consiglio Regionale della Valle d'Aosta - Oggetto del Consiglio n. 387 del 22 marzo 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 387 del 22 marzo 1989 - Resoconto
OGGETTO N. 387/IX - APERTURA DI UN ASILO NIDO NEL COMUNE DI
SAINT-VINCENT. (Interrogazioni).
PRESIDENTE:
Do lettura delle interrogazioni presentate dai
Consiglieri Mafrica e Tonino e dal Consigliere Riccarand, per le
quali, trattando argomento analogo, viene unificata la
discussione:
INTERROGAZIONE
AVUTA NOTIZIA che da parte di un gruppo di genitori, in data 22
ottobre 1988, è stata spedita una petizione al Sindaco di
Saint-Vincent e all'Assessore alla Sanità ed Assistenza
Sociale;
RICORDATO che con tale documento una quarantina di genitori
richiedevano un intervento per l'apertura di un asilo nido a
Saint-Vincent, data la indisponibilità di posti presso l'asilo di
Châ tillon;
i sottoscritti Consiglieri regionali
del gruppo comunista
INTERROGANO
l'Assessore competente per sapere:
1) se da parte della Giunta è stata data qualche risposta alla
richiesta dei genitori di Saint-Vincent;
2) qual è il giudizio dell'esecutivo sulla dotazione di
asili-nido nella Media e Bassa Valle;
3) di quali iniziative, finalizzate a migliorare la situazione,
si è a conoscenza o quali di esse si intendono promuovere.
F.ti: D. Mafrica - Tonino A.
INTERROGAZIONE
VISTA la richiesta presentata da una quarantina di genitori di
istituire nel Comune di Saint-Vincent un Asilo nido;
APPRESO che l'attuate Asilo nido operante a Châtillon non è in
grado di far fronte ad una domanda di posti che è numerosa ed in
aumento;
RILEVATO che i citati genitori hanno chiesto una soluzione
immediata o transitoria (consistente nel mettere a disposizione
alcuni locali e nell'erogazione di un contributo) in attesa di
creare un’apposita struttura;
il sottoscritto Consigliere
INTERROGA
l'Assessore alla Sanità ed Assistenza Sociale per conoscere in
che modo si è data (o si intende dare) una risposta all'esigenza
espressa dai citati genitori di Saint-Vincent.
F.to: E. Riccarand
PRESIDENTE:
Ha chiesto di parlare l'Assessore alla Sanità
ed Assistenza Sociale Lanièce, ne ha facoltà.
LANIECE (DC):
Innanzitutto voglio precisare che in base
alla legge regionale n. 3 del 1986, l'asilo nido è un servizio
organizzato e gestito dai Comuni con personale proprio. Pertanto la
costruzione di nuovi asili nido non può prescindere dalla volontà
dei Comuni.
Per quanto riguarda la situazione di Saint-Vincent, già nel mese
di maggio 1987 vi era stata una petizione di genitori rivolta al
Comune per la istituzione di un asilo nido. In quella occasione,
con lettera del 22 giugno 1987, l'Assessorato aveva chiesto al
Comune le loro intenzioni al riguardo.
La risposta era pervenuta con nota del 24 luglio 1987, n. 10293,
di cui adesso vi do lettura:
"Con riferimento alla nota di cui a margine concernente
l'oggetto, si informa con la presente che questa Amministrazione
per il momento non ravvisa la necessità della istituzione del
servizio in argomento, rilevando esserci delle disponibilità di
posti all'asilo nido del vicino Comune di Châtillon".
Nel settembre 1988 genitori del Comune di Saint-Vincent hanno
inoltrato una seconda richiesta al Sindaco, trasmettendone copia
all'Assessorato. Nuovamente è stato chiesto al Sindaco di
comunicare l'intenzione del Comune in proposito. A tutt'oggi non è
pervenuta risposta, anche se sollecitata.
Con riferimento alle interrogazioni dei Consiglieri Mafrica e
Tonino e del Consigliere Riccarand, ho l'occasione di illustrare
brevemente la situazione degli asili nido in Valle e le iniziative
intraprese.
La situazione degli asili nido si configura nel presente
quadro:
- 4 asili nido ad Aosta, di cui due entrati in funzione nel
1988;
- 1 asilo nido a Nus, 1 a Châtillon e 1 a Pont-Saint-Martin.
Riguardo alle iniziative in corso segnalo che, con deliberazione
della Giunta regionale n. 7472 del 12 agosto 1988 è stata
autorizzata la costruzione di un asilo nido nel Comune di
Charvensod, che sarà gestito da un consorzio formato dai Comuni di
Gressan, Pollein, Charvensod, Jovençan e Sarre.
Quest'ultimo Comune ha in progetto la realizzazione di un
microasilo nido aggregato alla scuola materna.
Da tempo i Comuni dei distretti sanitari 2 e 3 hanno deciso in
accordo con la Regione di costruire un asilo nido, sennonché le
aree proposte finora non sono state giudicate idonee. Proprio
recentemente - martedì della settimana scorsa - il Comune di
Saint-Pierre ha proposto un'area che pare adatta al caso.
Negli ultimi due anni il Comune di Valtournenche ha evidenziato
la necessità di un asilo nido; riunioni con la popolazione e
sopralluoghi sono stati effettuati nell'intento di aiutare il
Comune nella ricerca di una soluzione che però non si è finora
concretizzata.
Per riconvertire le funzioni dell'asilo nido da struttura
assistenziale ad educativa è in svolgimento un corso biennale di
formazione e riqualificazione di tutto il personale degli asili
nido della Valle; circa 70 persone partecipano a questi corsi. Il
corso è iniziato nell'ottobre 1987 e terminerà a dicembre 1989.
L'iniziativa, per i contenuti pedagogici e qualitativi in
genere, ha rappresentato un grosso sforzo sia sul piano
organizzativo sia su quello del coinvolgimento delle risorse umane
impiegate. Per iniziativa della Regione sono stati inoltre
predisposti i progetti di massima per la ristrutturazione e
l'ammodernamento degli asili nido, per adeguarli anche fisicamente
alle nuove esigenze pedagogico-educative.
Nel frattempo tutti gli asili nido hanno adottato soluzioni
provvisorie per adattare gli spazi interni alla situazione
attuale.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (NS):
Ringrazio l'Assessore per la risposta, in
cui evidentemente ha individuato nel Comune, in questo caso di
Saint-Vincent, un ruolo decisivo rispetto alla istituzione o meno
di questa struttura.
Credo che dalla stessa esposizione che ha fatto l'Assessore
emerga come in realtà il problema esista e sia molto evidente, nel
senso che in pratica c'è una carenza di struttura di asilo nido in
tutta la zona che va da Saint-Vincent, Montjovet e Verrès, che crea
un notevole disagio a molti genitori di questi tre Comuni e di
tutta l'area circostante.
Se anche da parte del Comune di Saint-Vincent non è arrivata
finora una risposta alla seconda richiesta di informazioni inviata
dall'Assessorato regionale, ritengo che questa risposta vada
sollecitata, perché evidentemente se nel 1987 è stato possibile
dare una risposta nei termini di dire che c'erano ancora posti
all'asilo di Châtillon, oggi sappiamo che questi posti non ci sono
e addirittura sembra, in base ad articoli apparsi su alcuni
giornali, che vi siano difficoltà per la struttura di Châtillon ad
assorbire tutte le richieste dello stesso Comune di Châtillon. La
Presidentessa dei rappresentanti dei genitori del comitato di
gestione afferma che già quest'anno le sole domande provenienti dal
territorio di Châtillon hanno esaurito la capacità ricettiva
dell'asilo nido, pertanto sembra ridotta l'eventualità di poter
ospitare bambini provenienti da Saint Vincent.
Il problema c’è e ripeto che non esiste solo per
il Comune di Saint-Vincent, ma anche per i Comuni di Montjovet e di
Verrès, per cui quello che può fare l'Amministrazione regionale è
di sollecitare nuovamente questi Comuni perché diano una risposta e
manifestino la loro eventuale disponibilità ad istituire questo
servizio per il prossimo anno. E' da tenere presente che i genitori
che hanno firmato quella petizione hanno anche espresso la loro
disponibilità a collaborare, attraverso forme che sono da definire
(cooperative, ecc.), alla eventuale gestione di una struttura di
questo genere, trovando una soluzione magari di tipo provvisorio.
Credo che questa disponibilità vada recepita e valorizzata dalla
pubblica amministrazione.
PRESIDENTE:
Ha chiesto di parlare Consigliere Mafrica, ne
ha facoltà.
MAFRICA (PCI):
Mi pare che la Giunta regionale in questo
caso abbia fatto la sua parte; sarebbe forse opportuno che di
queste lettere venga data conoscenza anche direttamente ai
firmatari della petizione, che non hanno ricevuto risposta da
nessuno e hanno pubblicamente evidenziato il caso.
Mi sembra invece che proprio da parte di alcune amministrazioni
comunali si dimostri una particolare insensibilità. Il Comune di
Saint-Vincent è particolarmente favorito dal punto di vista
finanziario perché ha una quota fissa degli introiti della casa da
gioco (il 6%); non è sicuramente un Comune che ha problemi
particolari. Esiste anche la possibilità di utilizzare la legge n.
3 del 1986 per i finanziamenti, per cui non riesco a capire perché
non si voglia tener conto delle richieste dei cittadini. Sembra
quasi che nell'alta Valle ci sia maggiore sensibilità rispetto alla
media per ciò che riguarda i problemi degli asili nido.
Invitiamo la Giunta regionale a perseverare nell'opera di
formazione degli operatori e nella più completa disponibilità
rispetto a queste richieste. Sollecitiamo gli amministratori
comunali di Saint-Vincent e di altri Comuni della media Valle ad
affrontare il problema, perché non è credibile che Comuni più
piccoli dell'alta Valle sentano questa esigenza e i Comuni che
hanno una popolazione più elevata affermino di non averne
bisogno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK