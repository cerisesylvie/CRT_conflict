Consiglio Regionale della Valle d'Aosta - Oggetto del Consiglio n. 2771 del 9 gennaio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2771 del 9 gennaio 2013 - Resoconto
OGGETTO N. 2771/XIII - Relazione conclusiva della Commissione
consiliare speciale per l'esame del fenomeno delle infiltrazioni
mafiose in Valle d'Aosta.
Presidente -
Il Consiglio regionale esamina e prende atto
della relazione conclusiva della Commissione consiliare speciale
per l'esame del fenomeno delle infiltrazioni mafiose in Valle
d'Aosta nella quale sono evidenziati gli esiti del lavoro svolto.
Dichiaro aperta la discussione. Ha chiesto la parola il collega
Empereur, ne ha facoltà.
Empereur (UV) -
Grazie Presidente.
Dopo la relazione al Consiglio regionale sull'andamento dei
lavori, esaminata nella seduta del 21 giugno 2012, la Commissione
consiliare speciale per l'esame del fenomeno delle infiltrazioni
mafiose in Valle d'Aosta ha proseguito i suoi lavori e si è riunita
ancora 12 volte tra il 26 giugno e l'11 dicembre, e seguendo una
linea di azione adottata al termine della riunione del 31 luglio,
ha sviluppato i propri lavori riascoltando alcune figure
istituzionali, i nominativi dei quali sono stati esplicitati dai
Commissari, avvalendosi inoltre della consultazione del professor
Vincenzo Ciconte. La commissione ha proceduto pertanto
nell'audizione dell'esperto sopra menzionato il 18 settembre,
mentre l'attività di ascolto è iniziata il 29 settembre con il
Capogabinetto della Presidenza della Regione, Paolo Di Nicuolo, il
Coordinatore del Dipartimento Opere Pubbliche, Edmond Freppa, e si
è conclusa il 2 ottobre con l'audizione del Questore di Aosta,
Maurizio Celia, e del Capo del Centro operativo di Torino della
Direzione Investigativa Antimafia, Sergio Molino, accompagnato dal
Luogotenente Intelia. L'11 ottobre una delegazione della
commissione stessa ha poi incontrato a Roma i Senatori Giuseppe
Pisanu e Luigi Dessena, rispettivamente Presidente e Vicepresidente
della Commissione parlamentare di inchiesta sul fenomeno della
mafia e sulle altre associazioni criminali anche straniere. Le
riunioni successive hanno visto la commissione coinvolta nel
confronto e nella predisposizione della relazione che oggi portiamo
all'attenzione del Consiglio Valle. Va anche detto che nella prima
parte dei suoi lavori la Commissione aveva ascoltato il Presidente
del Tribunale di Aosta e il Capo del Dipartimento operativo della
DIA di Torino e, in considerazione del fatto che i suddetti
contributi non erano stati inseriti nella precedente relazione, nel
documento nelle vostre mani viene dato conto, per completezza di
informazioni, delle considerazioni svolte anche da queste figure
istituzionali.
Ritengo opportuno risparmiarvi in questa fase conclusiva dei
nostri lavori l'analisi e la lettura di tutti i contributi che
queste varie figure hanno portato alla commissione stessa,
soffermandomi invece sui suggerimenti che abbiamo considerato
conclusivi al termine dei lavori della commissione e che sono
appunto contenuti nella relazione che a fine dicembre abbiamo
trasmesso al Presidente del Consiglio.
"In riferimento alle audizioni effettuate dalla Commissione e
sulla base dei documenti predisposti dalla Commissione parlamentare
antimafia, non si può affermare che in Valle d'Aosta ci sia una
presenza strutturata di organizzazioni criminali. In questo quadro
è emersa l'influenza di grandi famiglie della 'ndrangheta che si è
manifestata nel corso degli anni con episodi di riciclaggio di
denaro, di traffico di stupefacenti e di estorsioni. Non bisogna,
quindi, far calare l'attenzione su questo fenomeno ma neppure
lanciare allarmi esagerati.
Sarebbe ugualmente imprudente
non saper cogliere i segnali che si manifestano dal momento che la
minaccia della 'ndrangheta sussiste, va fronteggiata e respinta per
non correre il rischio che la penetrazione, seppur lentamente,
avvenga e che le organizzazioni criminali riescano a trovare delle
alleanze locali
-
e per questa ragione il Consiglio
regionale ha istituito il 25 gennaio 2012 la commissione che ho
avuto l'onore di presiedere -
la Commissione non è stata
istituita per svolgere indagini che, invece, spettano alla
magistratura e alle forze dell'ordine che hanno riferito in merito
alla Commissione stessa, ma per avviare un'attività conoscitiva
sulla realtà valdostana con l'obiettivo di prevenire e contrastare
ogni forma di infiltrazione della criminalità organizzata in Valle
d'Aosta.
Durante questi mesi di lavoro, è stata riconosciuta
da più parti l'importanza dell'istituzione della Commissione,
intesa come strumento che è andato ad aggiungersi e ad irrobustire
quella maglia di misure già poste in essere per monitorare il
territorio valdostano e verificare il livello di attenzione
rispetto a questi fenomeni. La sua costituzione testimonia che le
istituzioni - da una parte - hanno preso atto dell'importanza
dell'insorgere di questi fenomeni e - dall'altra - hanno creato, al
loro interno, un interlocutore che può sostenere e promuovere delle
iniziative pubbliche. La Commissione ha lavorato seguendo due
direzioni: attivare iniziative di contrasto alle infiltrazioni
mafiose e alla criminalità organizzata nella pubblica
amministrazione e nella società civile; sensibilizzare le persone a
fare rete per diffondere i valori della legalità democratica, in
contrasto alla cultura mafiosa. Nello specifico la Commissione,
dopo aver analizzato le caratteristiche del fenomeno presente sul
territorio, doveva proporre indirizzi e procedure amministrative e
studiare forme di collaborazione tra istituzioni, forze
dell'ordine, associazioni e ordini professionali di contrasto alla
criminalità organizzata.
Un elemento che è emerso durante l'audizione di alcuni
soggetti è rappresentato dal fatto che gli strumenti legislativi ci
sono (la normativa antiriciclaggio è fra le più avanzate in
Europa), sono validi e assicurano alla Valle d'Aosta una buona
protezione. È stato anche riferito che è importante averne pochi ma
che corazzino la struttura amministrativa della Regione, dal
momento che troppe norme ingenerano la possibilità, per le
organizzazioni malavitose, di inserirsi nei meandri della pubblica
amministrazione. È stata altresì sottolineata la necessità di
comprendere e analizzare correttamente i fatti per poi procedere
all'applicazione, con molta ponderazione, della norma di legge. A
detta delle forze dell'ordine, anche in Valle d'Aosta, il settore
economico di maggiore interesse per la 'ndrangheta è quello
dell'edilizia. Una delle tematiche sulle quali la Commissione si è
maggiormente soffermata è stata quindi quella concernente gli
appalti, da sempre settore dal quale le organizzazioni malavitose
traggono immense ricchezze e dove il rischio di possibili
infiltrazioni è sempre presente.
A questo proposito, occorre
ricordare che il 7 settembre 2012 è entrato in vigore il "Piano
straordinario contro le mafie, nonché delega al Governo in materia
di normativa antimafia", varato con la legge 136/2010. In base a
questa normativa, considerata di strategica importanza per i
controlli degli appalti pubblici, i flussi finanziari di chi
partecipa alle gare di appalto devono essere tracciabili, devono
cioè essere effettuati solo tramite bonifico bancario o postale, e
gli operatori economici coinvolti in appalti pubblici e i soggetti
finanziari destinatari di finanziamenti pubblici sono tenuti ad
utilizzare obbligatoriamente conti correnti dedicati. Particolare
attenzione è stata rivolta all'Osservatorio dei contratti pubblici
- sezione regionale dell'Osservatorio istituito presso l'Autorità
sui contratti pubblici a livello nazionale - che è una banca dati
che acquisisce le informazioni essenziali sui contratti pubblici
posti in essere dalle stazioni appaltanti pubbliche regionali.
Inizialmente nato come Osservatorio dei lavori pubblici e poi
trasformato in Osservatorio dei contratti a seguito dell'entrata in
vigore del Codice dei contratti vengono monitorati, quindi, anche i
servizi e le forniture - riceve dalle stazioni appaltanti le
comunicazioni principali rispetto ai contratti, a cominciare
dall'aggiudicazione fino al collaudo, e la riserva all'Authority
nazionale. La Commissione, dalle informazioni acquisite nel corso
delle audizioni, ritiene che l'operatività di questo strumento
possa essere migliorata dal momento che è emerso, ad esempio, che
l'elaborazione dei dati da parte dell'Osservatorio non è sempre
tempestiva visto che la trasmissione degli stessi da parte delle
stazioni appaltanti non è sempre puntuale.
Anche il
notiziario periodicamente pubblicato dall'assessorato delle opere
pubbliche, difesa del suolo ed edilizia residenziale pubblica - in
cui sono raccolti i dati relativi alle procedure esperite e a
quelle ultimate dall'Amministrazione regionale, dai Comuni, dalle
Comunità montane e da altri enti - "sconta" questi ritardi e,
conseguentemente, viene pubblicato con ritardo.
Per rendere maggiormente conoscibili le informazioni presenti
nella banca dati si potrebbe anche ipotizzare di concederne
l'accesso anche a particolari soggetti qualificati: dal punto di
vista tecnico, infatti, è stato fatto presente che ciò non
costituirebbe un problema. In sostanza, la Commissione ritiene
l'osservatorio uno strumento importante nell'ottica della
trasparenza degli atti amministrativi e che, in tale direzione, può
essere migliorato nell'accesso, nella consultabilità e nel suo
continuo aggiornamento. Nel corso delle audizioni è stata anche
esplicitata, alla luce delle recenti modifiche del Codice degli
appalti, l'opportunità di rivedere il capitolato speciale sotto il
profilo organizzativo e del controllo, soprattutto per quanto
attiene all'accesso al cantiere.
Un ulteriore elemento su cui la Commissione ha effettuato
numerosi approfondimenti è stato quello concernente i subappalti:
da più parti, infatti, è stato rilevato come quest'istituto
rappresenti l'anello debole della catena, dal momento che tra
amministrazione aggiudicatrice e subappaltatore non vi è un
rapporto diretto. È stato però sottolineato che essendo
numericamente ridotti in Valle i cantieri di particolare rilevanza,
il contratto di subappalto riguarda spesso delle opere di entità
relativamente modesta, quindi è presumibile che l'interesse di
soggetti estranei possa essere per certi versi inferiore. Sempre
nell'ambito della tematica degli appalti, è stato affrontato il
discorso della stazione unica appaltante, operante in ambito
regionale, e istituita dal DPCM del 2011, in attuazione della
136/2010, al fine di garantire trasparenza, regolarità ed
economicità nella gestione degli appalti e dei contratti pubblici
di lavori, forniture e servizi e prevenire le infiltrazioni di
natura malavitosa. Questo strumento, infatti, dovrebbe rendere più
celeri le procedure burocratiche, con un'azione più snella e
tempestiva in grado di concretizzare una riduzione della spesa
pubblica necessaria per gestire le stesse procedure dell'appalto,
sia nell'ambito dell'Amministrazione regionale, sia nell'ambito
degli enti locali e con un'uniformità di comportamento.
Concentrando in un'unica struttura adempimenti che normalmente
vengono curati da una pluralità di stazioni appaltanti si dovrebbe
ottenere un'ottimizzazione delle risorse, con facilitazioni
soprattutto per gli enti locali, molto spesso chiamati a
confrontarsi con la complessità delle procedure di gara. Non si può
non sottolineare però che questo nuovo percorso sulla trasparenza
in materia di appalti potrebbe determinare difficoltà di rapporto
tra queste strutture e le figure tecniche di riferimento, quali il
responsabile unico dei procedimenti e il progettista. Per
completezza giova ricordare che la delibera di Giunta 578 del marzo
2012, di ridefinizione delle strutture dell'Amministrazione
regionale, ha individuato due strutture organizzative temporanee
con l'obiettivo di sviluppare il progetto della stazione unica
appaltante sia per i lavori sia per i servizi e le forniture. La
Commissione auspica che venga data attuazione al più presto alla
volontà espressa nella delibera sopra richiamata.
Un aspetto che la Commissione ha ritenuto opportuno
evidenziare è quello relativo alla cultura della legalità, ambito
nel quale la Regione ha già sviluppato delle politiche e delle
iniziative specifiche sul territorio valdostano
.
Nel 2005,
con la legge 11 è stato fissato tra gli obiettivi quello di
realizzare e sostenere un'attività di comunicazione pubblica utile
ai fini della sicurezza e della diffusione della cultura della
legalità. Più recentemente, nel 2010
- ancora con la legge 11
in materia di politiche e iniziative regionali per la promozione
della legalità e della sicurezza -,
ha messo in campo delle
iniziative rivolte alla realizzazione di misure concrete per la
diffusione della cultura e della pratica della legalità, tra le
quali va menzionata l'istituzione della Conferenza regionale sulla
legalità e sulla sicurezza, quale sede di confronto e di
valutazione delle politiche regionali in questa materia.
Dall'incontro con alcune figure istituzionali è emerso il dato
secondo cui la lotta contro questi fenomeni non è compito esclusivo
dello Stato e delle Forze dell'ordine o della scuola ma deve essere
un'azione comune. È stato anche detto che la cultura della legalità
non è soltanto uno slogan, ma è qualche cosa di profondo che deve
nascere da un atteggiamento di ciascun cittadino. La Commissione -
convinta della necessità di continuare a promuovere e diffondere
iniziative di sensibilizzazione e di formazione della cultura della
legalità - ritiene quanto mai opportuno portare avanti specifiche
azioni di tipo educativo e culturale con la finalità di
implementare i progetti formativi rivolti a tutti i giovani in età
scolare e di sensibilizzare e informare la comunità
regionale.
Un'ulteriore indicazione concerne la necessità di formare i
vari operatori (quali le guardie forestali e la polizia locale) che
operano sul territorio per fornire loro una specifica preparazione
ed una spiccata sensibilità al fine di individuare e contrastare
quei fenomeni connessi con le attività illecite poste in essere
dalle organizzazioni criminose. Quest'attività di formazione per il
contrasto delle illegalità dovrebbe fornire le conoscenze più
aggiornate sulle dinamiche, sui comportamenti e sugli strumenti che
i gruppi criminali adottano per infiltrarsi nel sistema
economico-finanziario e politico. Formazione che oggi è diventata
anche disposizione con l'entrata in vigore della legge 190 del 2012
che prevede, all'interno del piano triennale di prevenzione,
specifici interventi formativi rivolti ai dipendenti delle
pubbliche amministrazioni. La Commissione è stata poi messa a
conoscenza della sottoscrizione, in diverse realtà regionali, dei
cosiddetti protocolli di legalità. Si tratta di uno strumento che
va a potenziare le azioni di contrasto del fenomeno delle
infiltrazioni mafiose, attraverso l'assunzione di impegni precisi,
sottoscritti da attori pubblici e privati, volti a rendere più
efficace il sistema normativo antimafia, consentendo di estendere i
controlli a forniture e prestazioni di servizi altrimenti escluse
dalla predetta normativa. Anche la Regione Valle d'Aosta si è
dotata di questo strumento; assume un particolare rilievo, ad
esempio, il protocollo concluso, nel maggio 2011, tra la Regione
Autonoma Valle d'Aosta e la Direzione Investigativa
Antimafia-Centro Operativo di Torino e dedicato alle modalità per
la fruizione dei dati informativi concernenti il ciclo di
esecuzione dei contratti pubblici di lavori, servizi e forniture.
Il fine dell'iniziativa è quello di assicurare la massima
trasparenza e il pieno rispetto della legalità nei lavori di
interesse pubblico generati sul territorio valdostano.
Si
segnala che il protocollo di legalità, sottoscritto nel maggio 2010
e rinnovato nel giugno del 2012, tra il Ministero degli interni e
Confindustria - al fine di consolidare l'azione di prevenzione e di
contrasto delle infiltrazioni criminali nel settore dei contratti
di lavori, servizi e forniture, sia pubblici che privati - ha
registrato l'adesione allo stesso da parte della Giunta di
Confindustria della Valle d'Aosta nel 2011
.
Giova infine ricordare che, nel novembre 2009, è stato
sottoscritto un protocollo tra la Presidenza della Regione e l'ANAS
(Compartimento della viabilità per la Valle d'Aosta), al fine di
assicurare il pieno rispetto della legalità nel settore dei lavori
della rete viaria di competenza dell'ANAS
.
Per rendere
ancora più incisivo nella nostra regione il contrasto delle
infiltrazioni mafiose nelle attività economiche, in particolare,
questo strumento potrebbe trovare applicazione nel settore
dell'edilizia. Il protocollo tra le parti sociali interessate
(associazioni di categoria e organizzazioni sindacali) avrebbe lo
scopo di combattere e contrastare eventuali infiltrazioni della
criminalità organizzata e le illegalità che si potrebbero
nascondere all'interno degli appalti di lavori edili in ambito
privato. Tra gli impegni da sottoscrivere potrebbero essere
previsti, tra gli altri, il controllo delle maestranze all'opera e
la comunicazione alle amministrazioni interessate della struttura
societaria. In questa direzione sarebbe opportuno conoscere la
casella giudiziaria di chi detiene la rappresentanza della società
che effettua l'intervento edilizio, il deposito degli ultimi due
bilanci annuali e le garanzie della tracciabilità di tutti i flussi
finanziari.
C'è poi un aspetto - che è stato posto all'attenzione della
Commissione sotto forma di proposta - e che riguarda l'istituzione
di un tavolo permanente regionale in grado di dare continuità
all'azione avviata dalla Commissione speciale e di coinvolgere
tutti i soggetti che, a diverso titolo, possono essere interessati.
Un organismo, quindi, che possa tenere alta l'attenzione sulle
attività criminali e monitorare con continuità l'evolversi delle
stesse informando adeguatamente l'opinione pubblica.
Nel corso di alcune audizioni è stato evidenziato come non
esista un canale di dialogo con gli uffici competenti per segnalare
le situazioni più rischiose ed è stata suggerita la costituzione di
un tavolo comune per favorire uno scambio di informazioni tra i
soggetti che operano sul territorio in modo tale da creare un
collegamento istituzionale sul tema. Le forze dell'ordine hanno
segnalato la necessità di prestare la massima attenzione a tutte
quelle operazioni finanziarie ed economiche nel settore
dell'accoglienza turistica ed in quello della ristorazione
riconducibili, ad esempio, al possibile riciclaggio di denaro
derivante da attività illecite. In questa direzione, un attento
monitoraggio del turnover delle attività commerciali è stato
indicato come uno strumento importante per comprendere il grado di
infiltrazione malavitosa nel tessuto economico locale. A maggior
ragione, in un tempo di crisi come quello che stiamo attraversando,
particolare attenzione deve essere indirizzata ai fenomeni del
riciclaggio e dell'usura che rischiano di rappresentare, in
prospettiva, un elemento molto pericoloso per il corretto
funzionamento e lo sviluppo del sistema economico locale. Inoltre è
stato segnalato che, ad eccezione della sottoscrizione di
protocolli e di accordi, non esistono occasioni di incontro tra il
mondo bancario e gli altri soggetti che si occupano di questi
fenomeni sul territorio.
La Commissione rappresenta, dunque, la necessità di mettere
in campo uno strumento operativo che alzi il livello di guardia
rispetto ai tentativi di contaminazione della criminalità
organizzata. La proposta che viene avanzata è quindi quella di
attivare un tavolo permanente regionale di confronto, istituito
presso la Presidenza della Regione, che raccolga tutti i soggetti
che, a diverso titolo, si occupano di contrasto alla criminalità
organizzata, in modo da creare una rete a supporto del lavoro degli
organismi preposti alla tutela dell'ordine pubblico, integrando le
diverse informazioni per fare emergere possibili infiltrazioni di
organizzazioni criminali nel tessuto economico locale e nella
società valdostana.
Nel riaffermare che l'operato quotidiano degli amministratori
pubblici si deve conformare al rispetto dei dettami costituzionali
della diligenza, lealtà, onestà, correttezza e imparzialità e
considerato che in questo periodo storico il rapporto tra politica
e corruzione è purtroppo tornato ad essere un tema centrale nella
vita del Paese, ci permettiamo infine di suggerire alle forze
politiche di adoperarsi per rafforzare ancora di più la trasparenza
e la legalità nella pubblica amministrazione, in linea con i
dettami del Codice etico".
A conclusione di questo breve, ma intenso e arricchente percorso
a capo della commissione speciale colgo l'occasione per ringraziare
di cuore tutti coloro che hanno contribuito a svolgere e a
qualificare il compito che ci era stato affidato: in primis tutti i
soggetti istituzionali e non che abbiamo avuto il piacere di
incontrare per la loro disponibilità e per le informazioni che
hanno messo a disposizione della commissione stessa; i Dirigenti
del Consiglio Grieco e Gentile, il Segretario della Commissione,
Pollano, per il lavoro svolto con puntualità, abnegazione e grande
professionalità; tutti i Commissari che hanno lavorato con me e che
hanno contribuito con spunti, suggerimenti, idee e proposte alla
redazione di questa relazione; infine, naturalmente ringrazio anche
voi cari colleghi per avermi ascoltato.
Presidente -
Grazie. Dichiaro aperta la discussione, c'è
qualche altro collega che intende prendere la parola? Ha chiesto la
parola il collega Bertin, ne ha facoltà.
Bertin (ALPE) -
Grazie Presidente.
Volevo sottolineare che, in occasione della conclusione dei
lavori della commissione, avremmo voluto che una parte...un
documento presentato dal nostro gruppo fosse inserito nella
relazione, purtroppo non si è voluto farlo. È stata, secondo me,
un'occasione persa di fornire un approccio diverso a questa
problematica che il nostro gruppo segue da diverso tempo, da inizio
legislatura: questa è una delle ragioni per le quali non abbiamo
votato la relazione appena letta dal collega Empereur.
Le infiltrazioni mafiose nelle regioni del nord Italia
rappresentano ormai da tempo un fenomeno rilevante e in grado di
condizionare negativamente lo sviluppo economico e sociale dei
territori interessati, con capacità di influenzare anche la
politica e le istituzioni, come si è potuto constatare dai recenti
fatti riguardanti la Regione Lombardia e dalle numerose inchieste
nel vicino Piemonte. Vicende che hanno visto l'arresto in Lombardia
di un Assessore regionale accusato di aver comprato voti dalla
'ndrangheta e recentemente disporre dalla Procura di Torino,
nell'ambito dell'operazione denominata "colpo di coda", l'arresto
di 22 persone appartenenti alla 'ndrangheta, accusate tra le altre
cose di aver determinato l'esito complessivo delle elezioni
amministrative e comunali svoltesi a Chivasso nel 2011.
Secondo alcuni magistrati, nelle regioni settentrionali la
criminalità organizzata calabrese controlla circa il 5 percento del
consenso. È del tutto evidente che la politica non può far finta di
niente: bisogna in tutti i modi contrastare le infiltrazioni nel
processo democratico. Ogni meccanismo che permette il controllo del
voto deve essere eliminato, immagino ad esempio le preferenze
multiple, ma non solo: ogni possibilità di controllo del voto
favorisce l'infiltrazione delle organizzazioni criminali nel
processo democratico, con tutte le conseguenze facilmente
immaginabili.
La Valle d'Aosta, purtroppo, non può considerarsi estranea a
queste degenerazioni. Seppure senza l'aggravante dell'articolo 416
ter, vale a dire l'aggravante di tipo mafioso, in passato abbiamo
assistito a gravi degenerazioni del processo elettorale: mi
riferisco incidentalmente all'accusa al Presidente della
Regione...di voto di scambio nelle elezioni regionali del maggio
del 1993, conclusesi prima con la condanna e in seguito con
l'assoluzione in appello; fenomeni che vanno ricordati e che devono
far riflettere. Nel tempo, anche la Valle d'Aosta è stata
interessata e ha vissuto un crescendo di episodi preoccupanti
ricollegabili alla presenza di organizzazioni criminali di stampo
mafioso: nello specifico quasi esclusivamente della 'ndrangheta
calabrese. Sono diversi i fatti riconducibili all'organizzazione
calabrese che hanno visto la Valle d'Aosta come teatro di azioni
criminali, tra le più eclatanti le vicende legate alle sanguinose
faide dell'Aspromonte, che all'inizio degli anni '90 ad Issogne e a
Pont-Saint-Martin videro l'esecuzione di due 'ndranghetisti: nel
giugno del 1990 ad Issogne venne ucciso a colpi di pistola Giuseppe
Mirabelli esponente di primo piano dell'omonimo clan; nel giugno
del 1991 un commando di killer uccise Gaetano Neri a
Pont-Saint-Martin, un commando nel quale era presente anche
Salvatore Belfiore, esponente di primo piano, capo anche
dell'omonima cosca operante a Torino e condannato anche per
l'uccisione del Procuratore Caccia, che avvenne nel 1983. Le
investigazioni conseguenti all'omicidio Neri di Pont-Saint-Martin
misero in evidenza taluni terminali pericolosi delle cosche di
Taurianova in Valle d'Aosta. Nell'estate del 2009 inoltre abbiamo
assistito all'arresto di importanti trafficanti internazionali di
droga affiliati all'organizzazione e residenti nei comuni
dell'
hinterland
di Aosta: trafficanti del clan Nirta, una
delle più pericolose cosche della 'ndrangheta.
In ultimo l'inchiesta denominata "Tempus Venit", che ha messo in
luce un interessamento diretto delle 'ndrine calabresi nei
confronti di parte del settore edile valdostano. Questa inchiesta
incomincia con due incendi, di cui uno solo minacciato. L'indagine
valdostana "Tempus Venit" condotta dalla Procura di Aosta e dalla
DIA si è conclusa e verso la fine del mese si attende la sentenza
di primo grado. La prima
tranche
di indagini si è conclusa
con i provvedimenti del PM, con l'arresto di quattro esponenti e,
in sede di dibattimento, sono stati richiesti per gli imputati, che
hanno scelto il rito abbreviato, che consenterà loro la riduzione
di 1/3 della pena, circa 32 anni di carcere: 6 anni per Facchineri,
4 anni per Chemi, 6 per Raffa, 6 anni per Raso...tutti accomunati
dall'accusa di tentata estorsione aggravata con il metodo mafioso.
Quanto ai fratelli Tropiano, titolari dell'impresa Edilsud, che sta
realizzando i parcheggi dell'ospedale nell'area ex Residence Mont
Blanc, le richieste nei loro confronti sono state di 3 anni di
reclusione. Secondo i PM, che hanno loro contestato il reato di
favoreggiamento esterno di stampo mafioso, una volta vittime
dell'estorsione, anziché denunciare le medesime alle forze
dell'ordine, avevano tentato, tramite esponenti della 'ndrangheta,
di avviare una mediazione con gli estorsori. Sarebbe la prima
sentenza ad applicare il 416 ter, ossia l'aggravante del vincolo
associativo di stampo mafioso ad elementi operanti sul territorio
valdostano. È questo un episodio che segna una svolta nel rapporto
tra la Valle d'Aosta e la 'ndrangheta, un episodio che evidenzia
anche una conoscenza approfondita dell'economia locale legata alle
costruzioni e un salto di qualità nella presenza della 'ndrangheta
nella nostra regione. Un evento estorsivo che per il Senatore
Pisanu, Presidente della Commissione parlamentare antimafia,
dimostra
"come la penetrazione delle pratiche mafiose sia lenta
ma implacabile...infatti, i tentativi di penetrazione non sono mai
clamorosi, ma silenti e graduali e che se è possibile, si evita di
far rumore"
. Un fatto delittuoso che, sempre secondo il
sopracitato Presidente, deve considerarsi un segnale: un segnale
inquietante relativamente alla capacità della 'ndrangheta di
infiltrare l'economia e la società valdostana. L'istituzione della
Commissione consiliare speciale per l'esame del fenomeno mafioso in
Valle d'Aosta ha rappresentato un importante momento per una presa
di coscienza da parte della società civile e delle istituzioni
valdostane riguardo alla presenza di queste inquietanti
manifestazioni criminali. Purtroppo la commissione in questione non
si è dotata o, meglio, non si è voluta dotare, diversamente da
tutte le altre commissioni presenti in altre realtà, degli
strumenti necessari ad interpretare e comprendere un fenomeno
estremamente complesso come quello delle organizzazioni criminali
di stampo mafioso, scelta che inevitabilmente ha compromesso
l'efficacia della commissione. I lavori della commissione speciale
hanno fatto emergere un quadro preoccupante relativamente
all'esistenza della 'ndrangheta sul nostro territorio. È stata
confermata in Valle d'Aosta la presenza di importanti famiglie
della 'ndrangheta collegate con i territori di origine: una
presenza significativa che, a seconda degli interlocutori, vede la
'ndrangheta più o meno strutturata sul territorio;
un'organizzazione criminale che può considerarsi relativamente in
sonno sul piano strettamente criminale, ma fatalmente molto attiva
in ambito economico.
Il settore economico di maggiore interesse dell'organizzazione
anche in Valle è quello edilizio. Come confermato dalle forze
dell'ordine, nel settore dell'edilizia, che è il settore principe,
operano prevalentemente con delle società fatte quasi
esclusivamente a volte di malavitosi. Un altro campo di azione è
quello dell'accoglienza turistica, dove, sempre secondo le forze
dell'ordine, sono presenti sia nel campo della ristorazione - molti
di questi soggetti hanno ristoranti, piccoli bar, attività di
questo genere - che in misura minore in quello alberghiero:
clamoroso il caso della Valtur, che vede coinvolto anche il
villaggio vacanze di Pila. È iniziato il 20 aprile dell'anno scorso
a Palermo, ed è ancora in corso, il processo in cui è stato chiesto
il sequestro di beni per 5 miliardi di Carmelo Pattì: Mister
Valtur. Per gli inquirenti Patti o Pattì non sarebbe altro che il
prestanome di Messina Denaro, per conto del quale ha effettuato
investimenti miliardari fin dagli anni '80, anche questa è una
presenza sul territorio della nostra regione.
Un ulteriore settore che vede certamente implicata la nostra
Regione è quello legato ad operazioni finanziarie ed economiche
riconducibili al riciclaggio di denaro derivante da attività
illecite. Attualmente una delle principali preoccupazioni delle
organizzazioni mafiose è dettata dalla necessità di immettere
ingenti quantità di denaro sporco, risultato di azioni illegali,
nell'economia legale. Questo transito generalmente avviene per il
tramite di operatori economici e liberi professionisti estranei
alle organizzazioni malavitose: i cosiddetti "colletti bianchi",
"che sono la vera emergenza di questo momento"
sottolineava
il professor Ciconte nel corso di un'audizione della commissione.
Queste figure di mezzo - chiamate così dal professore:
"uomini
cerniera"
- collegano due mondi e consentono, in modo più o
meno consapevole, di investire e riciclare il denaro sporco delle
mafie. Un attento monitoraggio del turnover delle attività
commerciali è stato indicato come uno strumento importante per
comprendere il grado di infiltrazione malavitosa nel tessuto
economico locale. Il comandante della finanza sottolineava inoltre
che, in virtù proprio della potenzialità della Valle d'Aosta in un
momento di crisi come questo, questa regione diventa ulteriormente
appetibile, nel senso che le attività tipiche come l'usura,
soprattutto in un momento di scarsa liquidità e del restringimento
del credito, possono favorire il fatto che soggetti proprietari di
aziende che sono in crisi di liquidità, aziende cioè
sostanzialmente solide in crisi di liquidità, possano rivolgersi a
questo tipo di mercato, con conseguenze ben immaginabili. Il
riciclaggio e l'usura, in particolare ad opera delle organizzazioni
mafiose, rischiano di rappresentare in prospettiva un elemento
pericoloso, molto pericoloso per il corretto funzionamento e lo
sviluppo del sistema economico locale. Se consideriamo inoltre il
Casinò di Saint-Vincent, che inevitabilmente esercita una certa
attrazione per i capitali di dubbia provenienza, il rischio di
questo genere aumenta in modo esponenziale. La posizione geografica
stessa della Valle d'Aosta collegata alla presenza della
'ndrangheta favoriscono il transito di denaro sporco: un esempio
recente è la notizia che la Procura di Torino ha ottenuto il
sequestro preventivo di circa 1 milione di euro frutto di proventi
di attività illecite riconducibili secondo l'accusa ad alcuni
componenti della famiglia Nirta di origine calabrese, ma insidiata
da tempo in Valle, che era da anni custodito in Svizzera. È di
questi giorni inoltre un maxi sequestro, disposto dal Tribunale, di
immobili e terreni situati a Quart, Charvensod, Aosta, oltre che a
Bovalino a Reggio Calabria, conti correnti, buoni postali,
riconducibili anche questi al clan sopraindicato: un altro segnale
che indica il radicamento delle cosche nella regione.
Un elemento che è emerso dalle audizioni è la poca
consapevolezza, o sottovalutazione da parte di alcuni settori
economici locali delle implicazioni legate alle attività e alla
presenza in campo economico dei sopraindicati fenomeni. Come appare
sempre più chiaro, la 'ndrangheta si sta radicando anche nei
territori non originari in ragione dell'ormai stanzialità e sta
avendo una rapida evoluzione che necessita, per essere compresa e
contrastata, di un monitoraggio continuo. La continuità in effetti
sembra essere un elemento indispensabile in questa particolare
attività. Da questo punto di vista, si è resa evidente ed è stata
sollecitata da più parti la necessità di dare continuità all'azione
avviata dalla commissione speciale con la costituzione di un
Osservatorio permanente sulla criminalità organizzata, in grado di
coinvolgere tutti i soggetti che a diverso titolo possano essere
interessati. Come ben precisato dal professor Ciconte, la Regione o
promuove un tavolo permanente nel quale fare incontrare non più
solo i soggetti politici, ma professionisti, rappresentanti di
categorie, referenti di associazioni che si occupano di lotta
contro la mafia con magistrati che operano nel territorio o nelle
commissioni antimafia rigorosamente in maniera protetta e a porte
chiuse, al fine di garantire alle persone che intendono essere da
supporto alla lotta contro la criminalità ampie garanzie di
sicurezza...tanto più che, nel corso di alcune audizioni, è stato
evidenziato come non esista un canale di dialogo per segnalare
situazioni rischiose e favorire lo scambio di informazioni tra i
soggetti che operano sul territorio e gli organi competenti: un
organismo che possa tenere alta l'attenzione su queste pericolose
manifestazioni criminali e monitorare con continuità l'evolversi
delle stesse, informando adeguatamente l'opinione pubblica.
Un altro aspetto non trascurabile nel contrasto alla mafia è
l'informazione: un'attività che dev'essere sostenuta come tutte le
iniziative di sensibilizzazione e di formazione della cultura della
legalità. La trasparenza è un altro aspetto fondamentale per la
prevenzione e il contrasto al diffondersi dei fenomeni mafiosi: una
trasparenza che deve andare in tutte le direzioni. L'Osservatorio
dei contratti pubblici, sezione regionale
dell'osservatorio...istituito presso l'Autorità sui contratti
pubblici a livello nazionale...una banca dati che acquisisce le
informazioni essenziali sui contratti pubblici posti in essere
dalle varie stazioni appaltanti pubbliche regionali, ha evidenziato
molti ritardi negli aggiornamenti e un'accessibilità estremamente
limitata, in sostanza ai soli addetti ai lavori. Uno strumento
certamente importante, che però va rivisto e trasformato in una
piattaforma accessibile a tutti, facilmente comprensibile e
consultabile, nonché aggiornato con continuità. Il professor
Ciconte, relativamente alla necessità di trasparenza in questo
campo, ricordava che, quanto al monitoraggio dei subappalti, il
sistema è quello della trasparenza, cioè rendere trasparenti i nomi
e i cognomi di chi vince gli appalti e i subappalti, a Reggio
Emilia hanno messo
on line
tutti gli appalti, anche del
valore di 100 euro. Un altro strumento che va sviluppato, come
fatto in altre realtà, sono i protocolli di legalità, che
costituiscono degli utili attrezzi per contrastare il fenomeno
dell'infiltrazione mafiosa nelle attività economiche.
In Valle d'Aosta oggi non è più possibile eludere il problema
della presenza delle infiltrazioni mafiose, non è più evitabile e
deve essere riconosciuto e contrastato in primis dalle istituzioni.
È urgente, come detto più volte, che la politica e la società
civile prendano coscienza della gravità della situazione. La
'ndrangheta ha un fortissimo potere di radicamento e, ancora più
delle altre organizzazioni criminali mafiose, ha una grande
capacità di infiltrare la società e di trovare interlocutori anche
nella politica, come emerge dalle inchieste nel Nord Italia, la
'ndrangheta in Valle d'Aosta è anche una questione politica dunque.
Bisogna guardare in faccia la realtà: al primo posto tra le
emergenze della Valle dobbiamo sempre ricordarci di tenere la
questione della legalità. Pur senza allarmismi esagerati, sarebbe
tuttavia pericoloso ed irresponsabile non cogliere tutti i segnali
inquietanti che si sono manifestati e che fanno considerare la
'ndrangheta una seria minaccia per il futuro della Valle d'Aosta,
una minaccia che va fronteggiata e respinta in modo energico prima
che sia troppo tardi.
Si dà atto che dalle ore 16,50 riassume la presidenza il
Presidente Emily Rini.
Président
- Merci.
Ci sono altri che intendono prendere la parola? Non ci sono
altre richieste di intervento? La parola al collega Gianni
Rigo.
Rigo (PD)
- Grazie Presidente.
Voglio subito dire, per tranquillizzare i colleghi, che non sarò
breve, perché le audizioni e la documentazione acquisita mi hanno
portato a fare delle considerazioni, che voglio trasmettere al
Consiglio regionale anche come testimonianza di un lavoro fatto con
impegno. Il rapporto tra politica e malaffare è tornato ad essere
un tema centrale della vita del Paese. La penetrazione della
criminalità organizzata e mafiosa ha ormai superato il livello di
allarme. A passare in rassegna le cronache degli ultimi anni, ci si
accorge immediatamente della crescita senza interruzioni di questo
fenomeno: crimini, indagini, processi. Tante, troppe volte le mafie
hanno conquistato la prima pagina dei giornali italiani. Oggi 1/3
del PIL è fatto di economia sommersa. In Italia i profitti
criminali di tutte le illegalità ammontano a 180 miliardi di euro
l'anno, a cui si aggiungono tra i 50 e i 60 miliardi provenienti
dalla corruzione e 120 miliardi per l'evasione fiscale, di cui 40
miliardi di evasione IVA: questi sono dati della Procura nazionale
antimafia. Non avremmo bisogno di nessuna manovra economica per
risolvere i nostri guai se si affrontassero seriamente questi
problemi e quindi forse anche i tagli alla nostra Regione,
ricordati questa mattina dal collega Salzone. Cifre imponenti che
spariscono dal bene comune per finire, attraverso la corruzione e
gli illeciti, nel profitto individuale. Un'inaccettabile tassa, mal
contata, di oltre 5.000 euro a cittadino, che viene imposta ogni
anno sullo sviluppo sociale, culturale ed economico dell'Italia.
Come impedire tutto questo? Permettetemi, prima di affrontare la
relazione conclusiva della commissione, di suggerire - è un
suggerimento che voglio aggiungere a quelli contenuti nel documento
- alle forze politiche e ai movimenti che in questi giorni si
stanno organizzando in vista delle imminenti elezioni politiche, di
inserire nei programmi elettorali il tema della legalità. Nella
prossima legislatura, infatti, il futuro Governo dovrà prendere
atto della crescita della sensibilità dei cittadini, al nord come
al sud, sul tema delle varie criminalità organizzate. Non sarà
eludibile una politica complessiva, non più dettata dall'emergenza
criminosa, della sicurezza dei cittadini, della libertà di impresa
e di mercato che riconsideri l'incidenza nel tessuto democratico
del Paese di poteri occulti e criminali sempre più forti e
transnazionali. L'accresciuto ruolo finanziario delle mafie non è
solo una mera espressione criminale, esso coinvolge l'intero
sistema economico, sociale e la compatibilità etica e democratica
della classe dirigente, politica ed amministrativa. Non è
sufficiente invocare misure contro la corruzione se non si colpisce
quella parte della classe dirigente pronta ad utilizzarla per
mantenere il potere. Quanti sacrifici si sarebbero potuti
risparmiare ai ceti deboli, ai ceti medi e produttivi se si fosse
recuperato, anche solo in parte, il cosiddetto "fatturato del
sommerso", dell'evasione fiscale e delle mafie? Quanti capitali
illeciti, invece, sono stati legalizzati con gli scudi fiscali? Tra
le priorità va inserita, dunque, una legislazione coerente per
spezzare ogni rapporto tra mafia, politica e affari: corruzione,
anche tra privati, confisca dei beni ai corrotti, riciclaggio,
falso in bilancio, trasparenza di ogni procedimento amministrativo,
tracciabilità dei capitali, esclusione delle imprese sospette dagli
appalti pubblici sono alcuni dei temi. Temi, alcuni di questi
almeno, oggetto dei lavori della commissione consiliare speciale;
temi, come quello della gestione dei beni confiscati che ieri hanno
interessato indirettamente la nostra regione ma domani, forse se la
magistratura deciderà in questo senso, il tesoretto del clan Nirta,
potrebbe essere di nostra diretta competenza. L'impegno antimafia
passa anche da qui. Il riuso sociale dei beni confiscati ha un alto
valore etico, ma anche un costo economico, e i colleghi della V
Commissione consiliare lo hanno potuto vedere direttamente nel
recente sopralluogo alla Cascina Caccia. Costo economico che non
può gravare solo sulle spalle dei gestori sociali. Far uscire
un'azienda dal mercato illegale, dal sommerso, dal lavoro nero ha
un costo che va affrontato con il concorso del sistema bancario e
del pubblico, ma anche lo Stato deve fare la sua parte. Nello
specifico caso della Cascina Caccia la Regione Valle d'Aosta non
può da sola sostenere quella iniziativa imprenditoriale e
culturale, lo Stato e il sistema finanziario non possono stare a
guardare. L'azione di un Governo nuovo, di svolta e di crescita del
Paese sarà misurata anche da questo; anche dalla legalità diffusa.
E la Valle d'Aosta deve interpretare ed esprimere questa volontà.
La nostra stessa autonomia può essere difesa e valorizzata dalla
battaglia alle mafie perché la presenza dei capitali mafiosi, a
maggior ragione in un momento di crisi come quello attuale, è un
elemento devastante per ogni prospettiva di rilancio del sistema
democratico e del sistema delle autonomie.
Difesa intransigente del principio di legalità e in questa
direzione si devono leggere i suggerimenti venuti dai lavori della
commissione speciale, perché la lotta alle mafie è una battaglia
che è sempre più sociale, economica e politica, oltre che
criminale. La mafia, come sapete, è un fenomeno a lungo
sottovalutato, che ha radici forti e tradizionali nelle terre del
Meridione, dove mantiene un maniacale controllo del territorio. Ma
è un fenomeno nazionale ed internazionale di livello vastissimo. È,
senza ironia, la più potente ed affidabile multinazionale che
possediamo: una
holding
economico-criminale alla quale si
appoggiano le criminalità organizzate di tutto il mondo per i
traffici illeciti a livello globale. Il traffico di droga, per
esempio, di cui abbiamo ancora letto in questi giorni, traffico
curato dalla diramazione valdostana della cosca calabrese dei
Nirta, coinvolta nella faida di San Luca nella Locride. La cocaina,
proveniente dalla Colombia, arrivava in Italia tramite la Spagna e
l'Olanda. Famiglia Nirta che, secondo un rapporto, era operativa
sin dai primi anni '90.
"In quel periodo
- si legge -
era
emersa un'ipotesi di corruzione elettorale per avere alcuni
esponenti politici versato denaro o offerto altre utilità a
personaggi calabresi che a livello locale erano i rappresentanti
della comunità calabrese presente in Valle d'Aosta, in cambio di
favori elettorali nelle elezioni amministrative"
. La mafia,
dicevo, è una multinazionale che offre servizi del crimine su scala
planetaria a chi ne fa richiesta, ma un cancro per lo sviluppo
economico, culturale e morale dell'Italia tutta, perché, per dirla
con Pasolini,
"non possono esserci né progresso, né sviluppo se
c'è criminalità".
Una moderna democrazia dunque passa anche dalla lotta alle mafie
a livello locale, nazionale ed internazionale. E questa è stata la
volontà espressa nella risoluzione, approvata all'unanimità dal
Consiglio regionale il 25 gennaio 2012 con la costituzione di una
Commissione consiliare speciale per l'esame del fenomeno delle
infiltrazioni mafiose in Valle d'Aosta. Due principalmente gli
obiettivi: individuare i settori maggiormente esposti al rischio di
penetrazioni mafiose in Valle d'Aosta; studiare e proporre pratiche
amministrative ed interventi normativi che rafforzino
significativamente il presidio nei confronti di tali fenomeni
malavitosi. La commissione ha saputo rispondere a quelle
indicazioni, a quegli auspici? Rispetto al primo obiettivo le più
di 20 audizioni effettuate, raccolte nei verbali in oltre 200
pagine, verbali approvati all'unanimità, la documentazione e le
osservazioni venute dall'esterno hanno fornito un quadro che, a mio
parere, il Presidente della Commissione parlamentare di inchiesta
sul fenomeno della mafia e sulle altre associazioni criminali,
Senatore Giuseppe Pisanu, ha saputo efficacemente rappresentare in
occasione dell'incontro con la nostra commissione, contributo ben
sintetizzato nella relazione a disposizione dei consiglieri.
Ovviamente il Presidente Pisanu non ha seguito i nostri lavori, ma,
da tempo, la commissione parlamentare sta monitorando tutte le
regioni italiane e quindi conosce molto bene anche la realtà
valdostana. In Valle non sono stati rilevati sintomi di radicamento
di organizzazioni criminali e non si può dire che vi sia una
presenza strutturata.
"Dalle indagini, anche recenti, non si
riscontra l'esistenza di sodalizi di tipo mafioso stabilmente
costituiti e operanti sul territorio"
, così scrive la Direzione
Investigativa Antimafia in un documento inviato alla commissione
consiliare speciale il 31 luglio 2012. Ciò non vuol dire che
personaggi connessi alla 'ndrangheta, magari per legami anche di
parentela con le famiglie di alcune cosche, non siano presenti
nella nostra regione, personaggi peraltro noti alle forze
dell'ordine. Risulta però evidente l'influenza di grandi famiglie
della 'ndrangheta, che si è manifestata nel corso degli anni con
episodi di riciclaggio di denaro, di traffico di stupefacenti e di
estorsioni. Nel passato alcune conversazioni intercettate nel corso
di indagini, che non hanno dato esiti significativi, accennerebbero
alla presenza nella nostra regione di un "locale", non autonomo, ma
propagazione o mera articolazione di quelli calabresi costituiti da
famiglie i cui nomi sono anche apparsi sui giornali. Sono stati
individuati rapporti effettivamente sussistenti tra soggetti
dimoranti in Valle ed altri operanti in Calabria, ma non sono stati
rilevati episodi specifici e probatori che consentissero di
ipotizzare l'effettiva esistenza del "locale". Dalle audizioni e
dalle indagini parlamentari è risultato evidente che sono state
registrate presenze di calabresi collegati con 'ndrine della
'ndrangheta, ma, come anche sottolineato nelle audizioni, la
Direzione investigativa antimafia di Torino ha scritto che
"appare significativo il dato secondo cui nessuno dei numerosi
collaboratori di giustizia che hanno contribuito alle importanti
operazioni di polizia giudiziaria ("Crimine", DDA di Reggio
Calabria; "Minotauro", DDA di Torino e "Infinito", DDA di Milano)
abbia reso dichiarazioni in merito ad interessi economici e/o
imprenditoriali della 'ndrangheta in Valle d'Aosta"
.
Dalla lettura dei verbali della Commissione parlamentare, ho
colto - ma è solo una sensazione che, tra l'altro, ho manifestato
al Presidente Pisanu - il concreto rischio di una sottovalutazione
concettuale, prima ancora che operativa, di alcuni fenomeni
accaduti e presenti. In una nota degli atti parlamentari infatti si
può leggere che
"non può farsi a meno di porre in evidenza,
anche in questo caso, l'approccio riduttivo che viene offerto al
fenomeno oggetto di indagini"
-
si trattava in questo
caso del settore dei "cambisti" -
addirittura, a fronte di una
richiesta di analisi ragionata circa la platea dei soggetti verso i
quali si dirigono le attenzioni investigative e conoscitive in
materia di riciclaggio, si è ottenuto poco più che un rinvio ad un
mero elenco"
. Certo, leggere decine e decine di pagine di atti
parlamentari, pagine a volte oscure per uno come me che non dispone
di particolari conoscenze e competenze in merito, non è stato
semplice e forse non sono riuscito a cogliere quelle sfumature
necessarie a comprendere le diverse vicende e realtà. Voglio però
leggervi un piccolo pezzo di un recente resoconto stenografico di
una missione a Torino della commissione parlamentare, 25 luglio
2011. Si tratta dell'audizione del Procuratore Caselli e del
Procuratore Ausiello. Ad un certo punto un deputato, intervenendo,
chiede:
"mi riallaccio infine all'ultima domanda posta in merito
alla presenza della 'ndrangheta ad Aosta. I rapporti della
'ndrangheta esistenti verso la Lombardia e verso la Liguria sono
abbastanza noti, continua però a non emergere la presenza della
'ndrangheta in Valle d'Aosta. Eppure, in quella regione c'è un
Casinò, dove mi sembra che non possa essere esente l'attività di
riciclaggio della 'ndrangheta, tenendo presente che anche in Valle
d'Aosta c'è un folto nucleo di presenze calabresi,. Vorrei capire,
pertanto, perché tale presenza non emerge".
La risposta, o
meglio, le non risposte sono, a mio parere, non chiare e dirette.
Io ho capito poco, ma non credo di essere l'unico, perché, più
avanti, nel corso delle audizioni il Presidente Pisanu,
intervenendo, richiede espressamente:
"Dottor Ausiello, la
preoccupazione manifestata dai colleghi era volta a chiedere come
mai in Valle d'Aosta, dove c'è un Casinò, luogo ideale di
riciclaggio, non si riesce a rilevare una corrispondente presenza
criminale?"
.
La lunga ed articolata risposta del
Procuratore è stata di difficile comprensione anche perché sono
state avanzate ragioni di ordine investigativo e questioni
procedurali relative alle attività di indagine che non sono
riuscito a comprendere fino in fondo. Una valutazione però si
ripete nei diversi documenti e atti: il fatto che sulla presenza
della 'ndrangheta nella nostra regione non vi è certezza, non
risultano né sedenti, né operanti associazioni di tipo mafioso o
similari. Non possiamo avere certezza perché finora i collaboratori
di giustizia, non avendo ancora segnalato particolari legami ed
interessi economici, non hanno dato la vera chiave di lettura degli
avvenimenti valdostani. Tutto ciò detto, il Presidente Pisanu,
nell'incontro con la commissione consiliare speciale, ha usato
un'espressione forte, sono parole sue:
"sarebbe da
irresponsabili non cogliere..."
,
queste invece sono
parole mie: i segnali inquietanti che si sono registrati in questi
anni. Ecco perché il Presidente Pisanu ha ritenuto opportuna la
decisione di istituire la commissione consiliare speciale: perché
va respinto ogni tentativo di infiltrazione e va sviluppata la
cultura della legalità.
Ci tengo a sottolineare che le audizioni e gli atti parlamentari
fotografano invece una società valdostana, un ambiente locale, così
ha detto il Presidente Pisanu, per sua natura culturalmente ostile
alle organizzazioni criminali. In questo senso un passo di un
resoconto stenografico della commissione parlamentare è per me
particolarmente significativo (21 giugno 2011). Un sostituto
procuratore della Direzione Nazionale Antimafia rispondendo ad un
senatore a proposito dell'indagine "Minotauro" dice:
"non posso
fornirle dettagli, ma le posso dire che un'indagine in corso
riguarda infiltrazioni in Valle d'Aosta
.
Ricordo che già
qualche anno fa, nel corso di una seduta della commissione
parlamentare antimafia, fu chiesto - allora era il Dottor Laudi il
responsabile ed io ero presente - per quale motivo non esistevano
indagini sulla 'ndrangheta in Valle d'Aosta nonostante la presenza
di molti calabresi e di loro imprese. Il Dottor Laudi riportò lo
stralcio di una conversazione telefonica, che noi citiamo spesso
anche per dare il giusto segno delle differenze esistenti nei
comportamenti a livello locale e che servono a mirare poi il tipo
di intervento.
Mi riferisco
- continua sempre il
Sostituto Procuratore -
all'intercettazione di una conversazione
telefonica tra un 'ndranghetista che si trovava in Calabria e uno
che era invece in Valle d'Aosta: in particolare, il referente
calabrese si lamentava con l'altro per il fatto che in Valle
d'Aosta non aveva combinato niente e non aveva mandato i soldi
.
L'ndranghetista della Valle rispondeva che in quelle zone la
gente era strana perché, di fronte alle minacce, quelli andavano a
fare le denunce.
Q
uesto per dire
- continua il Sostituto
Procuratore -
che la gente che abita nei territori di montagna,
gli autoctoni della Valle, sono diversi anche dai Piemontesi.
Ci sono comunque
- continua il Sostituto Procuratore -
anche lì
- si riferisce alla Valle d'Aosta -
indagini in
corso e si registrano alcuni dei fenomeni, anche se non credo che,
alla resa dei conti, risulteranno così ingenti e la penetrazione
così diffusa come nelle zone padane e di pianura del
Piemonte"
.
In conclusione, io credo che i verbali delle audizioni, la
documentazione raccolta rappresentano in modo sufficiente la realtà
valdostana per come emerge dai dati di fatto e dalle valutazioni
sentite e per questo, a mio parere, il lavoro della commissione
consiliare speciale ha dato risposta al primo obiettivo: la
conoscenza. Nei verbali non ci sono notizie coperte da segreto
istruttorio e, quindi, come i resoconti parlamentari, sono "liberi"
dunque possono essere resi pubblici. Non ci sono neppure
rivelazioni particolari o scandalistiche e, una volta ottenute le
autorizzazioni dei rappresentanti delle istituzioni e delle
associazioni audite, che voglio ringraziare pubblicamente per la
loro attiva partecipazione, si potrebbe raccogliere tutta la
documentazione in un volumetto, o pubblicazione ufficiale dei
lavori della commissione, e da inserire nel sito della Regione
stessa. Questa richiesta, lo so, è già stata avanzata dal gruppo
ALPE in una risoluzione respinta a maggioranza del 21 giugno 2012;
allora il gruppo PD votò a favore e per questo mi permetto di
riproporre al Consiglio regionale, e in particolare a lei
Presidente Rini e al Presidente Empereur, la richiesta di rendere
pubblici gli atti della commissione consiliare speciale e la
documentazione prodotta.
Come già detto, il secondo obiettivo era quello di proporre
pratiche amministrative ed interventi capaci di rafforzare
l'attenzione e il presidio contro i fenomeni malavitosi e
criminali. La discussione consiliare di allora aveva sottolineato
questo aspetto come particolare. Ricordo gli interventi dei
Consiglieri Louvin, Salzone, Lattanzi e Donzel. La relazione
contiene, così sono stati chiamati, suggerimenti che oggi sono a
disposizione del Governo e delle forze politiche. In Valle d'Aosta
si stanno riproducendo alcuni dei fenomeni tipici dell'insediamento
mafioso. Non potendo controllare il territorio attraverso la forza
dell'intimidazione, stanno cercando di agire su singoli decisivi
settori: l'amministrazione pubblica e l'impresa, nell'edilizia in
particolare, ma non solo. È necessario quindi reagire a questa
situazione poiché il tessuto valdostano è ancora sostanzialmente
estraneo a logiche omertose e conniventi. I valdostani - e con ciò
io intendo tutti i valdostani: tutti, di nascita e di adozione, che
qui vivono e lavorano onestamente - sono ancora molto distanti da
questo clima; laddove non combattono apertamente le mafie, ciò
avviene perché il fenomeno non viene ancora avvertito come
problema, assai più che per paura e omertà.
Altro importante anticorpo contro l'aggravarsi della situazione
è dato da una solida rete associativa e dalle iniziative promosse
dalla Regione anche attraverso la legge regionale n. 21 del 2010
riguardante: "Politiche ed iniziative per la promozione della
legalità e della sicurezza". Voglio ancora sottolineare il lavoro
intelligente, scrupoloso, quotidiano delle forze dell'ordine, che
in questi anni hanno saputo presidiare il territorio con efficacia
e ricercando sempre la collaborazione delle istituzioni, della
società civile e della popolazione. Di fronte a questo scenario il
compito delle istituzioni è innanzitutto quello di non
ridimensionare il fenomeno, di non sottovalutarlo, come ci hanno
detto tutti i nostri interlocutori. Più le attività mafiose sono
esposte ai riflettori della cronaca e all'attenzione delle
istituzioni, maggiore e più rapida è la maturazione degli anticorpi
sociali e culturali, complementari all'azione repressiva, che, da
sola, non può sconfiggere le mafie. Non possiamo permetterci di
ripercorrere gli errori commessi in passato, in altre parti del
Paese, nelle quali la mafia è stata a lungo negata e ha potuto così
prosperare e crescere arrivando poi a minacciare ed attaccare
direttamente.
Il documento oggi all'attenzione dei colleghi indica, sollecita
ad agire sui fronti delle politiche culturali e degli interventi
normativi, ed io desidero spendere alcune parole in merito. La
stazione unica appaltante dovrebbe godere di piena autonomia,
gestire l'Osservatorio dei contratti pubblici e dare supporto
all'Amministrazione regionale e agli enti locali per la consulenza
e la preparazione, l'indizione e l'aggiudicazione delle gare di
appalto di lavori, servizi e forniture, fino alla stesura dei
contratti finali. La SUA dovrebbe anche garantire un coordinamento
e consentire alle amministrazioni pubbliche di risparmiare tempo e
denaro. Ma per la commissione consiliare speciale l'istituzione
della stazione unica appaltante dovrebbe far compiere un passo in
avanti verso la trasparenza anche in chiave di lotta alle mafie e,
più in generale, ai fenomeni corruttivi. Se questo problema era
avvertito come c'è scritto nella relazione, dato che nella
riorganizzazione delle strutture dell'Amministrazione regionale
erano previste due strutture temporanee a tale scopo,
rispettivamente per lavori e beni e servizi, chiedo perché esse non
siano state attivate; quali problemi sono insorti? Quali sono i
tempi previsti? Dei protocolli di legalità, ne hanno già parlato i
colleghi, sono strumenti attraverso i quali gli enti e comunque i
soggetti pubblici stipulano con i soggetti privati accordi con cui
assumono, ciascuno nel proprio ambito di competenza, l'impegno ad
attivare un servizio di contrasto alla criminalità organizzata. Il
documento suggerisce il coinvolgimento di tutte le parti sociali,
associazioni di categoria e sindacati.
L'edilizia è uno dei settori particolarmente interessanti ed
interessati dalle infiltrazioni della criminalità organizzata. In
alcune parti d'Italia alcuni protocolli definiscono l'applicazione
al settore dell'edilizia privata di tutte le tutele e le garanzie
contro le infiltrazioni mafiose che la legge già prevede nel caso
di opere pubbliche. All'operatore privato viene offerta
l'opportunità di un incentivo volumetrico a fronte dell'impegno, di
interesse pubblico, ad accettare ogni disposizione contenuta nel
protocollo. In un Paese normale, cari colleghi, non dovrebbe
esserci bisogno di prevedere un premio per chi rispetta la legge.
Ma la situazione in cui si trovano parti dell'Italia richiede
certamente iniziative concrete in grado di porre un argine efficace
all'allargamento delle zone grigie dell'illegalità. E forse si
potrebbero studiare alcune azioni in questo senso anche qui. Il
documento fa riferimento anche alla formazione continua. Alcune
università italiane, in accordo con Province e Regioni, organizzano
corsi avanzati interamente dedicati alla corruzione nelle
amministrazioni pubbliche e, soprattutto, alle strategie per
combatterla; programmi di formazione in grado di fornire strumenti
di analisi e di contrasto agli operatori che quotidianamente si
confrontano con le questioni della legalità dell'azione
amministrativa e con i rischi di infiltrazioni criminali.
L'ultima considerazione scritta nel documento riguarda la
trasparenza. La trasparenza infatti non può più essere una
decisione virtuosa lasciata alla buona volontà del singolo, ma deve
diventare opzione non negoziabile dell'azione politica. È solo
attraverso la porta stretta della legalità e della trasparenza
amministrativa che si possono riaprire quegli orizzonti larghi dai
quali passano tanto il rilancio della politica che la possibilità
di uno sviluppo culturale, sociale ed economico. Perché in un
momento di profonda crisi come questo, fra la cattiva politica e
l'antipolitica, l'Italia intera, per ripartire, ha bisogno vitale
di buona politica. Tutto ciò detto, la relazione nella sua parte
conclusiva ha risposto alle attese? Strumenti ed indicazioni ci
sono, lo abbiamo detto, ma il compito non era certo facile. Già lo
scorso giugno, nel corso della discussione sulla prima relazione
della commissione, avevo manifestato la mia preoccupazione, qui in
aula, in merito alla nostra capacità di mettere a disposizione del
Consiglio regionale proposte valide e concrete. Personalmente, come
anticipato dal collega Donzel, mi sono messo a disposizione e ho
cercato di essere parte attiva nei lavori della commissione. Certo,
se fosse stata accolta la proposta avanzata dal gruppo ALPE nella
risoluzione sopra richiamata, di dotare la commissione di
professionalità esterne, forse saremmo riusciti a produrre qualche
suggerimento in più. Credo in ogni caso che l'iniziativa in sé
abbia avuto un preciso e forte significato politico: la
trasposizione, in un documento, di un impegno preciso della Regione
sul fronte della legalità, un segno di maturità e di recepimento di
una consapevolezza che la politica ha il compito di alimentare e
sostenere con convinzione; così deve essere letta la proposta
dell'attivazione di un tavolo permanente, che io chiamerei della
legalità, per continuare a monitorare il problema. Sul fronte della
concretezza mettiamo però subito in campo gli interventi
individuati e per questo chiedo al Presidente della commissione
consiliare speciale, il collega Empereur, di convocare la
commissione invitando, al più presto, la Presidente del Consiglio
regionale e il Presidente della Regione per stabilire come e in
quali tempi rendere operativi alcuni dei suggerimenti contenuti
nella relazione conclusiva e, in particolare, la proposta di
rendere pubblica la documentazione prodotta. Grazie per
l'attenzione.
Président -
Merci. A demandé la parole le collègue
Salzone.
Salzone (SA)
- Grazie Presidente.
Io naturalmente sarò molto più breve dei colleghi che mi hanno
preceduto, anche perché certamente non farei mai una
contro-relazione, anche perché la relazione del Presidente, oltre a
trovarmi assolutamente consenziente, credo di poter dire sia stata
condivisa: condivisa con noi, con la parte della commissione che lo
ha voluto. Non entrerò quindi tanto nel merito della questione,
perché evidentemente tutti i Commissari hanno lavorato, devo dire
anche con una certa passione, perlomeno io lo dico per me, ma mi
pare di aver capito che tutti abbiano lavorato con la passione
dovuta, tenendo conto della particolarità di questa commissione. In
modo particolare quindi mi preme sottolineare alcune delle
questioni che ci hanno impegnato di più in questo contesto: la
cultura della legalità e della trasparenza, che è stata più volte
ripetuta dai massimi vertici delle autorità che sono stati auditi
dalla nostra commissione; il tavolo permanente come è già stato
sottolineato dai colleghi; la rivalutazione dell'Osservatorio dei
contratti pubblici e dei protocolli di legalità, che sono, voglio
dire, il fulcro principale dell'attenzione dovuta ad un settore
così particolare e al quale naturalmente si deve un'attenzione
assoluta. Naturalmente in questo periodo bisogna dire che abbiamo
anche avuto modo di approfondire alcune particolarità, che forse
per alcuni aspetti erano sconosciute e quindi in qualche maniera ci
hanno messo nelle condizioni di approfondire meglio alcuni dei
passaggi, che sono stati più volte sottolineati dai vertici delle
autorità soprattutto giudiziarie e di polizia. Ho trovato molto
interessante anche la trasferta a Roma con la Presidenza...della
Commissione antimafia nazionale. Mi aspettavo un incontro piuttosto
formale e veloce, mentre invece devo dire che il Presidente Pisanu
ci ha dedicato un'attenzione particolare, che mi ha anche peraltro
sorpreso, ci ha consentito anche di avere un rapporto, un dialogo,
abbiamo fatto delle domande e ci sono state date delle
risposte.
Personalmente la ritengo un'esperienza importante, molto
importante, il segnale che tutti hanno espresso è quello che non
bisogna assolutamente abbassare la guardia. Forse ci ha diviso nei
confronti dell'amico Bertin una sensibilità diversa, che non vorrei
che venisse interpretata come un disinteresse...credo che anche lui
abbia avuto modo di confrontarsi con me, con noi, per capire che
evidentemente non è che non possiamo tener conto delle cose che ci
hanno detto le massime autorità, cioè basta leggere - credo -
l'intervista di oggi su
La Stampa
fatta al Questore Maurizio
Celia, dove io mi ci ritrovo perfettamente. Ecco sentire l'amico
Bertin...evidentemente ci rendiamo conto che c'è una sensibilità
diversa anche nel percepire il fenomeno. Io mi auguro che non abbia
ragione lui naturalmente, mi auguro che il controllo sul
territorio...come è stato detto, appunto, dalle autorità è un
controllo importante, è un controllo che coinvolge i media, la
politica, ma coinvolge soprattutto gli operatori del settore,
quindi l'attenzione è un'attenzione che c'è, non si può negare. Ora
bisognerà capire qual è il confine di un'attenzione evidentemente
maggiore per creare un margine molto, molto preciso.
Detto ciò, ritengo sia indispensabile per quello che mi
riguarda, ma credo di interpretare anche i colleghi... fare un
ringraziamento particolare al Presidente della commissione, perché,
secondo me, ha gestito in modo molto equilibrato la commissione
stessa, ha lasciato lo spazio a tutti e ha approfondito, a seconda
delle richieste personali di ognuno di noi, tutti i temi, ha
equilibrato la relazione, ha cercato di trovare una mediazione
costante sia nella prima, sia nella seconda relazione, quindi io do
un giudizio positivo...dal quale, peraltro, ho appreso anche un
metodo di stesura per quanto riguarda la relazione stessa che mi ha
in qualche maniera positivamente sorpreso. Da Vicepresidente devo
dire quindi che il lavoro svolto mi ha soddisfatto. L'ultimo
ringraziamento va agli auditori, a tutti, che non citerò uno per
uno, perché rischierei di dimenticare qualcuno, ma ognuno dei quali
ha dato - credo - tutti gli spunti per poterci mettere nelle
condizioni di svolgere un lavoro importante e questo credo che,
tutto sommato, sia un lavoro importante. Come è stato detto, è un
lavoro che non deve finire qua, il tavolo permanente ci consentirà
di approfondire ulteriormente la questione, di mantenere sempre
alta l'attenzione, di farci venire magari anche qualche idea in più
cammin facendo. Questa esperienza spero che rimanga un fatto
positivo per tutti come lo è per me. Grazie.
Président -
A demandé la parole le collègue Lattanzi.
Lattanzi (PdL) -
Grazie Presidente.
Pochissime parole perché, a nome del mio gruppo, noi abbiamo
condiviso in pieno l'equilibratissima relazione del Presidente
Empereur, che voglio ringraziare per le sue capacità che hanno
permesso a questa commissione di svolgere in tali mesi un lavoro
delicato e politicamente molto importante per questa regione. Credo
che lo stesso fatto di costituire questa commissione che si
occupasse del fenomeno delle infiltrazioni mafiose in Valle d'Aosta
sia già stato un segnale molto importante. C'erano alcuni rischi -
che io sono contento che nello svolgimento del lavoro si siano poi
via via dipanati -: rischi di strumentalizzazioni, di esagerazioni
o di sottovalutazioni. Credo che dal lavoro della commissione, come
la relazione ha perfettamente illustrato, sia uscito un lavoro
importante, profondo, attento, che ci rende tutti più consapevoli e
che però manda anche politicamente un segnale molto forte alla
nostra comunità. La politica cioè, a mio avviso, con questa
commissione, con il suo lavoro ha saputo affrontare un tema
complesso e delicato che è nella nostra società, che è anche nelle
cronache dei giornali e lo ha fatto con equilibrio, a mio avviso,
con competenza e con il contributo di professionisti straordinari
della giustizia e delle forze dell'ordine, che ci hanno permesso
oggettivamente, ad di là di quelle che potevano - ripeto - essere
delle strumentalizzazioni politiche, invece di avere un quadro
molto preciso della situazione della nostra regione e anche di
quelle che sono le sue necessità. La necessità cioè, come abbiamo
tutti detto e come la relazione ha indicato, di tenere alta
l'attenzione attraverso un percorso di coscienza, di consapevolezza
di quello che la nostra comunità rischia. Ne esco, come padre di
famiglia, rasserenato e, come politico, ne esco investito di una
cosciente preoccupazione del fatto che l'essere infiltrati non
significa essere utilizzati, il nostro territorio...non
necessariamente utilizzati in maniera sistematica dalle criminalità
mafiose e cosciente che l'attenzione e la prevenzione siano l'arma
con la quale noi dobbiamo giocare il percorso della difesa da
queste infiltrazioni mafiose. Un ruolo importante lo svolgerà la
cultura, così come la relazione ha indicato, un ruolo fondamentale
è la coscienza, la consapevolezza attraverso l'informazione e la
cultura che questa commissione ha indicato essere un percorso
straordinario di prevenzione da non semplicemente da presunte
infiltrazioni o episodi di tentativo di infiltrazione, ma da
organizzazioni strutturate sul territorio che fortunatamente ad
oggi non possiamo registrare. Come padre dicevo, sono più sereno
per i miei figli, come politico e come gruppo, siamo più impegnati
di prima, perché oggi siamo più consapevoli di prima dei rischi che
corriamo e quindi il contributo di questa commissione io credo che
possa essere uno dei fiori all'occhiello di questa legislatura,
Presidente Empereur, che vanno sicuramente ascritti alla sua
capacità e al suo equilibrio e credo anche al lavoro di tutti i
membri della commissione, che hanno con passione, con attenzione,
con dedizione, con l'impegno, col lavoro, con tante ore dedicato a
questo tema e al lavoro e a questa comunità l'attenzione che era
dovuta. Noi auspichiamo, così come la relazione prevede, che il
lavoro effettuato da tale commissione possa continuare nella
coscienza di questa comunità con le indicazioni che la relazione
che abbiamo condiviso ha indicato e non possiamo che auspicare che
la nostra comunità rimanga la comunità sana che oggi è e che noi
auspichiamo possa rimanere.
Presidente -
Grazie. Ci sono altre richieste di
intervento? Chiudiamo la discussione generale...
(interruzione di un consigliere, fuori microfono)
...no, non si vota, si prende solo atto. Ha chiesto la parola il
collega Empereur.
Empereur
(UV)
- Grazie Signor Presidente.
Il mio è soltanto un intervento brevissimo per ringraziare i
colleghi che sono intervenuti per il contributo all'approfondimento
del tema e per riprendere alcune delle richieste che il collega
Rigo ha formulato. Francamente ritenevo di aver completato i lavori
della commissione, ma, alla luce di questa richiesta di pubblicità
degli atti della commissione stessa e alla luce anche della
richiesta di coinvolgere il Presidente del Consiglio e il
Presidente della Regione per verificare come dare concretezza agli
spunti che la commissione ha condiviso, do la mia disponibilità ad
una convocazione in tempi ragionevoli per esaminare anche dal punto
di vista procedurale e pratico, con il supporto degli uffici
informatici, quale possa essere la strada migliore per rendere
pubblici gli atti della commissione stessa.
Président -
Merci. A demandé la parole le collègue
Louvin.
Louvin (ALPE) -
Ringrazio il Presidente.
Ho l'impressione molto netta che questo Consiglio abbia ormai la
testa altrove, altre passioni, altre emozioni stanno prevalendo e
dico subito senza tanti giri di parole, con grande rammarico, mi
dispiace di doverlo dire, Presidente Rollandin, che non ho per
nulla apprezzato la sua assenza in aula durante la quasi totalità
degli interventi del collega Bertin e del collega Rigo; assenza
forse non solo fisica, ma mentale sicuramente nella misura in cui
lei non ha per niente seguito quello che hanno detto queste due
componenti politiche. Non mi faccia dire altro per gentilezza, ma
lei è Prefetto di questa Regione, è Prefetto, ha delle
responsabilità di ordine pubblico...capisco che, per le ragioni che
evocavo prima, che sono legate all'attualità dell'agenda politica,
sia più pressante seguire altre vicende ed interloquire con alcuni
colleghi, ma non è stato piacevole. Glielo devo dire con onestà, mi
sono confrontato anche con altri colleghi durante lo svolgimento di
questi interventi proprio per rimarcare questo fatto. Non è da
lei...non è da lei! Non era stato finora...non abbiamo mai avuto in
passato da lamentarci della sua assenza! Oggi, purtroppo,
constatiamo questo e ci dispiace constatarlo su un tema di questa
delicatezza.
Questo tema, colleghi, dobbiamo riconoscerlo, ha visto un
capovolgimento radicale di atteggiamento nell'arco di 24 mesi. Nel
2010, quando fu presentato il disegno di legge 84 - che era quello
in materia di legalità, poi è diventato legalità e sicurezza -,
all'interno di una commissione consiliare, nel corso dell'esame di
queste proposte, un autorevole esponente della nostra
amministrazione disse che era una vergogna che si parlasse di
problemi di criminalità organizzata e di mafia in Valle, che questa
regione non aveva assolutamente nulla da spartire con riti,
abitudini e mentalità di questo genere. Io fui molto colpito da
tale atteggiamento e devo riconoscere con piacere...e forse non è
estraneo il lavoro enorme che ha fatto l'opposizione fino ad oggi -
e, devo dire, in modo particolarissimo il collega Bertin - nel
favorire questo cambiamento di atteggiamento in questa valle, in
questa amministrazione. Allora non bisognava parlarne, adesso se ne
parla, giustamente, perché sono successe anche delle cose che
stanno aprendo gli occhi al mondo, ad altre regioni, ad altri
comuni molto vicini a noi, nel Canavesano, ad una regione non
secondaria come la Lombardia, ad uno Stato estero vicino come la
Germania, i fatti di Duisburg hanno avuto un effetto devastante per
l'opinione pubblica...se qualcuno di voi ha avuto occasione di
seguire sulla televisione francese l'allarme che è stato gettato
nel comune di Mentone, a poca distanza da noi, che non sapeva
casualmente di avere a che fare con imprese ampiamente manovrate
dalla criminalità organizzata e in cui addirittura le
amministrazioni acquistavano o affittavano immobili da queste
stesse società, che a distanza di pochi chilometri erano...i cui
rappresentanti erano processati per fatti di criminalità
organizzata e per tentativi di estorsione. Il fatto di parlarne
quindi è una rivoluzione culturale che è stata fatta in questi
mesi, della quale non per prendere medaglie...ma comunque dobbiamo
essere consapevolmente soddisfatti tutti quanti di avere superato
questa fase di rigetto, di rifiuto di affrontare il tema. Io credo
che i fatti, le vicende che sono state anche ricordate dalla
relazione di minoranza, così la chiamo, del collega Bertin e
dell'attenta relazione del collega Rigo abbiano messo ulteriore
polpa e spingano un attimino ad andare oltre l'atteggiamento un
po'...semplicemente descrittivo, compilativo ecco, del lavoro, che
rischierebbe di essere una diligente relazione di sintesi, ma che
non sfocia molto...c'è un punto di...come dire...distanza ancora
piuttosto netto.
Fermarsi ad auspicare che possa essere migliorata l'informazione
acquisita in seno all'Osservatorio per quanto riguarda gli appalti
e i subappalti, collega Empereur, è un auspicio sicuramente
condivisibile, ma è un po' poco, bisogna dare una sferzata, si sono
raccolte informazioni in commissione. Io ho avuto il piacere di
partecipare trattandosi di commissioni aperte anche alla
frequentazione di non componenti...alcune Regioni hanno già
fatto...alcuni enti locali hanno già fatto di più: hanno già reso
perfettamente trasparente questa dinamica degli appalti. Da noi si
parla ancora di ritardi e di pubblicazioni in ritardo di questi
dati, che sono accessibili solo a categorie molto ristrette di
persone, perché non forzare un attimino la mano per quello che
costa e siccome gli esperti che sono stati consultati e che
purtroppo...questo dobbiamo segnalarlo con rammarico...perché non
utilizzarli come strumento, questi o altri, per un lavoro più
incisivo? Va bene consultare i professori, gli esperti, ma per
operare per attrezzare la Regione e gli enti locali della Valle
d'Aosta per un sincero ed efficace lavoro di contrasto alla
criminalità organizzata o ci si dota di strumenti efficaci,
altrimenti la buona volontà dei colleghi consiglieri non può
portare molto molto più in là. Noi ci rammarichiamo un po' di
questo, come dire...di questa eccessiva cautela: ecco questo è il
punto dolente della vicenda, perché, di fronte ad un fenomeno come
questo, che si propaga con una velocità spaventosa, che sappiamo,
abbiamo saputo avere terreno fertile e vediamo avere terreno
fertile anche in questa regione, che agisce con la logica
dell'aquilone, per cui si continua a tenere il filo da un capo, ma
l'aquilone arriva molto molto lontano...e in questo momento sta
invadendo la piazza finanziaria di Londra, molto più difficile
credo da attaccare che non una piccola regione nella quale si fa un
po' di edilizia e un po' di turismo, ma mettersi in guardia ed
operare un po' più energicamente non è sbagliato. In questi giorni
il problema è all'attenzione nazionale perché si è appena svolto un
evento di approfondimento da parte della Commissione europea di
contrasto con la criminalità organizzata, del Parlamento europeo
proprio in Sicilia, che credo abbia dato anche delle indicazioni
operative molto interessanti, oltre che essere stata l'occasione
per il ricordo e la commemorazione dell'uccisione del giornalista
Beppe Alfano, ma non fermarsi...
Lei ha detto Presidente, giustamente, che avrebbe riconvocato
questa commissione per dare attuazione in termini pratici,
operativi ai momenti di pubblicità. Non sta a me ricordarlo, ma la
richiesta molto forte che venne dalle associazioni interpellate, in
particolare Libera, se non ricordo male, era che questa commissione
diventasse in qualche modo un osservatorio continuo, un soggetto
interlocutore su questo tema che non spegne la sua luce. Ecco,
siccome oggi hanno tutti la testa molto avanti nella campagna
elettorale, è un peccato che per sei mesi, otto mesi, chissà
poi...rimettendosi alla buona volontà e all'interpretazione di
quello che succederà nella prossima legislatura, che ci sia
un'interruzione di lavoro e che ci sia una cesura, perché - e qui
concludo - io non ho lo stesso vissuto, la stessa percezione del
collega Lattanzi, sono come lui padre di famiglia, ho seguito
quanto lui, credo, i lavori di questa commissione per quanto mi
riguarda e non sono per niente rasserenato, ma non perché sia per
temperamento pessimista. Come si fa ad essere rasserenati di fronte
ai segnali pesantissimi che ci sono sul territorio, nei
comportamenti, nelle vicende processuali, nelle documentazioni che
abbiamo letto e sentito? Io personalmente non ho questa percezione
di tranquillità, di serenità e mi auguro che chi siederà qui e
nelle amministrazioni locali in un prossimo futuro non si limiti a
dire: "dobbiamo tenere la guardia alta", perché, quando si continua
semplicemente a ripetere che si vuole tenere la guardia alta, è
perché forse le bretelle dei pantaloni si sono già un po' troppo
allentate e rischiamo veramente qualcosa di molto grave. Io esprimo
ringraziamento a tutti i colleghi, al Presidente naturalmente, che
hanno svolto questa operazione con assoluta diligenza e dedizione,
ma il mio invito da padre di famiglia, oltre che da consigliere, è
perché non si chiuda questa parentesi, ma si tenga aperto, molto
molto aperto questo canale di lavoro, perché ce ne sarà purtroppo
molto bisogno nei prossimi anni.
Président
- Merci.
Chiudo quindi la discussione generale, prendiamo atto... C'è
qualcuno che vuole intervenire? La parola al Presidente
Rollandin.
Rollandin (UV)
- Merci Présidente.
Pour ce qui me concerne, je vais tranquilliser le collègue
Louvin qu'il n'y a pas de problèmes sur les relations des
collègues, j'ai suivi même si j'étais dans la salle et, même si je
parlais avec quelqu'un d'autre, je pourrais faire une relation
quand il veut sur ce qui a été dit par les collègues sur les
invitations qui ont été présentées. Il n'y a pas donc de problèmes
sur cette question et je veux le rassurer aussi sur un autre thème:
que cette commission...et je m'associe aux remerciements qui ont
été faits au Président de la commission, à toute la commission qui
a travaillé dans ce sens, mais je crois qu'avant tout les résultats
de cette commission, étant donné que la relation même avait été
partagée si je n'ai pas mal compris de la part de toute la
commission en principe...alors là il y a eu par la suite des
illustrations particulières des différents thèmes, des
interprétations qui ont été faites sur des indications qui ont été
données de la part des différents experts qui ont été en quelque
sorte entendus pendant cette période de travail important.
Credo che, come Amministrazione regionale, non possiamo che
risottolineare che prima ancora di questa commissione avevamo messo
in atto tutti gli strumenti che ci erano stati suggeriti sia per
quanto riguarda la relazione e il controllo degli appalti pubblici
da parte della Regione e delle partecipate, sia in collegamento con
gli enti locali e avevamo messo in atto tutti quegli accordi con la
Direzione antimafia necessari per trasmettere puntualmente tutto
quello che in Valle viene svolto nell'ambito di quelle che sono le
zone più a rischio: questo per sottolineare come ci sia stata da
sempre una disponibilità a fare il possibile per alleggerire quello
che è il compito anche delle forze dell'ordine, di quelle che sono
le attività svolte da chi segue in particolare questo settore. Io
credo che i riferimenti che sono stati fatti...non voglio
riprendere quelle che sono le relazioni che sono state ascoltate in
quest'aula, credo che l'invito svolto e rivolto da Rigo, per quanto
mi riguarda, sia da accogliere, nel senso che sicuramente per parte
nostra, come credo da parte dei responsabili del Consiglio, ci sia
questa attenzione a mettere in piedi questa serie di sistemi, che
possano in qualche modo coordinare quelle attività indicate
nell'ambito di quello che è lo studio e che la relazione ha
proposto; se ci sarà adesso un ulteriore intervento della
commissione stessa che in qualche modo andrà nella direzione di
esplicitare ancora meglio questo, noi ne prenderemo atto. Quello
che vogliamo dire è che, quando si dice che l'attenzione deve
essere sicuramente alta, non è che con questo ci si disimpegna,
anzi vuol dire che tutti devono essere coinvolti ed interessati, a
tutti i livelli. Non ci sono livelli che possono essere esclusi da
questo tipo di attenzione tenendo conto di quello che sicuramente
sta succedendo in Valle, come altrove. In Valle...credo che ci sono
ancora dichiarazioni dell'ultima ora che hanno confermato quelle
che sono le preoccupazioni, che non significa una lettura diversa
da quella che è stata data appositamente nella commissione
competente. Riconfermando che da parte dell'Amministrazione
regionale c'è a tutti i livelli e da parte di tutti gli organi
interessati il massimo di intenzioni, quindi ringrazio la
commissione per il lavoro svolto e il suo Presidente in modo
particolare. Grazie.
Presidente
- Grazie. Il Consiglio regionale quindi prende
atto.
Il Consiglio prende atto della relazione conclusiva della
Commissione consiliare speciale per l'esame del fenomeno delle
infiltrazioni mafiose in Valle d'Aosta.
Presidente
- Passiamo al punto 18 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK