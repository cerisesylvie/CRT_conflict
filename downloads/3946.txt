Consiglio Regionale della Valle d'Aosta - Oggetto del Consiglio n. 219 del 30 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 219 del 30 aprile 1981 - Resoconto
OGGETTO N. 219/81 - SOLIDARIETA' VERSO IL POPOLO POLACCO.
(Approvazione di mozione)
Presidente
- Do lettura della mozione in oggetto dei
Consiglieri Fosson, Bordon, Mappelli, Lanièce e Voyat:
MOZIONE
Il Consiglio regionale
in relazione alla crisi polacca;
PRESO ATTO dell'accordo intervenuto tra le autorità di
governo e i rappresentanti del mondo del lavoro, che ha attenuato
le tensioni sociali e politiche fattesi più acute in queste ultime
settimane e confermato la volontà dei lavoratori di un pieno
impegno nelle loro attività per superare la difficile situazione
economica in cui versa il loro Paese;
AFFERMATO, sulla base delle norme giuridiche che reggono la
convivenza internazionale, il diritto del popolo polacco di
risolvere da sé i gravi problemi sociali e politici che lo agitano
pere il rafforzamento della pace interna nello spirito di
rinnovamento i cui principi vennero stabiliti di comune accordo
nell'autunno dello scorso anno;
ESPRIME
la propria solidarietà verso i popolo polacco già così
provato dalle sue esperienze storiche difficili e dolorose e
auspica il proseguimento de dialogo tra le parti in causa e il
ritorno alla normalità per il progresso interno del Paese e la
distensione internazionale.
Presidente
- La parola al Consigliere Fosson.
Fosson (DC)
- Questa mozione era stata presentata già
alcune settimane fa, quando gli avvenimenti della Polonia
concentravano l'attenzione di tutta l'opinione pubblica europea e
mondiale. Noi temevamo - ed è per questo che volevamo portare
l'attenzione del Consiglio sugli avvenimenti polacchi, perché il
Consiglio esprimesse una sua valutazione - una degenerazione della
situazione, per l'esistenza di tensioni estremamente forti, acute,
che potevano in effetti far temere il peggio. Per fortuna, la
situazione oggi è superata, pare che si vada verso una
normalizzazione, pare soprattutto che le istanze di libertà e di
indipendenza di associazione portate avanti dai Sindacati di
"Solidarietà" siano state recepite e facciano, seppure molto
lentamente, la loro strada.
Nonostante questo, la mozione può avere lo stesso un suo
significato e perciò la sottoponiamo ugualmente all'attenzione del
Consiglio.
Presidente
- Altri intendono intervenire?
La parola al Consigliere Mafrica.
Mafrica (PCI)
- Noi daremo il nostro voto favorevole alla
mozione, perché ci sembra molto equilibrata nelle frasi e anche
nella impostazione. Abbiamo ribadito in tutte le sedi e anche qui
in Consiglio numerose volte che siamo d'accordo con ogni proposta o
iniziativa che miri a permettere ad ogni popolo, ad ogni paese di
risolvere con le sue forze i propri problemi; quindi, vediamo
positivamente il processo di rinnovamento in atto in Polonia e ci
sembra che anche l'ultimo Comitato Centrale del Partito Comunista
Polacco, terminato stanotte, abbia riconfermato di voler continuare
sulla via del rinnovamento; ci sembra che le tensioni sociali
originate dai problemi esistenti in quel Paese, anche se con
difficoltà, si siano alla fine in qualche modo composte per il
senso di responsabilità che hanno dimostrato le diverse componenti,
dalle autorità di Governo, al Sindacato indipendente, alla stessa
Chiesa Cattolica che ha svolto un'azione di mediazione che non si
può dimenticare.
Ci auguriamo quindi che il popolo polacco, come appunto viene
affermato nella mozione, possa continuare in questa operazione di
rinnovamento e possa risolvere i propri problemi senza interferenze
esterne.
Presidente
- Altri chiedono di parlare?
La parola al Consigliere Pedrini.
Pedrini (IPLI)
- Sull'argomento, signor Presidente, ci
sarebbe parecchio da dire, ma io mi limito ad una constatazione:
finalmente ho visto la Democrazia Cristiana prendere posizione su
una questione; forse perché era di carattere prettamente cattolico
si è sentita di doverlo fare, ma io vorrei che, con la stessa
fermezza con cui ho presentato questa mozione che io voterò con
grande piacere, la Democrazia Cristiana presentasse altri ordini
del giorno, altre proposte come questa, per far vedere che esiste
con una sua personalità non soltanto nel mondo cattolico ma anche
in altri campi ove pur sono in gioco i valori della libertà.
Presidente
- Altri chiedono di parlare?
La parola al Consigliere Viberti.
Viberti (DPROL)
- Non intendo fare una difesa d'ufficio
della Democrazia Cristiana, Dio ci scampi e liberi da questo! -
qualcuno dice che siamo capaci di tutto ed è vero, ma d'altra parte
abbiamo dei degni maestri anche in questo Consiglio -.
Già in occasione di una mozione presentata dal sottoscritto e
riguardante i fatti della Polonia, si ebbe l'unanimità del
Consiglio e si espresse già allora la nostra solidarietà nei
confronti del popolo polacco. Sono ben felice di dichiarare che
voteremo a favore anche di questa proposta che viene dai banchi
della Democrazia Cristiana; mi permetterei di dire che però, se la
mozione resta qui, perde un pochino del suo valore. Sarebbe io
credo opportuno trasmetterla per lo meno, diciamo così, a livello
nazionale ma se è possibile, come già l'altra volta, trasmetterla
in Polonia o almeno all'Ambasciatore polacco a Roma. Io credo che
questo possa dare un ulteriore contributo al sostegno di quella
strada difficoltosa che sta percorrendo il popolo polacco verso un
miglioramento delle sue condizioni e verso il raggiungimento di una
società più giusta di quella in cui vive attualmente. Quindi,
sempreché i proponenti siano d'accordo, e lascio a loro il compito
di farlo perché l'iniziativa è loro, proporrei di inoltrare copia
di questa mozione a chi essi ritengono opportuno.
Presidente
- Ha chiesto di parlare il Consigliere Fosson.
Ne ha facoltà.
Fosson (DC)
- Ringrazio tutti i Consiglieri che hanno
preso la parola e che hanno convenuto sulla opportunità di questa
mozione; mi fa piacere sottolineare quanto diceva il Capogruppo
comunista Mafrica sostenendo che la mozione così come è stesa ha un
suo equilibrio, e questo ci fa doppiamente piacere perché è nostra
intenzione affermare dei dati oggettivi, dei principi di libertà e
non speculare sulla pelle di nessuno, chiunque sia, anche se questo
può portarci dei vantaggi politici. Assicuro, d'altra parte, al
Collega Pedrini che la Democrazia Cristiana come ha preso posizione
su questo fatto, così farà tutte le volte che la libertà o il
diritto alla vita siano messi in discussione.
Quanto alla proposta del Consigliere Viberti, noi siamo
perfettamente d'accordo sul fatto di trasmettere questa mozione - e
incarichiamo, anzi, la Presidenza del Consiglio di farlo
all'Ambasciata polacca a Roma; non so se sia opportuno trasmetterla
fuori dai confini italiani, perché a me è già successo di inviare
un appello a Praga, non ricordo a favore di quale dissidente, e di
ricevere la lettera raccomandata respinta senza che neanche fosse
stata aperta.
Presidente
- Altri chiedono di parlare? Nessun altro
chiede la parola? La Presidenza si impegna a inviare copia della
mozione, oltreché agli organi di stampa, all'Ambasciatore di
Polonia a Roma.
Presidente
- Metto in approvazione la mozione in
oggetto.
Esito della votazione:
Presenti: 22
Votanti: 22
Maggioranza: 12
Favorevoli: 22
Il Consiglio approva all'unanimità.
Presidente
- Passiamo all'esame dell'oggetto iscritto al
n. 40 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK