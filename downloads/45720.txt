Consiglio Regionale della Valle d'Aosta - Oggetto del Consiglio n. 2375 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2375 del 20 aprile 2023 - Resoconto
OGGETTO N. 2375/XVI - Interpellanza: "Enti formatori
destinatari dell'apertura di una linea di credito a tasso agevolato
promossa da Finaosta S.p.A. e da Aosta Factor S.p.A.".
Bertin (Presidente) -
Punto n. 53. Illustra
l'interpellanza il consigliere Lavy.
Lavy (LEGA VDA) -
È notizia ormai di qualche settimana fa
l'apertura da parte di Finaosta e Aosta Factor di una linea di
credito di 3 milioni di euro per gli enti formatori, che, a quanto
pare, hanno dei problemi di liquidità. Una persona che magari non
approfondisce la questione legge questo comunicato e dice: ma che
problemi avranno questi enti formatori? Magari avranno avuto
carenze in merito ai controlli previsti, alle rendicontazioni,
invece no, perché gli enti formatori, da quel che so, in realtà non
hanno nessun tipo di colpa, perché la colpa, forse, è in qualcun
altro. Sappiamo tutti della difficoltà della gestione anche delle
FSE, di quanto comunque sia macchinoso, FSE, che è un programma che
si occupa, tramite appunto un programma operativo, articolato su
diversi assi di occupazione, formazione, inclusione e tramite bandi
o avvisi pubblici, si rivolge ai cosiddetti "enti formatori", per
cui anche la partecipata regionale "Project Formation".
Sono prodotti degli atti di adesione fra l'Amministrazione
regionale, in particolare le SRRAI, le strutture regionali adibite
appunto all'attuazione degli interventi e i soggetti beneficiari
che devono attuare l'operazione e appunto questi soggetti sono gli
enti formatori. Da qui, bene o male, nell'attuazione dei progetti
nascono due tipi di problemi: il primo è forse quello legato - che
non riguarda bene o male la questione della liquidità, però è
citato nell'interpellanza, si chiedono notizie in merito - al
sistema operativo su cui si deve caricare comunque qualsiasi tipo
di corrispondenza e quant'altro... SISPREG2014, un sistema
operativo che è stato fornito da INVA, che doveva entrare a regime
nel 2014 e che invece ancora oggi ha diversi tipi di problemi.
Spesso si blocca, se si sbaglia il tasto da cliccare, guai, crolla
il mondo e purtroppo con questo sistema operativo bisogna
interfacciarsi, perché, come ho detto, tutte le corrispondenze e i
documenti giustificativi di spesa, le quietanze di pagamento devono
essere inserite su questo tipo di sistema. Allora è interessante
capire, visto che ad oggi ci sono ancora problemi, quanto era la
spesa preventivata per l'entrata in regime di questo sistema
operativo e quanto ad oggi è stato speso, per vedere se i costi
sono aumentati, al di là poi dell'efficienza, che appunto è
abbastanza disarmante, perché non è per niente efficace.
La seconda questione, e qui andiamo più nel centro
dell'interpellanza, riguarda i sistemi di monitoraggio portati
avanti in parte dalle SRRAI, in parte dall'ADG, dall'Autorità di
Gestione, e anche qui ci sono diverse problematiche, perché le
SRRAI, da un certo lato, sappiamo che alcune lavorano bene, altre
lavorano meno bene, quindi anche da qui, anche i vari comitati di
sorveglianza che si è parlato di unire per esempio, o suddividere e
dare altri temi bene o male su cui trattare a certe SRRAI. SRRAI
che devono appunto lavorare nell'ambito delle competenze previste
dal Si.Ge.Co., dal sistema di gestione e controllo. L'ADG poi, e
qui forse si entra ancora più in profondità nel nocciolo della
questione della mancanza di liquidità che dovrebbe supervisionare
ai controlli di primo livello, che, da quello che so, sono dati in
gestione a un'altra società, quindi non è la Regione che si occupa
in maniera specifica dei controlli di primo livello ma appunto
l'ADG dovrebbe fare dei controlli a campione, però forse il lavoro
dell'ADG è un po' ingolfato. Ecco che però bisogna capire anche qui
come fa questo lavoro di supervisione l'ADG, controlli che sono
necessari per appunto avere liquidità perché ci devono essere dei
controlli sulle rendicontazioni, rendicontazioni intermedie,
rendicontazioni finali, perché come funzionano i pagamenti per
quanto riguarda FSE e per quanto riguarda i vari progetti e vari
bandi? Con un sistema che poi, per carità, può variare anche da
bando a bando, però tendenzialmente c'è un sistema di due acconti,
del 40 percento, 40 percento e un saldo finale del 20 percento, che
ovviamente poi nell'atto del compimento del progetto la Regione
deve erogare poi i soldi a questi enti formatori e, per avere
questo tipo di denaro, però questi enti formatori devono portare
avanti e stipulare delle fideiussioni come garanzia, perché
altrimenti questi soldi, questi acconti e il saldo finale non lo
vedono.
Da qui il problema: a quanto pare, i saldi finali non sono
erogati. Per quale motivo verrà spiegato in qualche maniera e poi
questa questione porta a degli enormi problemi di liquidità ed ecco
che forse è stato pensato a questo genere di misura, però se uno
legge poi bene nello specifico il regolamento 1303/2013, vede che
ci sono tutta una serie di tempistiche da rispettare, tempistiche
che sono appunto anche riportate nelle direttive regionali. Le
leggo tanto un pochino per capire qual è la questione: la SRRAI
riceve notifica tramite SISPREG2014 da parte del beneficiario e
provvede entro trenta giorni alle verifiche gestionali e alla
trasmissione del fascicolo all'ufficio controllo FSE. L'Ufficio
controllo FSE ha poi 180 giorni per espletare l'istruttoria e per
predisporre e notificare il provvedimento amministrativo di
riconoscimento delle attività realizzate, le SRRAI hanno poi 30
giorni dalla data di notifica del verbale definitivo per comunicare
al beneficiario l'importo da includere nella domanda di pagamento,
l'importo poi da pagare deve essere erogato entro 90 giorni dalla
data di notifica del pagamento, dopo questo la SRRAI procede con lo
svincolo della fideiussione.
Ora, Assessore, poi lei mi dirà in questa sorta di passaggio
dov'è il problema, perché purtroppo questi enti formatori che hanno
stipulato queste fideiussioni poi non le possono svincolare, cioè
la Regione non le può svincolare, quindi anche lì soldi. Questo
ovviamente per un'Amministrazione pubblica non va bene, anche
perché di mezzo c'è pure una partecipata regionale che è "Project
Formation": ecco perché allora bisogna un pochino fare chiarezza su
questo genere di questione di questa linea di credito, perché, come
era già stato detto all'altro Consiglio, sembra un pochino fatta
ad hoc
questa linea di credito, però con quest'interpellanza
adesso vediamo cosa ne viene fuori e le chiedo con queste domande
che adesso le leggo: quali siano le difficoltà riscontrate dalle
SRRAI e quali siano gli enti formatori a usufruire della linea di
credito a tasso agevolato e per quale motivo; se ci siano ritardi
relativi ai controlli sulle rendicontazioni e all'erogazione dei
saldi conseguenti, quali siano le motivazioni e le cifre a cui
ammontano questi ritardi e quali siano le intenzioni per risolverli
ed evitarli;" ultima domanda: "qual era la cifra preventivata per
la messa a regime del programma SISPREG2014 e quale sia la cifra
spesa ad oggi per il programma stesso".
Presidente -
Risponde l'assessore Caveri.
Caveri (AV-VdA Unie) -
Intanto mi compiaccio, si direbbe
quasi che lei diriga un ente formatore dalla minuzia con la quale
ha spiegato il funzionamento così complesso, quindi bravissimo,
veramente molto capace. Il programma operativo regionale FSE della
Valle d'Aosta, questa è una breve premessa, presenta al 28 febbraio
2023 un avanzamento di spesa pari a 49.293.035 euro, ovvero il
93,67 percento della dotazione finanziaria assegnata, che è pari a
poco più di 52 milioni e mezzo, mentre gli impegni ammessi sono
pari a 55 milioni, anzi, a quasi 56 milioni, che è pari al 106,29
percento della menzionata dotazione, naturalmente 106 è perché c'è
stato un atteggiamento positivo e quindi ci sono degli elementi
premiali. Nonostante il regolare avanzamento della spesa, nel corso
del 2022 si è verificato un rallentamento dell'attività di
controllo che ha portato uno sforamento della tempistica stabilita
dalle direttive cui lei ha fatto riferimento. Per questo, nel
novembre del 2022, alcuni enti di formazione accreditati presso la
Regione hanno segnalato una situazione di forte esposizione
finanziaria correlata all'attuazione, in qualità di beneficiari,
degli interventi cofinanziati dal programma FSE 14/2020 e piano
giovani, in conseguenza sia dei tempi prolungati con cui
l'Amministrazione regionale svolge i controlli di primo livello
disposti dalla normativa vigente, che costituiscono la
pre-condizione perché si possa ottenere l'erogazione del
contributo, sia dei costi sostenuti per la stipula e il rinnovo
periodico delle polizze fideiussorie a garanzia degli anticipi
richiesti. A questa criticità si è aggiunta altresì
l'impossibilità, per alcuni enti, di stipulare ulteriori polizze
fideiussorie, dunque di ottenere i previsti acconti pubblici sulle
spese da sostenere per la realizzazione di progetti a causa
dell'opposizione degli istituti bancari e assicurativi, cioè
avrebbero potuto avere i soldi ma avrebbero dovuto stipulare una
fideiussione e negli incontri che abbiamo avuto, per alcuni di
loro, non era possibile farlo.
L'Amministrazione regionale, valorizzando lo strumento della
cessione del credito, previsto dall'articolo 26 delle vigenti
direttive regionali per la realizzazione delle attività
cofinanziate dal Fondo sociale europeo e cercare di dare una
risposta immediata, ha richiesto la collaborazione di Finaosta per
individuare gli strumenti più idonei per permettere agli utenti di
avere una disponibilità di cassa sufficiente a far fronte agli
adempimenti assunti per la realizzazione dei progetti
finanziati.
In relazione al primo quesito formulato, ad oggi non sono state
segnalate all'Autorità di gestione FSE particolari criticità da
parte delle strutture regionali responsabili dell'attuazione degli
interventi, le SRRAI, interessate dal programma FSE 2014-2020 a
seguito dell'invio delle indicazioni operative di cui alla nota 603
in data 7 marzo 2023 relative all'applicazione dell'istituto della
cessione del credito già citato. Ad oggi due enti formatori,
"Project Formation" e Consorzio Trait d'Union, risultano avere in
fase di formalizzazione gli atti per la cessione del credito con la
società Aosta Factor che appartiene al gruppo finanziario Finaosta.
Sicuramente ci sono anche degli enti formatori che non lo hanno
fatto.
Seconda domanda: "se ci siano ritardi relativi ai controlli".
L'articolo 106, comma 5, delle direttive FSE, stabilisce che la
struttura Controllo progetti europei e statali deve concludere il
controllo di primo livello entro il termine di 180 giorni naturali
dal ricevimento del rendiconto, salvo sospensione dei termini nei
casi in cui si renda necessario acquisire documentazione
integrativa. Ciò premesso, attualmente si è in presenza di uno
sforamento del termine summenzionato di una media di circa 110
giorni per quanto concerne 122 rendiconti, il cui ammontare
complessivo è 4.334.000 euro. Al riguardo si evidenzia che tra
questi vi sono 97 rendiconti concernenti i progetti relativi a
incentivi e assunzioni per un ammontare complessivo di 5 milioni e
mezzo con un valore medio di 16.466 euro per ogni rendiconto.
"Quali sono le ragioni del ritardo a cui ovviamente si cerca in
questa fase di trovare una soluzione". Il primo argomento, ma,
visto che il tempo è poco, le darò poi il testo, riguarda la
carenza di personale protrattasi negli ultimi due anni e un
eccessivo
turnover
delle risorse assegnate. L'organico della
struttura Controllo progetti europei statali, anche considerando
periodici e temporanei inserimenti di personale, non è mutato nel
tempo a fronte di un notevole incremento dell'attività. Sono state
assunte delle decisioni importanti con l'Ufficio personale, ci
auguriamo che questa problematica venga risolta dai concorsi che
sono in atto.
Un'altra questione è l'eccessiva frammentazione degli interventi
finanziati, che è sproporzionata talvolta rispetto alle dimensioni
del programma operativo.
La terza questione che lei ha trattato
en passant
è la
complessità del processo di controllo derivante dalla normativa
nazionale e regionale europea che irrigidisce e complica
notevolmente le attività a esso connesse.
In realtà, quando lei ha detto che si potrebbe operare a
campione, ha detto una cosa inesatta, perché allo stato attuale le
regole dell'attuale FSE prevedono un controllo puntuale su tutto.
Questa è sicuramente una scelta che fu a suo tempo operata, in
senso assolutamente positivo, ma si deve passare a controlli a
campione, perché sennò è del tutto evidente che si va verso un
imbuto che impedisce di poter sveltire le pratiche. I ritardi di
primo livello comportano ritardi da parte della Regione
nell'erogazione dei finanziamenti. Non si segnalano invece ritardi
che siano imputabili alle SRRAI, le quali, a conclusione del
processo di controllo, erogano nei termini previsti le somme
dovute. La logica quindi - le lascio poi la risposta scritta - è
quella di un rafforzamento della capacità amministrativa e anche
delle nuove e più snelle procedure nel nuovo periodo di
programmazione.
Aggiungerei invece, per quanto riguarda la domanda 3, che la
Giunta regionale, con deliberazione n. 978 del luglio 2014, ha
approvato l'adeguamento, l'implementazione e la revisione
dell'architettura e della tecnologia del sistema SISPREG2014 a
supporto della politica regionale di sviluppo, il costo stimato per
quest'operazione è di circa 360 mila euro. Si precisa che il
sistema SISPREG, oltre a fornire informazioni sull'avanzamento
finanziario e fisico procedurale dei progetti, consente di gestire
in maniera informatica le fasi di selezione e approvazione
dell'operazione e tutta una serie di altre operazioni
necessarie.
Nel corso degli anni successivi si è reso necessario procedere
all'evoluzione di questo sistema che si chiama SISPREG e devo dire
che si sta lavorando e si continua a lavorare con INVA per poter
avere un'evoluzione sempre più performante e ci sono stati - li
vedrà dalla nota - una serie di investimenti importanti.
Va detto che quindi quest'evoluzione, queste nuove funzionalità
dovrebbero rendere sempre più performante l'attività, il che non
vuol dire negare che ci siano stati dei ritardi e a questi ritardi
si è cercato di reagire con tutta una serie di misure, uno dei
concorsi in atto nell'Amministrazione prevede finalmente di avere
un direttore nel settore dei controlli del FSE purtroppo mancante
da molto tempo per questo meccanismo un po' infernale in cui si
fanno i concorsi, facendo i concorsi si fanno salire delle persone
a livelli più elevati e talvolta al di sotto si creano dei
buchi.
Posso rassicurarla quindi che stiamo lavorando per rendere più
efficiente il sistema e devo dire che la maggior parte degli enti
formatori hanno capito queste difficoltà, ci hanno supportato,
hanno accettato benevolmente tutte queste vicende ma forse non
tutti.
Presidente -
Per la replica, passo la parola al
consigliere Lavy.
Lavy (LEGA VDA) -
Grazie Assessore anche dei complimenti
che porto a casa, però credo che alla fine le tematiche siano da
approfondire in maniera giusta, soprattutto quando si parla di
soldi, perché qui la questione non è di certo così semplice.
Partiamo un pochino in ordine: questione SISPREG2014, meno male che
siano stati fatti degli aggiornamenti e che si lavori per
migliorare. Il punto qual è? Che questo sistema operativo doveva
entrare in funzione appunto nel 2014 ed essere già, bene o male, a
regime nel 2014. Se ad oggi, quasi dieci anni dopo, abbiamo ancora
dei problemi, facciamoci due domande anche sul lavoro di INVA,
perché non va bene assolutamente.
Questione controlli: la ringrazio che abbia detto la questione
che i controlli a campione non si possono fare, allora la domanda
è: perché esternalizzare i controlli di primo livello? Se non si
possono fare a campione, mi risulta che siano esternalizzati,
poi... adesso andrò a vedere, però la domanda che mi pongo è perché
eventualmente sono esternalizzati? Ma andrò a controllare. Questo
rallentamento mi preoccupa anche per quanto riguarda la prossima
programmazione, perché comunque è dietro l'angolo la prossima
programmazione e se già su questo siamo molto in ritardo, mi
immagino sulla prossima, però qui vedremo.
Mentre lei parlava, io guardavo anche l'espressione del suo
collega Bertschy, che credo abbia capito in maniera molto comunque
forte la questione, perché qui si sta un pochino forse scherzando
anche con il fuoco da un certo lato, perché che ci sia una
partecipata regionale, Finaosta, che insieme a un'altra
partecipata, Aosta Factor, decida di mettere su una linea di
credito di 3 milioni a cui un'altra partecipata regionale, "Project
Formation", chiede, ha accesso, a quanto pare per 1.800.000... è
scoperta per 1.800.000, quando pagando degli interessi, quindi
"Project Formation" dovrà pagare comunque degli interessi che sono
vantaggiosi, però sono comunque dei soldi che bisogna spendere,
perché l'Amministrazione regionale è indietro sui controlli e sulle
rendicontazioni, è una questione un po' così. Io non so i revisori
dei conti cosa abbiano detto o l'Autorità di
audit
se siano
state a favore di questo genere di operazione, a me fra strano
perché c'è un giro di soldi un po' strano tra varie partecipate,
quando in difetto c'è l'Amministrazione regionale.
La questione carenza personale va bene, qualsiasi problema oggi
purtroppo è dato dalla carenza di personale, ma non è che di mezzo
ci devono dare dei biglietti formatori e poi, per mettere delle
pezze, si devono fare questo genere di operazioni che ritengo
alquanto discutibili. Questa è una tematica a cui bisogna fare
molta attenzione, perché, quando si opera così tra le varie
partecipate, perché l'Amministrazione regionale è in difetto, mi
vengono tanti dubbi in mente.
Poi, per carità, è giusto dire: si lavorerà, si continuerà a
lavorare per cercare di diventare più efficienti, va bene, il
problema è ora e si eredita da
tot
anni, perché se si è in
ritardo sulla questione delle rendicontazioni, è perché in questi
anni forse non si è operato come si doveva. La carenza del
personale c'è oggi, come c'era tre-cinque anni fa, adesso sarà
peggiorata probabilmente, però anche lì non è che ci si può
svegliare alla fine della programmazione dicendo: cavolo, manca
personale e quindi ora cosa facciamo? Ritardiamo tutto,
rendicontazioni e creiamo quest'operazione con questa linea di
credito e rischiamo di mettere in difficoltà gli enti formatori. Ci
torneremo su questa questione, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK