Consiglio Regionale della Valle d'Aosta - Oggetto del Consiglio n. 2609 del 12 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2609 del 12 luglio 2023 - Resoconto
OGGETTO N. 2609/XVI - D.L. n. 107: "Disposizioni urgenti per
l'efficientamento organizzativo degli enti del comparto unico della
Valle d'Aosta. Modificazioni alla legge regionale 23 luglio 2010,
n. 22". (Reiezione di un ordine del giorno)
Bertin (Presidente) -
Punto n. 3.01 all'ordine del
giorno. Sulla legge in questione è stato appena depositato un
ordine del giorno del gruppo PCP. I relatori di maggioranza per
questo disegno di legge sono il consigliere Malacrinò, presidente
della II Commissione, per la minoranza il consigliere Aggravi. Si è
prenotato per la relazione il consigliere Malacrinò, a cui passo la
parola.
Malacrinò (FP-PD) -
Il disegno di legge che andremo a
esaminare reca modificazioni all'articolo 5 della legge 23 luglio
2010, n. 22 (Nuova disciplina dell'organizzazione
dell'Amministrazione regionale e degli Enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale). Tale
modifica nasce dalla necessità di potenziare, nelle more di una
revisione organica della normativa in materia di organizzazione
dell'Amministrazione regionale e degli Enti locali del comparto
unico della Valle d'Aosta, la capacità di innovazione e la
competitività del sistema organizzativo con l'obiettivo di
accrescerne l'efficienza attraverso la valorizzazione del personale
di categoria D.
Nello specifico con questa norma si interviene sull'articolo 5,
comma 5, della legge 22/2010 prevedendo che alle posizioni
organizzative dei funzionari di categoria D siano attribuiti, ai
fini di un'efficace, efficiente ed economica organizzazione
dell'Amministrazione, specifici poteri di firma e di gestione delle
risorse umane e finanziarie, circoscritti a specifici delimitati
ambiti di competenza.
L'istituzione di questa nuova figura, che avverrà mediante un
atto di riorganizzazione dell'ente, individua anche le strutture
dirigenziali ed elimina la previsione della delega volontaria di
funzioni da parte del dirigente sovraordinato. Tale nuova figura
assumerà la denominazione di funzionario con "posizioni di
particolare responsabilità".
Il disegno di legge si compone di quattro articoli: l'articolo 1
definisce l'oggetto e le finalità del disegno di legge, il quale
reca disposizioni urgenti al fine di dare applicazione alla
previsione normativa di cui all'articolo 5, comma 5, della legge
regionale 22/2010 concernente le posizioni di elevata
responsabilità, organizzativa o professionale, da assegnare a
funzionari al fine di evolvere verso un modello organizzativo più
moderno, snello ed efficace".
L'articolo 2 reca modifiche all'articolo 5 della legge regionale
22/2010 in materia di struttura organizzativa. Il comma 1
sostituisce il comma 5 del citato articolo andando a rimuovere la
previsione della delega di funzioni da parte del dirigente
sovraordinato e andando a chiarire la natura delle posizioni di cui
si tratta. Tale nuova figura viene istituita e definita da ciascun
ente, unitamente alle strutture dirigenziali, nel proprio atto di
organizzazione aziendale, in relazione al proprio modello
organizzativo.
Vengono definite e assegnate alle predette posizioni le relative
competenze e responsabilità di firma e di gestione delle risorse
umane e finanziarie. Inoltre spetta a ciascun ente definire i
requisiti professionali per l'accesso, i criteri e le modalità di
assegnazione degli incarichi. La selezione avverrà previa
pubblicità e tramite una procedura selettiva e comparativa tra i
funzionari in possesso di specifici requisiti. L'affidamento
dell'incarico è di competenza del dirigente che provvede, inoltre,
alla valutazione dell'attività svolta e può disporne la revoca in
caso di valutazione negativa.
Il comma 2 sostituisce il comma 6, sempre dello stesso articolo,
demandando al contratto collettivo regionale di lavoro la
disciplina giuridica e l'individuazione del trattamento economico
spettante ai titolari della posizione di elevata responsabilità
organizzativa per la durata dell'incarico, definita tra 3 e 5 anni
in relazione alla complessità delle funzioni assegnate e alle
responsabilità connesse.
Il comma 3 abroga il comma 5bis sempre dello stesso articolo,
sono inoltre abrogati il comma 1 dell'articolo 7 della legge
regionale 11 febbraio 2020 e il comma 1 dell'articolo 22 della
legge regionale 28 aprile 2022 n. 3.
L'articolo 3 reca la clausola di invarianza finanziaria.
L'articolo 4 introduce la dichiarazione di urgenza.
La II Commissione consiliare permanente, riunitasi in data 10
luglio 2023, ha preso in esame il disegno di legge 107 presentato
dalla Giunta regionale in data 5 giugno 2023 concernente:
"Disposizioni urgenti per l'efficientamento organizzativo degli
enti del comparto unico della Valle d'Aosta. Modificazioni alla
legge regionale 23 luglio 2010 n. 22" e ha espresso a maggioranza
parere favorevole.
Presidente -
Per la minoranza, relatore è il consigliere
Aggravi, a lei la parola.
Aggravi (LEGA VDA) -
Carissimi colleghi, prima di
trattare con questa relazione i contenuti del disegno di legge in
oggetto, consentitemi di esprimere una considerazione di carattere
generale in merito alle modalità che stanno caratterizzando
ultimamente il processo di formazione di molte leggi regionali.
Questo disegno di legge è oggi iscritto in forma suppletiva al
n. 3.01 dell'ordine del giorno dell'odierna seduta del Consiglio
Valle, un'iscrizione che viene successivamente alla pubblicazione
dell'ordine del giorno ordinario e che pone questa legge (così come
già avvenuto in casi precedenti) al di sopra di altri disegni e
progetti di legge su cui le Commissioni competenti si sono già
espresse in tempo utile per l'iscrizione ordinaria.
Perché voglio sottolineare quest'aspetto? Perché quanto accade
ormai con consuetudine sembra aver trasformato un meccanismo di
natura "eccezionale" in "procedurale", anche nel caso in cui
importanti dati o risposte a domande poste con largo anticipo sulle
questioni in oggetto siano arrivate in "zona Cesarini". È il caso
anche di questo disegno di legge per cui la II Commissione ha dato
parere positivo a maggioranza (con la sola astensione dei tre
Commissari del gruppo Lega Vallée d'Aoste) questo lunedì, cioè
l'altro ieri, dopo che le richieste di dati e delucidazione di
punti tutt'altro che banali o di circostanza sono stati trasmessi a
tutti i Commissari soltanto nella prima mattinata del medesimo
giorno. Per la cronaca, quei dati e quelle delucidazioni, utili,
tra l'altro, alla redazione della presente, sono stati richiesti in
due momenti distinti, ovvero il 12 e il 19 giugno scorsi (ricordo
che il DDL è datato 5 giugno 2023).
Voglio sottolineare questo passaggio a beneficio non soltanto
dei Commissari della già citata Commissione di cui faccio parte,
bensì anche dell'importanza che il processo di formazione delle
leggi regionali, così come di trattazione formale di tutti gli
altri atti amministrativi rivestono per l'istituzione
regionale.
A partire proprio da quelle delucidazioni richieste a metà
giugno si apprende che l'ultima individuazione delle particolari
posizioni organizzative (le PPO) risale all'anno 2019, allorquando
con deliberazione della Giunta regionale 294, datata 8 marzo 2019,
sono state previste 69 PPO nell'organico della Giunta regionale e
del Consiglio regionale e 24 PPO negli organici delle istituzioni
scolastiche per una spesa complessiva annua pari a euro 452 mila e
più gravante allora sul Fondo Unico Aziendale (il FUA).
Non si intende entrare nei dettagli delle singole assegnazioni o
nelle modalità di regolamentazione che nel tempo sono state tra
l'altro modificate, bensì considerare lo strumento delle PPO,
future PPR, nel loro complesso.
Si consideri il fatto che a partire dalle modifiche introdotte
dalla legge regionale 12/2020 il finanziamento delle PPO è stato
individuato non più nell'ambito del FUA bensì del bilancio
regionale, con una sorta di "vincolo" di natura temporale al "primo
rinnovo del contratto collettivo per il personale regionale" e con
risorse "annualmente quantificate in misura pari a quelle
destinate, nell'anno 2019, al finanziamento delle particolari
posizioni organizzative". Facendo un brutale esercizio di sintesi,
si potrebbe dire che sul punto tutto viene ogni volta rinviato a
data da destinarsi, così come le proroghe delle PPO sono state
portate avanti ogni volta in prossimità della relativa scadenza,
procrastinando il "momento zero" da cui far ripartire tutto;
momento che questo DDL vorrebbe finalmente porre ma che il commento
vada avanti.
Per l'appunto gli incarichi di particolare posizione
organizzativa in essere sono già stati prorogati fino al 31
dicembre 2022 prima e sino al 31 dicembre 2023 poi e allo stesso
modo, a partire dall'anno 2021, l'Amministrazione ha stanziato
prudenzialmente a bilancio un ammontare pari a euro 750 mila quale
finanziamento delle PPO, un capitolo di spesa corrente che è, così
come confermato dalle strutture del personale che hanno fornito
tali dati, andato sempre "in economia" non essendosi proceduto ad
avviare le nuove PPO.
Tra le motivazioni addotte che avrebbero impedito il
concretizzarsi di questa spesa e quindi l'assegnazione delle PPO,
vi sarebbe tra l'altro la questione della cosiddetta "previsione
della delega di funzioni dirigenziali" su cui non si sarebbe fatta
chiarezza se la retribuzione di posizione del funzionario dovesse
essere finanziata con la decurtazione della retribuzione di
posizione del dirigente delegante; fattispecie tra l'altro emersa
anche in sede di audizione della rappresentanza di categoria dei
dirigenti regionali, e non soltanto, fattispecie su cui a oggi
resta più di un dubbio, almeno da parte di chi modestamente ha
redatto questa relazione.
Le due richieste di ulteriori informazioni, ovvero integrative
rispetto ai contenuti del disegno di legge e a quanto esposto in
sede di audizione, avevano un obiettivo semplice e preciso:
comprendere quale sarebbe stato l'utilizzo, il disegno di insieme
dello strumento che si intende statuire con questa proposta. Perché
al di là delle parole in bella forma tecnica che il lavoro di SDA
Bocconi ha portato tra noi, una tra tutte "il rafforzamento del
middle management
" e così la valorizzazione di una costola
importante dell'Amministrazione regionale rappresentata dall'area
dei cosiddetti "quadri" che si vogliono maggiormente coinvolgere
nei processi decisionali, nonché di responsabilità di firma, così
come anche nella gestione di risorse umane e finanziarie, in
autonomia, persistono ancora non pochi elementi di dubbio che in
realtà andrebbero preventivamente affrontati per comprendere quale
sarà la futura applicazione di questo "rinnovato" strumento. Questo
anche per comprendere se tale scelta sarà realmente funzionale a
riformare, anche in termini di efficienza, una parte
dell'Amministrazione, ovvero se al contrario questo sia necessario
ad altre finalità non ancora ben chiare (almeno ai più) e che
quindi determinerà la necessità di mettervi mano nuovamente sia
eventualmente dal punto di vista regolamentare che procedurale.
Chissà, ma lo scopriremo solo vivendo.
Così come già emerso in sede di audizione e confermato dalle
informazioni aggiuntive ricevute, lo stanziamento in bilancio è
definito e tale resta, almeno a oggi, in euro 750 mila tra PPO già
assegnate e non, ma di fatto al "momento zero" questo sarà il
budget stanziato.
Definito il budget, va detto che ad oggi non è chiaro quali
saranno le "caselle" in cui le future PPR saranno definite.
Tornando proprio al tema del budget, si è detto e si è scritto
nella nota ricevuta lunedì mattina che lo stanziamento già citato
"potrà essere anche incrementato a fronte dell'eventuale
soppressione di strutture dirigenziali". Allo stesso modo si è
detto e si scrive (sempre nella richiamata nota) che "la
distribuzione delle PPR tra le strutture dirigenziali sarà il
risultato di una profonda e accurata analisi organizzativa e
dipenderà da diversi fattori", passaggio che fa ulteriormente
nascere non pochi interrogativi e valutazioni di prospettiva che,
almeno da quel che si legge, dovranno ancora essere risolti.
Con questo DDL quindi si vuole adottare uno strumento che verrà
incardinato nell'ambito di un'organizzazione già funzionante
(quella di oggi) che a fronte delle analisi e del lavoro di
costruzione del modello "a tendere/a regime" vedrà solo
successivamente condurre una "profonda e accurata analisi
organizzativa" con la quale verranno definite tutte le "caselle", a
questo punto anche quelle di rango dirigenziale, della prossima
articolazione organizzativa.
Ricordo benissimo come nel corso dell'audizione avuta con i
referenti di SDA Bocconi il 17 maggio 2023 una delle domande che
formulai chiedeva per l'appunto se fosse stata condotta un'analisi
sull'attuale articolazione dell'Amministrazione con l'obiettivo di
comprendere lo stato (ad esempio) dei carichi di lavoro, delle
eventuali sacche di inefficienza e possibili riallocazioni
efficienti di risorse umane tra strutture e via discorrendo. Mi fu
risposto sostanzialmente di no perché l'obiettivo è rivolto "al
domani" e quindi al modello a regime, quello che in gergo si può
chiamare
nice to have
. Sono sincero, rimasi e resto ancora
oggi un po' stranito dalla risposta sommariamente ricevuta. Mi
chiedo, tra l'altro, come si debba ancora condurre una "profonda e
accurata analisi organizzativa" a fronte dell'individuazione di un
modello "a tendere/a regime" già definito. Insomma, in ancora più
brutale sintesi: il lavoro di "taglia e cuci" andava programmato e
definito prima di procedere con la messa a terra dei vari
interventi normativi o procedurali come nel caso di questo disegno
di legge.
Qual è oggi la "fretta" di portare all'esame dell'Aula una
modifica normativa che guarda alla sola parte centrale del
management
regionale? Qual è la finalità vera di questa
scelta? Perché in termini pratici si sceglie di partire dalla parte
centrale dell'organizzazione, seppur ovviamente importante,
piuttosto che individuare razionalmente, temporalmente e
operativamente i vari
step
per il raggiungimento del modello
"a tendere/a regime" e poi portarli all'esame delle deputate sedi?
Sarà questa soltanto una questione di organizzazione del lavoro,
magari dovuta anche agli avvicendamenti nell'ambito delle strutture
del personale oppure c'è dell'altro? Il dubbio mi pare anche
lecito, qualcosa che forse anche la politica non ha davvero
compreso fino in fondo.
Torno dunque a un'importante informazione che ci è stata fornita
e che ritengo utile ai fini della lettura generale dell'oggetto
oggi in esame. L'analisi di SDA Bocconi ha messo in evidenza come
rispetto alle altre Regioni e Province autonome oggi la Valle
d'Aosta abbia:
- un coerente numero di risorse (umane) inquadrate in "categoria
A", il 3 percento;
- un numero di risorse (umane) inquadrate in "categoria B" pari
al 36 percento rispetto al 19 percento delle altre realtà;
- un numero di risorse (umane) inquadrate in "categoria C" pari
al 38 percento rispetto al 31 percento di altre realtà;
- un numero di risorse (umane) inquadrate in "categoria D" pari
al 20 percento rispetto al 43 percento di altre realtà;
- un numero di risorse (umane) a cui è assegnata la particolare
posizione organizzativa pari al 4 percento rispetto al 17 percento
delle altre realtà;
- un numero di risorse (umane) inquadrate come dirigenti pari al
3 percento rispetto al 5 percento delle altre realtà.
Questi dati rappresentano di fatto il punto di partenza della
futura riforma dell'articolazione regionale e proprio come messo in
luce da SDA Bocconi in sintesi ci dicono che ad oggi vi sono in
Amministrazione:
- una ridotta incidenza di dipendenti con profilo
qualificato;
- una limitata valorizzazione dei ruoli intermedi;
- una rilevante incidenza di personale con qualifica operativa.
Non lo dico io, lo dice lo studio e le parti che ci sono state rese
note.
In ancora più brutale sintesi possiamo dire che oggi quel
middle management
che con questo DDL si vorrebbe rafforzare
e valorizzare di fatto deve ancora essere "costruito".
L'area rappresentata dalla "categoria D" e dalle particolari
posizioni organizzative risulta pesantemente deficitaria rispetto
al resto d'Italia.
Non sono certo io tra quelli che guardano dalla finestra le
altre realtà dicono: è tutto bellissimo. Non credo poi che si debba
sempre necessariamente fare quello che fanno gli altri, ma questi
dati ci danno una chiara rappresentazione del fatto che la
soluzione a uno dei problemi di questa Amministrazione non è
semplice e non può essere, tra l'altro con carattere di urgenza,
rappresentata da questo DDL.
A modesto parere di chi scrive, la situazione è un po' più
complicata e se il middle management va costruito, abbiamo un bel
problema sui livelli inferiori dove si riscontrano surplus più che
rilevanti, i dati li ho letti e ci sono.
Non vorrei quindi che per qualcuno, ma non so bene chi sia, la
soluzione al problema più evidente che questi dati rappresentano si
possa trovare con un semplice colpo di bacchetta magica o DDL volto
a "shiftare" nel medio termine la popolazione aziendale regionale
verso i livelli rispettivamente più alti. Si badi bene, non è certo
una cosa negativa se concretizzata nei tempi giusti attraverso
processi di reale potenziamento delle competenze e delle qualifiche
delle risorse interessate, ma proprio per questo, in ulteriore e
brutale analisi, non è e non può essere una questione di
"categorie", bensì al contrario di crescita e innovazione della
macchina amministrativa (sia essa nella componente umana che in
quella tecnologica).
Una parentesi necessaria riguardo a due figure ulteriormente
"interessate" all'argomento: i responsabili di servizio degli Enti
locali e i capi dei servizi di segreteria delle Istituzioni
scolastiche, quei ventiquattro di cui parlavo prima.
Nel primo caso nulla si dice all'interno del parere positivo n.
31/2023 espresso dal Consiglio permanente degli Enti locali e devo
dire che la cosa è piuttosto singolare se considerata, tra l'altro,
l'importanza di queste figure all'interno di molti Comuni, ma io
non faccio parte del CPEL, ma forse una maggiore analisi e magari
anche qualche proposta arriveranno da parte appunto del Consiglio
permanente nell'ambito dell'altra grande riforma attesa in Valle
d'Aosta, ovvero quella che interesserà gli Enti locali, quindi
penso che sia solo un rimando, voglio essere positivo.
Nel secondo caso, in sede di audizione le rappresentanze
sindacali hanno ribadito lo stato di crisi in cui versano le
segreterie del mondo della scuola, e proprio a tal riguardo è bene
ricordare come su questa figura sia stato approvato un ordine del
giorno in sede di esame della proposta di regolamento n. 2 dell'8
luglio 2022 inerente la gestione amministrativo-contabile delle
Istituzioni scolastiche. Quale seguito ha avuto l'impegno preso a
suo tempo dal Governo regionale? Quale contributo ha dato l'impegno
preso a suo tempo alla formalizzazione di questo disegno di legge?
Domande ormai retoriche la cui risposta è purtroppo negativamente
chiara, forse l'ordine del giorno presentato dalle colleghe della
Sinistra potrà aiutarci a rispondere a queste domande.
Il lavoro condotto da SDA Bocconi sarà sicuramente importante,
se non fondamentale, per riformare la nostra Amministrazione
regionale, lo dice tra l'altro chi presentò come primo firmatario
nel novembre 2021 una mozione proprio in tal senso, che poi fu
ritirata in accordo con l'allora presidente Lavevaz che si impegnò
a condurre appunto l'impegnativa, ma forse, almeno per quello che
si è potuto sapere e oggi in parte vedere, alcuni aspetti meritano
ancora qualche ulteriore approfondimento, attenzione e ricerca di
soluzioni. In particolare, e torno su quanto ho già ribadito in
precedenza, forse oggi ha davvero poco senso partire dal mezzo,
adottare uno "strumento" e poi, come dire, si vedrà.
Insomma, siamo al solito metodo del passo alla volta, senza una
meta precisa e un chiaro percorso di definizione, adozione e
attuazione di tutte quelle piccole o grandi riforme e innovazioni
di cui la nostra macchina amministrativa ha enormemente bisogno
("macchina" che ricordo rappresentare un'importante voce delle
spese correnti del bilancio regionale).
In conclusione che dire di questo disegno di legge alla luce di
quanto sinteticamente sin qui detto? Forse alla fine aveva ragione
quel doganiere che al passaggio gridava: "chi siete? Cosa portate?
Sì, ma quanti siete? Un fiorino". Ecco, forse l'unica certezza di
oggi è rappresentata proprio da quel fiorino.
Presidente -
Con questa seconda relazione apriamo la
discussione generale. La discussione generale è aperta. Invito i
colleghi a prenotarsi. Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Ringrazio il collega Aggravi che
puntualmente ha relazionato rispetto a quanto avvenuto in
Commissione.
Anche questo disegno di legge arriva in fretta e furia in aula
senza condivisione e senza visione, ormai un
reframe
abituale, si tira dritto senza ascoltare, senza condividere e senza
avere una visione di insieme.
Dopo aver annunciato lo studio della Bocconi sulla
riorganizzazione dell'Amministrazione regionale, i tempi si sono
allungati e continuano ad allungarsi, intanto però si procede, come
se nulla fosse, a concorsi per la dirigenza quando il nuovo modello
organizzativo, almeno quello presentatoci ancora in bozza proprio
dalla Bocconi, prevede un taglio di queste figure e invece si
ritiene urgente intervenire sull'area dei quadri prevedendo, fra
l'altro, un aumento della retribuzione di queste figure a fronte
della soppressione di strutture dirigenziali, come evidenziato nel
documento fornito alla Commissione, come diceva il consigliere
Aggravi proprio lunedì, in modo che in quella Commissione non ne
abbiamo neanche potuto parlare perché è stato messo il disegno di
legge in approvazione e quindi contestualmente era arrivata la nota
chiesta mesi prima.
L'invarianza finanziaria posta da questo disegno di legge
infatti è legata alle posizioni dirigenziali non più coperte e qui
si pone il primo problema. Questa legge, secondo noi, è
discriminatoria, visto che quest'operazione non potrà trovare
adeguata copertura in altri Enti, a partire proprio dai Comuni, e
lo diciamo anche alla luce di quanto contenuto nella relazione
consegnataci dalla Segreteria del Presidente dove si riporta
questo: "talvolta le PPO sono state istituite per premiare i
dipendenti prescindendo da una reale valenza organizzativa, non
essendo così evidente, diversamente da quanto avviene presso i
Comuni dove la differenza tra un funzionario semplice e un
funzionario di PPO si percepisce". Questa dichiarazione messa nero
su bianco in un documento consegnata in Commissione, tenuto conto
delle infinite proroghe, proprio di alcune di queste PPO, riteniamo
essere di una gravità notevole e in assoluta risposta tagliamo le
gambe proprio a coloro che definiamo quei funzionari con una grande
professionalità e responsabilità.
Con questa modifica di legge inoltre si escluderà l'applicazione
di questa norma per le istituzioni scolastiche, penalizzando
peraltro notevolmente la figura dei capi dei servizi di segreteria,
gli unici D nell'organico scolastico, ruolo particolare, che va
valorizzato visto che implica una professionalità che si spende in
un settore importante come quello dell'istruzione.
Con assoluto candore poi sempre nel documento consegnatoci si
sostiene che la distribuzione delle PPR tra le strutture
dirigenziali sarà il risultato di un'accurata analisi che dipenderà
in primis
dalla maggiore o minore complessità delle varie
strutture dirigenziali.
Si procede quindi al contrario, cioè come se in un'azienda
scegliessimo prima il numero e il ruolo dei dipendenti dei reparti
senza avere contezza dei reparti e delle responsabilità affidate a
ognuno di questi.
Tenuto poi conto che le valutazioni sulle unità organizzative,
il pacchetto di funzioni, i processi e le responsabilità sono
previste sotto la supervisione del dirigente, come possiamo pensare
di invertire questo processo?
Manca poi di fatto la definizione di una corretta pesatura delle
responsabilità e la previsione di un meccanismo selettivo, si parla
solo di possedimento dei requisiti professionali, che garantisca
criteri oggettivi, di trasparenza e meritocrazia. Insomma,
l'imparzialità nell'assegnazione dei ruoli.
Non è un caso che dal 2019 ad oggi le PPO sono state di continuo
prorogate e la contrattazione collettiva per la disciplina
giuridica ed economica delle nuove PPO mai avviata, anche alla luce
della poca chiarezza rispetto alla retribuzione e a un clima
interno piuttosto complicato, come evidenziato anche dalla parte di
Studio Bocconi presentataci. La mancanza di previsione di un
meccanismo selettivo non farà che aumentare quella conflittualità
interna già esistente. La parte di Studio della Bocconi, ad
esempio, prevede che vi sia una forte riforma della dirigenza e
questo DL prevede di recuperare le risorse proprio dal taglio dei
dirigenti. Ora si pensa a una formazione con esame per ricoprire il
ruolo del manager oppure, come scritto nella nota del Presidente,
si pensa di sopprimere le caselle dirigenziali ad oggi vacanti
perché non coperte o legate a cessazioni dei dirigenti?
Quest'ultimo criterio non ci sembra un buon esempio di criterio
di pesatura e il DL, senza la riduzione delle dirigenze, non sta in
piedi, e lo dimostra quanto avvenuto proprio rispetto alla
contrattazione collettiva per la disciplina giuridica ed economica
delle vecchie PPO che negli ultimi cinque anni non hanno potuto
trovare in qualche modo attuazione rispetto all'articolo 5, comma
5, della legge regionale 22/2010 arenandosi proprio nelle
trattative perché non era chiara, come ha ben detto il consigliere
Aggravi, la questione del reperimento dei fondi. Ora nei corridoi
di Palazzo si sente anche dire: "chissà quanti funzionari
prenderanno queste responsabilità"; io ho avuto la fortuna nei miei
anni di lavorare come dipendente accanto a dei D, che subito non
avevano nemmeno la particolare professionalità: parlo
dell'archivista capo della Regione Autonoma Valle d'Aosta e parlo
dei capi dei servizi di segreteria. Successivamente come
amministratore ho avuto la fortuna di collaborare con i
responsabili dei servizi tecnici e contabili degli Enti locali.
Ecco, direi che questi, a fronte veramente di un'integrazione
minima, avevano responsabilità e ricoprivano ruoli eccome!
Ancora una volta dalle audizioni poi abbiamo appreso che nessun
sindacato era stato sentito, nonostante questo argomento ricada
nella contrattazione,
idem
rispetto ai funzionari convocati
per la prima volta e invece completamente esclusi da questo
processo tutti gli altri ruoli professionali che lavorano
all'interno di quegli uffici.
Per noi un pessimo modo di agire, si poteva essere più attenti a
un processo più concertativo e partecipativo.
Oltre quindici anni fa, all'interno di quest'Amministrazione era
già stato avviato uno studio sui carichi di lavoro, che poi non era
stato assolutamente considerato, ma nemmeno presentato, nonostante
il grande lavoro che tutti noi dipendenti avessimo fatto rispetto a
quello studio. Ci si chiede ancora oggi perché forse perché proprio
alcune strutture che lamentavano in continuazione carichi di lavoro
pesanti risultavano in quello studio proprio quelle che avevano
meno bisogno di personale. Sotto questo punto di vista, chissà se
qualcuno ci illuminerà prima o poi.
La Bocconi ha somministrato anche questa volta un questionario a
buona parte dei dipendenti ed è venuto effettivamente fuori che c'è
un clima di conflittualità e i cambiamenti di questo tipo non
faranno che accentuarli. Con questa norma continua la confusione
rispetto alle funzioni assegnate alla dirigenza, sia nell'articolo
4 che nell'articolo 5. È quindi stata messa in approvazione urgente
una norma confusa, non condivisa e contestata da tutte le
organizzazioni sindacali, a esclusione della CISL.
Ancora una volta una legge che discrimina e soprattutto non
valorizza le maggiori responsabilità attribuite ad alcune figure,
come i responsabili dei servizi degli Enti locali e capi di servizi
di segreteria per cui abbiamo depositato un ordine del giorno. Non
è nemmeno comprensibile come mai non si attenda la conclusione
dello Studio della Bocconi e si proceda in modo confuso e non
condiviso in una situazione, come dicevo, assai complicata
all'interno di quest'Amministrazione.
Dopo aver prorogato per innumerevoli anni le PPO, ora si pensa
in meno di sei mesi di tagliare direzioni, avviare le PPR; mi
chiedo come si pensa di fare tutto questo, a meno che l'obiettivo
non sia quello di dire: "la contrattazione non si riuscirà a fare,
quindi proroghiamo ancora di un anno le PPO". Questo lo capiremo
solo nel mese di dicembre perché da gennaio vedremo quale sarà
l'esito di questa norma che volete approvare. Si è deciso quindi di
andare a risolvere l'annosa questione delle PPO non con una riforma
completa e definita della possibile nuova organizzazione
dell'Amministrazione, ma con una pezza che nemmeno tiene conto
delle risultanze proprio di quello studio.
La visione di insieme è necessaria quando si vanno a fare delle
valutazioni e delle scelte in termini di riforma, proprio per
evitare di andare a fare delle norme taccone, tampone o magari
ad personam,
che non aiutano sicuramente la definizione in
maniera puntuale ed efficiente di un sistema complesso come quello
dell'organizzazione del personale. Ancora una volta si decide di
tirare dritto, a testa bassa, senza tener conto di niente e di
nessuno. I risultati li vedremo nel prosieguo.
Presidente -
Ci sono altri interventi in discussione
generale? Chiedo ai colleghi di prenotarsi. Vi sono altri
interventi? Se non vi sono altri interventi, chiudo la discussione
generale. Non vedo richieste, la discussione generale è chiusa.
Si è prenotato il Presidente della Regione in fase di replica,
al quale passo la parola.
Testolin (UV) -
Ho ascoltato gli interventi del relatore
Aggravi e della collega Guichardaz, in realtà, li ho visti come
interventi un po' faziosi, che non hanno neanche voglia di
concepire un cambiamento, che è sicuramente un cambiamento
complicato, che è un cambiamento, come è stato rappresentato anche
in Commissione, che avrà una durata di almeno due anni e mezzo per
arrivare a compimento delle basi di una ristrutturazione iniziale e
consistente che vedrà la riduzione a regime del numero di
dirigenti, ma che vuole cominciare proprio da questo
middle
management
. Non è sfuggita l'osservazione del collega Aggravi
che dice: "perché partire proprio da questa situazione?", perché
questo è il cuore dell'Amministrazione regionale, un cuore pulsante
e molto professionalizzato che deve essere valutato in maniera
corretta rispetto alle sue mansioni. È un percorso che, peraltro,
non è un'invenzione pura dell'Amministrazione regionale ma che è
guidato e accompagnato dallo Studio Bocconi, che ne ha sottolineato
l'opportunità di partenza in questo momento per risolvere uno di
quei problemi che più di altri può essere affrontato in questo
particolare momento, per arrivare a regime con la chiusura di
questo percorso amministrativo nel 2025, con una ridefinizione del
numero dei coordinatori e dei dirigenti che permetterà un ulteriore
potenziamento delle figure intermedie. Figure intermedie che,
peraltro, come rappresentato dall'illustrazione non corretta che è
stata sviluppata sulla base dei dati che sono stati forniti dagli
uffici del personale, oggi rappresenta il 20 percento dei
dipendenti dell'Amministrazione regionale, ma rappresenta il 20
percento dei dipendenti dell'Amministrazione regionale rispetto al
40 percento delle altre strutture in giro per l'Italia perché le
mansioni e le caratteristiche dell'Amministrazione regionale della
Regione Autonoma Valle d'Aosta sono totalmente diverse da quelle di
una Regione ordinaria o di altre realtà che non vedono
l'assegnazione di tutta una serie di incombenze da un punto di
vista gestionale.
Il numero molto importante della categoria D è sicuramente
determinato ed è in funzione del fatto che tutta una serie di
dipendenti, addetti per esempio alla manutenzione delle strade
regionali, ricadono in questo tipo di classificazione, così come,
ad esempio, tutti gli operatori forestali, più di 150-200, che
appartengono alla categoria B. Ci sono quindi tutta una serie di
funzioni che caratterizzano anche la struttura organizzativa e del
personale della nostra Amministrazione e che, in certi casi, ne
modificano i parametri rispetto agli standard nazionali. Con questo
la visione è stata anche parzialmente stravolta e travestita per
qualcosa che non è quando si parla di norme taccone o
ad
personam
.
Io non riesco sinceramente a capire quali possano essere le
motivazioni se non quelle di un efficientamento dell'organizzazione
dell'Amministrazione regionale per andare incontro a questo tipo di
percorso, un percorso che peraltro andrà a valorizzare anche le
potenzialità di chi avrà dei ruoli che dovranno essere sostenuti
attraverso anche degli incentivi fissati dal FUA. FUA che verrà
alleggerito, tanto per fare una disamina anche da un punto di vista
finanziario, di circa 450 mila euro che oggi gravano sul FUA e che
sono destinati al pagamento delle attuali PPO, attuali PPO che
verranno invece finanziate, così come è già stato spiegato e
ribadito, con delle risorse che già a suo tempo erano state
stanziate all'interno del pacchetto complessivo dei costi previsti
per i pagamenti del personale dell'Amministrazione regionale nella
quantità di 750 mila euro, quindi con un incremento di quelle che
potranno essere le potenzialità rivolte a chi beneficerà di una
particolare posizione di responsabilità e che non andrà a gravare
su quelle che invece sono il Fondo unico aziendale, destinato ad
altre,  chiamiamole, tra parentesi, gratificazioni che possano
incentivare il mantenimento e l'attività proattiva da parte dei
dipendenti all'interno del percorso regionale.
Nella sua semplicità penso che questa sia una norma che va e
andrà a incontrare un primo sostanziale cambiamento con
l'assegnazione di responsabilità, con risorse che potranno essere
aumentate, nel momento in cui verranno a diminuire le figure
dirigenziali con una limatura rispetto al numero e alle
caratteristiche di quelle attuali. Si potranno andare ad aumentare
le figure intermedie caratterizzate da possibilità di poteri di
firma e di gestione, sia finanziaria che di personale più
importanti, in maniera ancora più efficace.
Un percorso di riorganizzazione quindi che trova in questa norma
un primo punto di partenza che darà sicuramente i suoi frutti e che
dovrà essere accompagnato da una rivisitazione anche politica del
numero delle figure apicali. Una loro riqualificazione è prevista
da oggi alla fine del mandato elettorale nel 2025 per una maggiore
professionalizzazione di quelle che saranno le figure di
coordinatore e di dirigente, che potranno così costituire un punto
di arrivo da un certo punto di vista e di partenza per una nuova
programmazione di iniziative sul personale che saranno completate
nel giro della futura legislatura e che permetteranno un
rinnovamento graduale e progressivo dei cambiamenti che sarebbe
pretestuoso e presuntuoso pensare di compiere nel giro di qualche
mese o di poterlo effettuare in un'unica soluzione. Pensare che si
possano chiarire e definire a priori tutta una serie di passaggi
normativi penso che non possa far parte di un percorso di
rivisitazione così complesso e articolato come quello di
un'Amministrazione regionale, tanto più di quella valdostana che è
caratterizzata da delle peculiarità e delle caratteristiche molto
specifiche e che la rendono per certi versi non paragonabile a
quella di altre realtà regionali anche a noi vicine.
Credo che questo punto di partenza sia assolutamente
indispensabile, sia stato condiviso con chi ha voluto sviluppare e
approfondire le attuali situazioni, e potrà dare un nuovo impulso e
nuovo dinamismo alle figure intermedie, il primo percorso che
permetterà di sviluppare e migliorare quelle che saranno le figure
apicali e che renderà più fluido e più attinente alle proprie
caratteristiche l'impegno e le risposte che il personale saprà dare
grazie anche a un'incentivazione e a una corretta remunerazione del
ruolo che va a ricoprire.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Ringrazio il presidente Testolin per
aver fatto queste considerazioni e a fronte di questo, volevo fare
alcune integrazioni e alcune ulteriori considerazioni rispetto a
quello che è stato detto. Il fatto di considerare questa relazione
faziosa... beh, viene dalla minoranza, però mi fa capire che forse
qualcosa di buono l'ho scritto perché spesso e volentieri sono più
abituato alle lisciate, invece qua mi si dice che sono fazioso e
quindi forse ho detto qualcosa di corretto.
Lei ha fatto un passaggio dove ha anche tra l'altro detto che ci
sono dei passaggi non corretti; i passaggi non corretti derivano,
ripeto, dai dati e dalle informazioni che sono arrivate da parte
della Presidenza, quindi io ho costruito una relazione sulla base
di quello che mi avete dato e, tra l'altro, quando ho fatto quella
serie di duplice elencazione sia sui numeri di raffronto con
l'esterno, sia sulle tre considerazioni a sintesi di questi numeri
che fa lo studio SDA Bocconi e, ripeto, tabella fornita dalla
Presidenza, non che ho costruito io questa notte, sono la
rappresentazione di quello che viene detto. Tra l'altro, ho anche
detto: non sono certo io che dico, guardando le altre realtà, loro
sono bellissime, in realtà noi non andiamo bene.
Le dico anche un'altra cosa, lei mi viene a dire: "noi abbiamo
altre competenze"; bene, io nelle considerazioni modeste, misere e
banali che ho fatto dopo l'incontro che c'è stato con SDA Bocconi
l'ho scritto: "lo studio ha tenuto conto delle nostre competenze? "
perché in quelle audizioni non se n'è parlato. Allora utilizzare
oggi questa difesa mi sembra che forse dimostra che qualcosa di
corretto ho detto. Mi spiace poi anche dirlo, perché poi si finisce
anche per toccare dei punti che finiscono per dire delle cose che
non sono corrette, io non ho assolutamente detto che questa è una
norma taccone, fatta per qualcuno... no, io commento, siccome sono
fazioso, abbia pazienza, mi faccia essere fazioso fino in
fondo.
Io quello che dico, e che è confermato dal suo commento, è
questo: non c'è una visione di insieme di quello che si vuole fare,
non c'è una visione complessiva della riforma. Io non voglio
avere... e le ho chiamate caselle così almeno ci capiamo tutti
perché sono comunque argomenti tecnici e poco comprensibili, e
penso che questo sia un argomento che debba avere la massima
trasparenza nei confronti dei cittadini perché i cittadini pagano
con le loro imposte l'Amministrazione regionale e pubblica, che
spesso e volentieri subiscono, perché tutti noi abbiamo a che fare
con Pec, contro Pec, cartacei e quant'altro, sono costi e sono
costi spesso anche snervanti sia per chi ci lavora, per i
funzionari e gli altri, sia per il cittadino. Io ho detto, ed era
il
leitmotiv
della relazione, che non c'è una visione
d'insieme, e l'ha detto: "noi partiamo da lì, è un punto di
partenza". Va bene, ma se io devo fare un processo di riforma, devo
avere chiaro quali sono tutti gli
step
per arrivare al
modello a tendere e al modello a regime, mi bastava già il modello
a tendere, perché non è così semplice. Le dico anche che non sono
certo io che ho detto che in qualche mese si fanno le modifiche,
perché le ho proprio spiegato che questo
middle management,
sulla base dei numeri dello studio Bocconi non c'è, non c'è nei
numeri purtroppo, perché la situazione è questa, non andiamo a
vedere che cosa ha portato a questo. Oggi abbiamo un problema,
questo middle management
non c'è, bisogna costruirlo, non è
shiftando dalla categoria D alla categoria PPO, che poi diventerà
PPR, che si può risolvere, ma questo middle management
va
costruito, quindi o si fanno crescere i livelli più bassi, o si
vanno a prendere all'esterno e non entro nel discorso concorsi
perché avremo anche modo poi in parte purtroppo di parlarne.
Detto questo, ripeto, ci vuole del tempo e siamo i primi a dirlo
che ci vuole del tempo, ci vuole del tempo per cambiare
l'Amministrazione, ci vuole del tempo per fare le leggi, ci vuole
del tempo perché le competenze siano acquisite, ci vuole del tempo
anche per essere attrattivi, perché lo diciamo un po' tutti, oggi è
un dato di fatto, l'Amministrazione regionale non è neanche più
attrattiva dal punto di vista salariale rispetto a una volta,
questo lo diciamo e spesso e volentieri si genera anche una
concorrenza, tra l'altro, tra le società partecipate dalla stessa
Amministrazione regionale. Questi sono dei problemi che ovviamente
hanno anche una componente che non possiamo neanche risolvere noi
perché sono di livelli superiori.
Guardi, nella relazione potevo anche dire, perché rileggendo
anche con il collega Sammaritani tra l'altro poco fa, ci eravamo
già posti questo problema nell'analisi in Commissione, che questa
legge vuole anche riformare il Codice civile, perché il comma 1
dell'articolo 2 parla del Codice civile. Io adesso mi auguro che le
cose vadano lisce, ma poi siccome è una legge che avrà il vaglio,
sicuramente sull'organizzazione regionale abbiamo competenza
primaria, però, chissà, è un punto su cui sicuramente forse voi
avete già fatto degli approfondimenti che a noi sfuggono,
vedremo.
Sull'eliminazione delle figure dirigenziali, ripeto, va bene
tutto, la volontà non è capire chi, come e perché, ma è capire
quali sono le strutture che rimarranno, che non rimarranno, al di
là di chi è il singolo, per capire come l'Amministrazione si vuole
organizzare, per capire se ci sono delle strutture che hanno un
carico di lavoro maggiore e non hanno le risorse e lì devono essere
traslate le risorse.
Tutta questa categoria B e tutti questi operativi che lo studio
della Bocconi individua perché, ripeto, non l'ho detto io, l'ha
detto SDA Bocconi che abbiamo più operativi che profili
"qualificati"... tutti sono qualificati sennò non sarebbero in
Amministrazione, ma ci sono più profili operativi, qualcosa
bisognerà capire se tutta questa operatività è ben fatta ma,
ripeto, non è che la faccio semplice, è estremamente complicato.
Proprio perché è estremamente complicato, io oggettivamente,
vedendo la figura del ponte, adesso so che un membro del gruppo
Lega potrebbe subire anche degli schermi sul discorso dei ponti,
però avete usato l'immagine del ponte con i tre passaggi: la
situazione di oggi, il modello a tendere e il modello a regime.
Ecco, per costruire il ponte, bisogna anche organizzare il
cantiere, per organizzare il cantiere, bisogna capire quali sono le
fasi di lavoro. Quali sono le fasi di lavoro? Che cosa si intende
fare prima? Cosa si intende fare dopo? Io oggettivamente non
critico il fatto della scelta o di dove si vuole andare, è il come
che non è chiaro e che pone molti interrogativi. È per quello che
mi sono sentito di dire: andrà a finire, come già abbiamo visto sul
tema del personale, che si dovranno fare altri interventi, che sia
una
Omnibus
, che sia in finanziaria, ne arriveranno
altri.
Quello che a me preoccupa è che non c'è una chiara visione del
cantiere che ci porterà, ripeto, non dall'altra parte della riva,
ma a metà del ponte, perché comunque sia volenti o no abbiamo poco
tempo. Io guardi penso pure, e penso forse di averlo detto tra
l'altro quando è venuto in audizione, che forse addirittura le
tempistiche che ci si è dati sono addirittura strette per la
reazione che macchine così complesse e soprattutto di
organizzazione anche un po' vetusta hanno. Ripeto: non è colpa di
qualcuno di noi, purtroppo è estremamente complicato e sicuramente
noi abbiamo anche delle competenze in più ma, ripeto, non ho fatto
una rappresentazione non corretta, perché altrimenti i dati che mi
avete dato sono non corretti.
Io ho cercato di mettere insieme tutta una serie di dubbi che ci
sono, che poi siano anche ragionevoli e che possono anche esserci
da parte di chi ha un patrimonio informativo minore perché sta in
minoranza, pensi che penso addirittura che qualche collega di
minoranza ne sappia di più di qualcuno in maggioranza che non si è
assolutamente occupato di questo tema, ma questo è un altro paio di
maniche. Io quello che dico è che, secondo me, si fa un intervento
che in realtà è un pezzo di quel grande cantiere, senza avere
un'idea di come organizzarlo nel complesso, perché è una procedura
estremamente complicata.
Una riforma in questo genere, tra l'altro non so se sia anche il
caso di creare una struttura ad hoc temporanea che gestisca una
riforma di questo genere, perché la struttura del personale negli
ultimi anni, lo abbiamo visto, è stata comunque oberata da tutta
una serie di problematiche e soprattutto dal punto di vista
informatico è pronta quella struttura? Questa è una procedura, è
una riforma estremamente complessa e se leggo che bisognerà ancora
condurre degli approfondimenti e delle analisi e delle valutazioni,
mi preoccupo, perché individuiamo un pezzo del cantiere e poi
dobbiamo ancora fare i rilievi, adesso sono preso con la figura del
ponte e mi viene da dirla così per farsi capire, è una
preoccupazione. Poi, ripeto, se sarò fazioso e non corretto,
finalmente sono diventato anch'io cattivo, però sono dei dubbi e
delle considerazioni che invece sono posate su una serie di temi
che ho cercato di mettere nero su bianco su una relazione, che
rimarranno tra l'altro, e che spero, come a seguito dell'incontro
del 17 maggio, che tutti insieme vengano tenuti un po' in
considerazione perché è tutto bellissimo, però è un processo
estremamente complesso. Potevo anche dire: "si è partiti a caso",
in realtà partire da un pezzo senza avere chiaro nel complesso cosa
si vuole fare... siamo alle solite.
Presidente -
Altri interventi? Non vedo altre richieste.
Prima si fa l'ordine del giorno e in seguito il voto della legge e
dichiarazioni di voto. La parola al consigliere Chatrian.
Chatrian (AV-VdA Unie) -
Presidente, per una breve
sospensione della maggioranza.
Presidente -
Il Consiglio è sospeso.
La seduta è sospesa dalle ore 10:28 alle ore 10:39.
Bertin (Presidente) -
Riprendiamo dopo la pausa. La
Consigliera Erika Guichardaz si era prenotata per illustrare
l'ordine del giorno, ne ha facoltà.
Guichardaz E. (PCP) -
Di questo tema ne ho già parlato
all'interno della discussione generale. La disposizione di oggi
parla di disposizioni per l'intero comparto unico della Valle
d'Aosta ma leggendo e ascoltando in audizione anche i sindacati,
come dicevo invece discrimina, secondo noi, proprio quelle figure
che nel tempo hanno dimostrato di ricoprire già ruoli di
responsabilità a fronte anche di un'indennità minima e direi quasi
ridicola rispetto alle responsabilità che andavano a ricoprire che
sono i responsabili degli uffici e dei servizi degli Enti locali,
come previsto dall'articolo 46 della legge 54, e poi
successivamente legati in maniera a doppio filo con le posizioni
organizzative nell'accordo del Testo unico delle categorie, e i
capi di servizi di segreteria, anch'essi legati a doppio filo
proprio a quelle posizioni organizzative.
Come dicevo, con questa norma non si va a valorizzare in maniera
adeguata proprio queste due figure che nel tempo hanno dimostrato
di ricoprire ruoli di responsabilità e di poter in qualche modo
anche sostenere le criticità riferite alla mancanza di organici
all'interno delle istituzioni scolastiche e comunque al lavoro
all'interno degli Enti locali. Ha stupito anche noi il fatto che i
Sindaci non rilevassero questo nel loro parere e in quello che noi
riteniamo indispensabile è che, nel momento in cui vi sia una sorta
di premialità rispetto alle PTR regionali, contestualmente
all'aumento stipendiale di cui parlava il presidente Testolin,
quindi non aspettando la riforma degli Enti locali che sappiamo
essere ancora più lunga, ma contestualmente a quando si daranno
degli emolumenti superiori ai D con posizioni di particolare
responsabilità all'interno dell'Amministrazione, venga
riconosciuto, e quindi si avvii da subito un tavolo con le
organizzazioni sindacali affinché da subito venga riconosciuta una
disciplina giuridica ed economica a queste due figure, che, come
dicevo, tutti noi riteniamo prioritarie.
Dietro a tutto questo ci sta proprio anche quella questione di
pesature e di competenze di cui accennavo in discussione generale e
che non vengono ricomprese assolutamente in questo disegno di
legge. Se noi andiamo a vedere pesature e competenze rispetto a
questi due profili professionali, credo che nessuno di noi possa
mettere in dubbio quanto queste figure facciano già, sia nella
gestione del personale... perché, ad esempio, nelle istituzioni
scolastiche vi è un solo D che gestisce il personale, ma
soprattutto anche rispetto alla tenuta dei capitoli di bilancio e
in alcuni casi anche alle responsabilità legate proprio al ruolo
che svolgono, pensiamo, ad esempio, alle responsabilità che ha un
responsabile di un ufficio tecnico comunale o il responsabile di un
ufficio contabilità degli Enti locali. Chi di noi è stato
amministratore, ma credo anche chi di noi si è minimamente
informato può ben capire le responsabilità ricoperte da questi
ruoli.
Dalla risposta del Presidente ci sembra anche di capire che
questa norma, nonostante sia stata definita urgente, non vuole
essere avviata già dal 1° gennaio 2024... ah, ho capito male.
Allora se si pensa di avviarla dal 1° gennaio 2024, che dal 1°
gennaio 2024 anche gli altri D del comparto vengano valorizzati
come si deve.
Presidente -
Ha chiesto la parola il Presidente della
Regione.
Testolin (UV) -
Sì, abbiamo capito lo spirito con il
quale è stato presentato quest'ordine del giorno, tuttavia lo
strumento per valorizzare e tenere conto del contenuto di maggiore
responsabilità di questi funzionari saranno proprio le PTR che
potranno pertanto essere graduate per la complessità e la
responsabilità in più fasce economiche con l'attribuzione di
retribuzioni di posizioni differenziate.
L'inquadramento nel complesso rimane però sempre quello dei D,
non si può invece intervenire sull'inquadramento delle categorie in
maniera diversa, l'individuazione di PTR su quei posti di
funzionari potrà anche essere prevista in maniera già predefinita
magari, a differenza di altri che saranno invece solo il risultato
di atti organizzativi che ciascun ente potrà mettere in piedi.
Per questo motivo noi ci asterremo su quest'ordine del
giorno.
Presidente -
Vi sono altri interventi? Consigliere
Restano, a lei la parola.
Restano (GM) -
Voterò quest'ordine del giorno pur
rilevando, per la sua applicazione eventuale, delle difficoltà,
perché dovrebbe essere il tutto inserito nella norma che stiamo
discutendo, perché se andiamo a incidere sul FUA, diventa difficile
applicare dei maggiori compensi alle particolari posizioni dei
Comuni, perché è la difficoltà che già viviamo oggi.
Mi permetto però di evidenziare alcune perplessità che non sono
forse messe nella discussione della norma, è da più anni che
sollevo in quest'aula la questione, risalgo solamente al primo
bilancio di previsione approvato in questa consiliatura dove ho
rilevato la necessità di valorizzare le particolari posizioni.
Finalmente quindi andiamo ad approvare un primo passo, però non
posso non rimarcare - mi permetta Presidente - un pochino di
confusione perché non c'è chiarezza. In effetti, ritornando sempre
indietro nel tempo, avevo chiesto di presentarsi spontaneamente in
Commissione per illustrare la riforma; l'ha fatto insieme alla
Bocconi, credo che non sia stato sufficiente per capire i passi,
perché sì, da un lato, vi è la necessità di ridurre il numero dei
dirigenti; dall'altro, il potenziamento delle posizioni dovrebbe un
pochino sopperire alla riduzione dei dirigenti, se noi andiamo a
incaricarli oggi, non abbiamo le giuste conseguenze.
Credo quindi che si andrà verso una proroga delle particolari
posizioni che stanno operando in questo momento se si vuole essere
razionali nell'applicazione della riforma o se non ho capito bene,
le chiedo, Presidente, di venire a illustrarci i passaggi
nuovamente in Commissione perché non sono chiari. Sarebbe stato
sufficiente scrivere in legge... Presidente? È molto in gamba lei
perché parla con uno e ascolta l'altro, ma, a parte questo, sarebbe
stato sufficiente, Presidente, indicare in legge che la norma
sarebbe stata applicata dopo la riforma della dirigenza, così si
sarebbe capito molto di più di quella che era l'idea che ha in
mente il Governo regionale.
Mi permetto quindi di sottolineare che non è stata condivisa la
norma con chi ha voluto sviluppare e approfondire, perché se sono
qua a chiederle di venire in Commissione, non ho percepito questa
condivisione. Al di là di questo, sottolineo che tra le attuali
posizioni che operano in questo momento vi sono delle elevate
professionalità che meriterebbero di essere confermate, non tutte
le cose non funzionano, ci sono delle cose che vanno bene, se
l'Amministrazione va avanti, è perché i nostri funzionari
generalmente lavorano con professionalità e impegno.
Confermo il mio voto favorevole all'ordine del giorno.
Presidente -
La parola al consigliere Marquis per il
gruppo di Forza Italia.
Marquis (FI) -
Due considerazioni anche da parte del
nostro gruppo su quest'iniziativa che condividiamo fortemente
perché riteniamo che, quando si vanno a fare degli approfondimenti
e si va a incidere a livello legislativo su delle figure, sia
importante avere una visione complessiva, una visione che in questo
caso, purtroppo, non viene in evidenza a coloro che guardano al
provvedimento perché evidentemente ci sono delle situazioni di non
raccordo sempre con gli enti che fanno parte del comparto unico in
capo alla Regione, tipo le istituzioni scolastiche e gli Enti
locali, che hanno delle problematiche che vanno considerate e di
carattere puntuale, più complicate nell'approccio rispetto a quelle
dell'Amministrazione regionale.
Il problema dei capi servizio della segreteria lo abbiamo già
affrontato quando abbiamo dibattuto questa primavera sul
regolamento amministrativo e di contabilità, abbiamo visto che sono
delle posizioni particolari e anche con questa modifica, con questo
intervento legislativo credo che il problema non sia del tutto
risolto perché il loro regolamento prevede che ci siano comunque
delle possibilità di deleghe da parte dei dirigenti che rimangono
sotto il profilo della soggettività e non dell'oggettività, così
come è previsto per l'Ente Regione che si va a incidere a livello
di microstrutture.
Sicuramente è un obiettivo condivisibile quello di riformare la
Pubblica Amministrazione, così come è stato anticipato
nell'audizione che abbiamo avuto modo di partecipare e ascoltare
del professor Villotti della SDA Bocconi, però il problema evidente
è che è difficile partire da un tassello senza avere la visione
complessiva della riforma.
Credo che sarebbe stato più interessante e soprattutto più
produttivo un intervento che sottendesse a una visione complessiva,
ancorché abbiamo potuto ascoltare l'importanza nella relazione che
era stata fatta dei quadri intermedi e del loro potenziamento, però
le problematiche sono di diverso tipo, di diversa natura, pertanto
crediamo che forse un approccio sistemico, una visione complessiva
poteva essere sicuramente più produttiva per la Pubblica
Amministrazione.
Per quanto concerne l'ordine del giorno, quindi va nella
direzione di fare questi approfondimenti sui responsabili di
servizio e sul personale con responsabilità all'interno degli Enti
locali, pertanto, come gruppo, lo sosterremo convintamente.
Presidente -
Per il gruppo della Lega, ha chiesto la
parola il consigliere Aggravi, ne ha facoltà.
Aggravi (LEGA VDA) -
Lo dicevo già nel corso della
presentazione della relazione dove citavo un altro ordine del
giorno, che, è vero, era stato concertato con l'allora Assessore
competente con delega all'istruzione Caveri e con il presidente
Lavevaz, però questa maggioranza è in continuità e quindi
sostanzialmente ce lo portiamo dietro.
Era un ordine del giorno che parlava del capo dei servizi di
segreteria, l'ordine del giorno delle colleghe integra l'altra
figura, che ovviamente, come ho anche cercato di dire
sinteticamente nella relazione, sono i due convitati... non direi
tanto di pietra, soprattutto quello delle istituzioni scolastiche
perché sono abbastanza presenti e sinceramente i dubbi permangono,
anche a seguito della replica fatta dal Governo.
Adesso mi sono andato a rileggere anche la legge e alcuni
passaggi e devo dire che se dal punto di vista delle risorse messe
in campo, mi è chiara la parte regionale, mi è altrettanto chiaro
anche quello che riguarda gli Enti locali, cioè in realtà non si
cambia nulla, nel senso che vedendo quello che appunto è scritto...
fra l'altro, ricordo che è un disegno di legge a invarianza
finanziaria, quindi in realtà è un capitolo ancora da scrivere e
sinceramente mi sarei aspettato oggettivamente un
okay
da
parte della maggioranza da approfondire un tema che, come hanno
detto anche altri colleghi, oggettivamente andrebbe approfondito e
capito meglio, soprattutto poi tenuto anche conto che, per quello
che riguarda le figure dei capi dei servizi di segreteria delle
istituzioni scolastiche, ha anche un altro tipo di problematica,
che potrebbe essere il caso, lo abbiamo già detto più volte, di
approfondire in maniera più puntuale.
Io penso, confermando che sosterremo quest'ordine del giorno
che, ripeto, va anche in continuità e in parallelo con quanto già a
suo tempo presentato da noi ma soprattutto anche votato, se non
erro, dall'intera Aula... mi fa un po' strano che oggi non si
voglia approvare quest'ordine del giorno ma tant'è, di fatto ci
sono degli approfondimenti che forse sarebbe il caso di fare e a
questo punto invito un po' tutti i colleghi a fare una valutazione
e comunque a non dimenticarsi un pezzo importante anche qui di
apparato pubblico, soprattutto per quanto riguarda poi anche la
parte dei Comuni, perché ricordo che la norma parla delle
previsioni dell'articolo 46, comma 4, della legge 54/1998, che
spesso e volentieri tengono in piedi uffici cardini importanti,
come ha ricordato tra l'altro la collega Guichardaz di molti nostri
Comuni.
Presidente -
Ha chiesto la parola la Consigliera Erika
Guichardaz per PCP, ne ha facoltà.
Guichardaz E. (PCP) -
Mi lascia perplessa e quindi
chiederei veramente al Presidente, anche se non accolgono l'ordine
del giorno, di venire in Commissione a relazionare perché, come
abbiamo letto noi la norma, l'hanno letta tutti i sindacati, come
dico però non erano stati sentiti prima, nonostante questa sia
comunque materia contrattuale, ma tutti abbiamo fatto le stesse
valutazioni e soprattutto - e le leggo un passaggio della norma che
è stato proprio citato anche dalle organizzazioni sindacali - nelle
istituzioni scolastiche esiste solo una figura che è un D, tutti
gli altri sono C2, B, A e via dicendo. Allora nell'articolo 2 si
dice: "spettano al dirigente della struttura, nel cui ambito le
posizioni sono istituite, il conferimento dell'incarico, la
valutazione dell'attività svolta, la vigilanza, il potere
sostitutivo, previa diffida, in caso di inerzia, e la revoca
dell'incarico in caso di valutazione negativa".
Allora se io ho un unico D all'interno dell'istituzione
scolastica, gli revoco l'incarico, che oltretutto le funzioni
superiori sono previste in una legge regionale, la 19/2000, quindi
non è che diciamo sono funzioni superiori che i capi dei servizi si
sono avocati a sé, ma c'è una legge nazionale e regionale che li
obbliga a svolgerli, a un certo punto noi diciamo: "il dirigente
può revocare l'incarico" quando l'unico D presente è il capo dei
servizi. Allora cosa si fa, Presidente?
Io sinceramente tutto questo non lo capisco e non capisco
neanche se c'è invarianza finanziaria e lei dice che gli Enti
locali vengono ricompresi, allora io mi chiedo se i soldi che
andranno tolti dalle dirigenze regionali, andranno a coprire questi
posti all'interno degli Enti locali, perché sennò sinceramente io
non capisco veramente dove stiamo andando a parare.
Ho capito quindi che non voterete l'ordine del giorno ma le
chiedo perlomeno di venire in Commissione e cercare di chiarire
quest'aspetto, che per noi, ancora dopo la sua risposta, non
risulta assolutamente chiaro.
Presidente -
Ci sono altri interventi? Se non ci sono
altri interventi, metto in votazione l'ordine del giorno. Non vedo
altre richieste di intervento, pertanto metto in votazione l'ordine
del giorno. La votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo ora all'analisi dell'articolato di legge. Gli articoli
sono 4. Metto in votazione, se non ci sono interventi, l'articolo
n. 1. La votazione è aperta. La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n. 1 è approvato.
Metto in votazione l'articolo n. 2. La votazione è aperta. La
votazione è chiusa.
Presenti: 34
Votanti: 21
Favorevoli: 19
Contrari: 2
Astenuti: 13 (Aggravi, Baccega, Brunod, Foudraz, Ganis, Lavy,
Lucianaz, Manfrin, Marquis, Perron, Planaz, Restano,
Sammaritani)
L'articolo n. 2 è approvato.
Metto in votazione l'articolo n. 3. La votazione è aperta. La
votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n. 3 è approvato.
Posso dare lo stesso risultato per l'articolo n. 4? Stesso
risultato per l'articolo n. 4.
Metto ora in votazione la legge nel suo insieme. La votazione è
aperta... Per dichiarazione di voto, la parola alla consigliera
Erika Guichardaz.
Guichardaz E. (PCP) -
Come anticipato in discussione
generale, il nostro gruppo non voterà questa legge che riteniamo
una legge discriminatoria, una legge che non evidenzia la corretta
pesatura delle responsabilità e non prevede un meccanismo
selettivo.
Mi fa piacere quanto sentito dal Presidente che non sarà una
legge che andrà in qualche modo a incentivare delle figure
specifiche nel senso che immagino che sugli
skill
avremo
modo poi di verificare, a differenza di quanto avvenuto in altri
contesti, dove magari gli skill prevedevano un
master
fatto
all'interno dell'Amministrazione, che era stato proprio pensato per
qualcuno, oppure i cinque anni di copertura di un incarico, quindi
pensati anche quelli proprio per qualcuno, andremo sicuramente ad
analizzare con molta attenzione quegli skill.
Come avrete visto, non abbiamo votato l'articolo 2 perché
ribadiamo che, secondo noi, quell'articolo 2 impedisce e in questo
caso non valorizza quelle figure che erano all'interno dell'ordine
del giorno.
La nostra valutazione quindi è piuttosto negativa e sinceramente
voglio poi capire veramente quello che non è stato fatto in cinque
anni come si pensa di poterlo fare in pochi mesi senza avere una
visione generale, che è quella che tutti noi abbiamo chiesto.
Presidente -
Altre dichiarazioni di voto? Ha chiesto la
parola il consigliere Restano, ne ha facoltà.
Restano (GM) -
Su questo disegno di legge mi asterrò
condividendo l'iniziativa però, come ho già detto nel corso del mio
intervento, andava impostata forse in maniera un pochino diversa
per avere chiaro il percorso da svolgere per arrivare all'obiettivo
finale. Questo mi rincuora affermarlo ma è diventata una
consuetudine da parte della maggioranza di scaricare dei disegni di
legge senza illustrare alle forze di minoranza gli obiettivi finali
e i percorsi da seguire per arrivarci, e lo vedremo poi nei
prossimi disegni di legge che andremo a discutere durante questa
giornata.
Pertanto, nel significare che non si tratta di un aumento di
stipendio a chi l'ha inteso così, ma si tratta di una giusta
indennità per le responsabilità che vengono assunte dal personale
che opererà in tal senso o per quello che ha lavorato fino adesso
che aspettava la giusta indennità, il voto sarà di astensione.
Presidente -
Ha chiesto la parola il consigliere Marquis
per dichiarazione di voto, ne ha facoltà.
Marquis (FI) -
Anch'io a nome del gruppo annuncio
l'astensione sul provvedimento, un provvedimento che potrebbe
essere condivisibile nelle finalità, però, a livello di attuazione,
non condividiamo il metodo di approccio parziale, che è al di fuori
di una visione sistemica e soprattutto che non tiene in
considerazione le problematiche attinenti alla materia trattata
nella loro complessità.
Ci sarà sicuramente occasione di dover ridiscutere di
quest'argomento prossimamente perché sicuramente emergeranno dei
problemi, quei problemi che sono già stati annunciati oggi in aula
dai colleghi che sono intervenuti, che, a nostro avviso, meritavano
maggiore attenzione perché si tratta di incidere su delle
professionalità che contribuiscono al buon funzionamento della
macchina amministrativa e delle professionalità sulle quali deve
fare grande affidamento nel futuro l'Amministrazione in un processo
riorganizzativo, quindi avrebbero meritato, secondo noi, un
approccio completamente diverso rispetto a quello che è stato messo
in atto. Grazie.
Presidente -
Ha chiesto la parola il consigliere Aggravi
sempre per dichiarazione di voto.
Aggravi (LEGA VDA) -
Per ribadire il voto di astensione
da parte del gruppo Lega, un voto di astensione che, come è stato
detto sia in Commissione, sia nel corso del dibattito in aula, non
è contrario alla riforma dell'Amministrazione, non è contrario a
valorizzare l'area mediana del
management
regionale ma che
crede che questo non sia il punto di partenza utile a riformare in
maniera efficiente l'Amministrazione regionale.
Pensiamo e nei fatti vediamo che non c'è una visione complessiva
di quello che si vuole fare, non c'è un'analisi delle ricadute, c'è
un continuo rimando e lo avete anche scritto nelle note
esplicative.
Siamo abbastanza preoccupati perché se questo è il punto di
partenza della riforma della Regione, e non lo dico da un punto di
vista quasi politico, lo dico quasi più da un punto di vista
tecnico, pratico e anche molto pragmatico, non è un buon punto di
partenza ma temo, come ho già detto nel corso dell'esposizione
della relazione, che lo vedremo nei prossimi mesi e penso che
questo non sarà il primo né l'ultimo intervento non sul complesso,
ma proprio su questo tema, perché qualcosa non tornerà.
Sul resto quello che c'era da dire lo abbiamo detto, spiace che
non si voglia proseguire in realtà un approfondimento che doveva
già essere fatto su alcune figure, penso appunto ai capi dei
servizi di segreteria delle scuole, penso appunto al discorso degli
Enti locali, non so se almeno sugli Enti locali si possa anche
pensare di fare un approfondimento nell'ambito dei tavoli
organizzati per la riforma degli Enti locali, almeno per prendere
qualcosa come anche gli altri colleghi di minoranza hanno fatto,
cioè cercare comunque di dare un contributo anche su quel punto.
Spiace davvero perché forse le cose sono cambiate rispetto a una
volontà che almeno in precedenza era stata espressa con il voto
dell'ordine del giorno, ma forse anche questa scelta ci sta dicendo
qualcosa in più.
Presidente -
Non vedo altre richieste per dichiarazione
di voto. Metterei pertanto in votazione la legge nel suo insieme.
La votazione è aperta. La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
Il DL è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK