Consiglio Regionale della Valle d'Aosta - Oggetto del Consiglio n. 693 del 11 luglio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 693 del 11 luglio 1984 - Resoconto
OGGETTO N. 693/VIII - ACCERTAMENTI PER LA REGOLARE ADESIONE
ALLA CASSA EDILE DELLE IMPRESE CHE LAVORANO PER CONTO DELLA
REGIONE. (Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
Negli ultimi tempi l'Ispettorato del Lavoro della Valle
d'Aosta ha trasmesso alla Procura della Repubblica di Aosta
numerosi rapporti a carico dei responsabili di imprese valdostane
che non rispettavano l'obbligo del versamento alla Cassa Edile
delle quote di retribuzione trattenute sulle buste paga dei
lavoratori.
Poiché le imprese che lavorano per gli Enti pubblici o
ricevono da essi finanziamenti agevolati sono tenute al rispetto
dei contratti collettivi di lavoro e delle leggi vigenti,
i sottoscritti Consiglieri regionali
INTERPELLANO
l'Assessore regionale ai Lavori Pubblici per sapere:
1)
se tutte le imprese che hanno vinto appalti per
lavori pubblici regionali sono regolarmente iscritte alla Cassa
Edile;
2)
quali controlli vengono messi in atto da parte
dell'Amministrazione regionale per verificare se le imprese che
lavorano per conto della Regione sono in regola con i versamenti
dei contributi INPS e INAIL;
3)
se l'Amministrazione regionale effettua qualche
controllo sulla corrispondenza tra le ore di lavoro previste dai
capitolati di appalto e la somma delle ore di lavoro registrate
mensilmente da parte delle imprese sulle buste paga dei
lavoratori.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Questo problema sollevato
dall'interpellanza ha rilevante consistenza per quanto riguarda il
numero delle imprese interessate ed anche per i rapporti fra queste
imprese, i lavoratori e la Regione.
Questa è una prima interpellanza che abbiamo presentato, è un
argomento che intendiamo approfondire in seguito perchè ci sembra
degno della massima attenzione. Abbiamo avuto notizia che negli
ultimi tempi l'Ispettorato del Lavoro della Valle d'Aosta ha
trasmesso alla Procura della Repubblica dei rapporti a carico di
imprese valdostane che non rispettavano l'obbligo del versamento
alla Cassa Edile delle quote di retribuzione trattenute sulle buste
paga dei lavoratori. Siccome nei capitolati d'appalto che vengono
stilati fra la Regione e le imprese c'è l'obbligo del rispetto
delle norme contrattuali e delle leggi vigenti, chiediamo come la
Regione si sia attrezzata per verificare queste cose.
Vogliamo sapere se risulta all'Assessore ai Lavori Pubblici che
tutte le imprese che hanno appalti di lavori della Regione stiano
versando regolarmente quanto devono alla Cassa Edile. Inoltre
vogliamo sapere quali controlli esegue l'Amministrazione regionale
per verificare se le imprese versano quanto dovuto anche per ciò
che riguarda i contributi dell'INPS e dell'INAIL.
Infine chiediamo se esiste qualche controllo per quanto riguarda
le ore di lavoro che vengono poi attribuite a ciascun lavoratore.
Abbiamo avuto modo di vedere delle buste paga del mese di luglio,
da cui risulta che il lavoratore avrebbe lavorato per un centinaio
di ore, e la cosa ci sembra abbastanza incredibile. Siccome spesso
nei capitolati d'appalto viene anche quantificato il numero delle
ore necessarie per eseguire quel lavoro, vogliamo sapere se esiste
da parte della Regione qualche controllo per la corrispondenza
delle ore che vengono impiegate da un lavoratore per eseguire un
determinato lavoro e quanto viene attribuito al lavoratore sulla
busta paga.
PRESIDENTE:
Ha chiesto di parlare l'Assessore ai Lavori
Pubblici Chabod, ne ha facoltà.
CHABOD - (D.C.):
Subito dopo ogni appalto l'Assessorato
ai Lavori Pubblici comunica agli enti a cui spetta il compito di
controllare che le imprese rispettino gli obblighi assicurativi;
gli enti sono: l'Ispettorato del Lavoro, l'INPS, l'Istituto
nazionale di assicurazione contro gli infortuni sul lavoro.
Viene inviato a tutti un modulo con le seguenti voci: genere di
lavoro, località in cui il lavoro viene effettuato, data
presumibile di inizio dei lavori, termini fissati per l'ultimazione
dei lavori, giorni lavorativi circa, importo del lavoro al netto
del ribasso d'asta, percentuale approssimativa e presumibile della
spesa per manodopera occorrente per l'esecuzione dei lavori in
percentuale, data presumibile dell'inizio dei lavori e tempo utile
concesso per l'esecuzione degli stessi, percentuali approssimative.
Tutte le volte che le ditte appaltatrici non riescono a finire in
tempo, richiedono una piccola proroga alla Giunta la quale, se
necessario, la concede, però tutto questo viene comunicato in ogni
caso a quei tre enti che possono agire subito.
Nel corso dei lavori l'Assessorato procede ad effettuare su ogni
certificato di pagamento la ritenuta dello 0,50% a garanzia
dell'adempimento da parte delle imprese degli oneri previdenziali.
Al termine dei lavori, prima del collaudo e della relativa
liquidazione finale, l'Assessorato invia nuovamente agli enti la
comunicazione dell'avvenuta ultimazione dei lavori, precisandone la
data di ultimazione e l'importo finale dei lavori, e nel contempo
richiede che le venga rilasciata la dichiarazione che l'impresa è
in regola con gli adempimenti assicurativi.
Nei rari casi di risposta negativa, l'Assessorato invita
l'impresa ad adempiere ai suoi obblighi prima di liquidarle il
saldo finale.
Per quanto riguarda i controlli richiesti dagli interpellanti,
questi non possono essere verificati direttamente in quanto si
verrebbe contro alle disposizioni di legge vigenti in materia,
essendo stati istituiti gli appositi enti di controllo.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Non posso dire di essere soddisfatto
della risposta perchè quei controlli che sono di per sè necessari,
da parte della Regione vengono demandati all'INPS, INAIL e
all'Ispettorato del Lavoro, cioè da quello che dice l'Assessore,
segnaliamo il lavoro, l'impresa vincitrice, le ore, le condizioni e
poi lasciamo che questo controllo venga effettuato da questi
enti.
La richiesta dell'interpellanza non era di questo tipo: chiedeva
se esisteva qualche controllo specifico da parte della Regione. Di
fatto quindi, da parte della Regione, al di là di questa
segnalazione, non esistono dei controlli specifici; a noi sembra
che, vista la rilevanza dei lavori pubblici regionali dal punto di
vista dell'importo, qualche strumento potrebbe essere studiato,
perchè si tratta di una situazione che crea notevoli disagi ai
lavoratori, che produce situazioni confuse nei rapporti fra
lavoratori e imprese e che crediamo potrebbe essere oggetto di una
iniziativa di controllo da parte della Regione.
Non credo che si possa dire che c'è una invasione di campo,
perchè la Regione quando fa il contratto impegna queste imprese al
rispetto dei contratti di lavoro e delle leggi vigenti, quindi la
Regione sotto questo aspetto può mettere in opera dei controlli
propri. Questo a nostro giudizio avrebbe un effetto più che altro
deterrente, non dovrebbe essere tanto riferito a scopi specifici ma
puntare ad un miglioramento di situazioni che riteniamo quanto mai
particolari e strane.
Pertanto la Regione potrebbe prendere qualche iniziativa per le
sue finalità generali di tutela del rispetto delle norme e di
tutela soprattutto degli interessi dei lavoratori.
Invitiamo l'Assessorato a pensarci, comunque ci faremo vivi su
questo argomento in futuro in modo documentato e anche con delle
proposte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK