Consiglio Regionale della Valle d'Aosta - Oggetto del Consiglio n. 469 del 9 febbraio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 469 del 9 febbraio 1994 - Resoconto
OGGETTO N. 469/X - Applicazione delle nuove disposizioni in
materia di edi­lizia residenziale pubblica. (Interpellanza).
Interpellanza - Tenuto conto che la legge 24 dicembre 1993, n.
560 recante di­sposizioni in materia di alienazione degli alloggi
di edilizia re­sidenziale pubblica, a favore degli assegnatari in
locazione esclusivamente per il conseguimento di finalità proprie
di edili­zia abitativa pubblica;
Considerato che l'attuazione di tale normativa darebbe agli
attuali inquilini, in possesso dei requisiti soggettivi previsti
dalla legge, la possibilità di avere in proprietà un alloggio;
Rilevato che tale operazione avrebbe un duplice vantaggio:
1) sgravare gli Enti gestori e proprietari da enormi risorse
fi­nanziarie destinate alla manutenzione ordinaria e
straordina­ria;
2) dare la possibilità in un momento di crisi finanziaria di
re­perire fondi da destinare a un programma di reinvestimento del
ricavato;
il sottoscritto Consigliere regionale
Interpella
l'Assessore competente per sapere:
1) quali sono stati o saranno i provvedimenti che intende
assu­mere in merito a tale delicata questione;
2) se è stata emanata e, in caso contrario, quando intende
ema­nare la direttiva agli Enti gestori per l'attuazione del
pro­gramma previsto dalla suddetta legge. Sottolineato che altre
Regioni già da un anno hanno emanato, in attuazione dell'art. 28
della Legge 412/91, le direttive agli Enti gestori per la
pre­disposizione dei piani di cessione degli alloggi di edilizia
resi­denziale pubblica nonché per il reinvestimento del
ricavato;
3) quali sono gli intendimenti dell'Assessore per quanto attiene
l'applicazione della Legge 427 del 29 ottobre 1993 che modifi­cherà
sensibilmente le condizioni di gestione degli alloggi
pub­blici.
F.to: Parisi
Presidente -
La parola al Consigliere Parisi per
l'illustrazione.
Parisi (VAP) -
Grazie. Lo scopo di questa mia
interpellanza è soltanto quello di sollevare un problema che è di
grande attualità e che ha creato grandi aspettative in un numero
elevato di cittadini. Ritengo quindi sia doveroso far conoscere
come si stia muoven­do l'Assessorato per mettere in atto tutti gli
strumenti neces­sari al fine di giungere, in tempi relativamente
brevi, all'appli­cazione della legge 560 del 1993 che, come tutti
sanno, dà la possibilità agli Enti pubblici di alienare una
percentuale di al­loggi di proprietà.
La mia preoccupazione è stata anche quella di avere delle
ri­sposte possibilmente puntuali in quanto, in questi ultimi
gior­ni, come avviene poi normalmente da tantissimo tempo, vengo­no
rilasciate interviste, vengono fatti libri bianchi e
dichiara­zioni; di fronte ad un problema che è abbastanza
drammatico sarebbe corretto dare a tutti i cittadini delle risposte
tali da non creare facili illusioni, o comunque aspettative che poi
potrebbe­ro andare deluse. Io credo che per quanto riguarda il
problema "casa" ormai si è detto tantissimo e che sia questa
l'occasione per cercare di dare una risposta concreta. Non intendo,
quindi, in questa circostanza, affrontare tutta la tematica del
problema "casa" perchè ci porterebbe molto lontano, ma vorrei
soltanto avere da parte dell'Assessore assicurazioni circa la messa
in moto dell'iter burocratico previsto dalla legge 560, per evitare
quanto è successo in precedenza.
L'Assessore dirà ancora che non è colpa sua, ma già la 412 del
1991, all'articolo 28, attribuiva alle Regioni la competenza
pri­maria, sia per individuare i criteri, sia per programmare
l'ap­plicazione di questo articolo. Purtroppo, mentre altre Regioni
avevano già sin dal 1991 trovato gli strumenti, l'Emilia Roma­gna è
addirittura arrivata a fare molte alienazioni del patri­monio
pubblico; noi non abbiamo fatto nulla! Pregherei quindi l'Assessore
di darci delle risposte in modo che i cittadini sap­piano, fin da
ora, quali potranno essere i tempi per l'applica­zione di questa
legge e anche, se possibile, i criteri che verran­no adottati.
Nella mia interpellanza ho citato inoltre la legge 427 che riguarda
la modifica degli aspetti tributari e che avrà, quando sarà
applicata, una grossa incidenza sia sull'adegua­mento dei canoni di
locazione, sia su una serie di altre norma­tive che creeranno, in
futuro, delle situazioni di attrito.
Personalmente ritengo che il momento sia favorevole per un
rilancio del settore edile e dell'intera economia se si saprà
sfruttare adeguatamente questa congiuntura di grandi risorse
finanziarie. Ritengo che, oltre alla massa di denaro che potreb­be
arrivare dall'alienazione dei beni, vi sia, come sa l'Assessore,
anche un fondo dell'ex Gescal che credo ammonti a circa 17
mi­liardi e che potrebbe essere impegnato in tempi relativamente
brevi, cioè anche subito, avendo gli strumenti necessari. É
indi­spensabile, a mio avviso, che si trovi un tavolo comune di
con­fronto che veda impegnati la Regione, i Comuni e gli IACP.
Di­co questo perchè, purtroppo, finora ogni Ente ha ragionato per
proprio conto, senza trovare un tavolo di confronto per arrivare a
dare delle risposte concrete a tale problema. Purtroppo, un Ente
attribuisce all'altro le responsabilità dell'inefficacia o della
mancanza della messa in atto degli strumenti risolutori di questo
problema.
Io credo che si dovrebbe finalmente trovare questo tavolo di
confronto; dico questo anche perchè ultimamente ho sentito delle
dichiarazioni che vanno tutte nel senso che ognuno si col­tiva il
proprio settore senza pensare che è un problema più ge­nerale.
Penso che questa sia l'occasione per fare in modo che la Regione
diventi programmatrice di tale problema, in modo tale da giungere a
delle soluzioni. Il Comune, mi scuso se mi dilun­go ma volevo
chiarire fino in fondo il senso dell'interpellanza, potrebbe già
predisporre gli strumenti urbanistici per indivi­duare le aree di
trasformazione e dare delle nuove norme per quanto riguarda gli
interventi nel centro storico di cui si parla da molto tempo; la
Regione, come dicevo prima, potrebbe avere il compito della
programmazione e dei finanziamenti e lo IACP potrebbe essere l'ente
che dovrebbe progettare e realizzare il patrimonio pubblico.
Termino cercando di fare alcune proposte operative anche per essere
un po' più concreto. Io ritengo in­nanzitutto che sarebbe il
momento, e credo che l'Assessore ci abbia già pensato, di fare una
legge-quadro di settore che vada ad unificare tutti i problemi che
riguardano questo settore. Purtroppo sappiamo tutti che esistono
un'enormità di leggi ri­guardanti i numerosi enti che si
interessano al problema e che ci sarebbe invece la necessità di
un'unica normativa.
Sarebbe dunque opportuno arrivare a ciò, e con questa
legge-quadro si potrebbe anche pensare ad istituire una consulta
per il problema abitativo, con la presenza di tutte le forze
politiche e sociali, con il compito di fare proposte da porre poi
all'atten­zione degli organismi istituzionali. La seconda cosa che
chiede­rei all'Assessore è di ripresentare la legge di riforma
dello IACP che, nella passata legislatura, era stata bocciata dal
Coordina­mento per dei motivi abbastanza marginali rispetto a
quella che era la sostanza della legge. Altra proposta, è quella
della modifica della legge 15 del 1987 che, da come mi risulta, è
già stata predisposta dall'Assessorato e che mi auguro venga
pre­sentata al Consiglio in tempi brevi. Ritengo poi che sia
oppor­tuna ed indispensabile la riforma della legge sui mutui
regio­nali sulla prima casa, prevedendo anche, se possibile,
l'acqui­sizione di alloggi a riscatto ventennale o sistemi che
diano la possibilità di acquisire l'alloggio attraverso questa
legge. Evi­dentemente, in questo caso, dovrebbe essere l'ente
pubblico a farsi promotore di una politica diversa da quella che
esiste at­tualmente, in quanto ritengo che la legge tuttora in
vigore ab­bia drogato il mercato immobiliare; bisognerebbe trovare
dei meccanismi tali da far accedere a questi finanziamenti un più
alto numero di utenti. Ultima cosa, e termino, è la presentazio­ne
della legge che riguarda i progetti integrati: come ben sapete la
Corte Costituzionale con sentenza n. 393 del 19 ottobre 1992 ha
restituito alle regioni la competenza primaria in materia
urbanistica e la responsabilità di programmare gli interventi
integrati che sono un grosso strumento da dare ai Comuni per fare
in modo che, in tempi brevissimi, al di là di quello che
stabiliscono i piani regolatori, venga fatto, avendo i
finanzia­menti, un intervento veramente enorme per quanto riguarda
questo problema. Chiedo scusa se mi sono dilungato ma vorrei ancora
chiedere all'Assessore se è possibile, tenuto conto che ultimamente
sono state fatte delle dichiarazioni discordanti per quanto
riguarda i mutui della prima casa del primo semestre 1993, che in
questa sede dica come stanno le cose per fare chia­rezza di fronte
alle tantissime dichiarazioni che sono state fatte e che hanno
sicuramente creato molti problemi alla cittadinan­za e a tutti
coloro che sono interessati a questo finanziamento. Grazie.
Presidente -
La parola all'Assessore dei lavori
pubblici, Ferrero.
Ferrero (Ass.tec.)
-
Io ringrazio il
Consigliere Parisi per i suggerimenti che ha dato e per i problemi
che ha evocato per­chè ha posto l'accento su una serie di problemi
nuovi, anche se non imprevisti, in materia di edilizia residenziale
pubblica e di politica della casa; sono problemi nuovi, che
interessano anche la nostra regione, e che nascono da leggi varate
recentemente dal Parlamento. Una considerazione di carattere
generale su questo: credo si possa affermare che in questa fase di
grande e complessiva trasformazione e di ridefinizione conseguente
del ruolo dell'operatore pubblico, in particolare della Regione e
degli enti locali nell'economia, nella produzione e
nell'eroga­zione di servizi, anche l'edilizia residenziale pubblica
viene in­vestita pesantemente dal cambiamento. Purtroppo, questo va
sottolineato, ne è investita, senza che sia stato ancora definito
sul piano nazionale e regionale un disegno organico di riforma dei
modi di finanziamento e degli enti attuatori e gestori del settore,
attraverso provvedimenti che - sto parlando anche di questi ultimi
provvedimenti nazionali - non sempre sono coe­renti e spesso sono
di difficile applicazione. Per venire all'og­getto specifico
dell'interpellanza, le due importanti leggi che vengono richiamate
sono la 427 dell'ottobre del 1993 e la anco­ra più recente 560 del
24 dicembre 1993. Esse disciplinano due questioni di scadenza
immediata e di notevole e evidente im­patto, non solo economico, ma
anche sociale: da un lato, l'ade­guamento dei canoni di edilizia
sovvenzionata e, dall'altro lato, la vendita del patrimonio
residenziale pubblico.
Venendo ora alla risposta al primo due punti, e cioè per quello
che riguarda l'alienazione del patrimonio residenziale pubblico,
illustro brevemente quello che l'Assessorato ai lavori pubblici sta
predisponendo in merito alla prima applicazione della 560 sulla
vendita del patrimonio abitativo. Io credo che vada subito
sottolineato che questa operazione, e cioè la cessione del
patri­monio, può essere letta, ed è stata letta con finalità anche
di­verse tra di loro. Per quel che ci riguarda, io credo che la
mate­ria dev'essere governata con obiettivi in primo luogo di
politica sociale, cercando di capire il ruolo che può essere
ricoperto nel nostro contesto socio-economico specifico
dall'edilizia residen­ziale pubblica.
Quindi, io concordo con la finalità primordiale che è nella
legge e che viene ripresa nell'interpellanza come risposta alla
richie­sta di accedere alla proprietà di un alloggio, purché questa
ri­chiesta venga inquadrata in un piano che tenda ad ottimizzare la
gestione del patrimonio pubblico. In pratica, questo significa che
si tratta di favorire, ed è un punto molto concreto e non scontato,
la vendita di quegli alloggi per i quali la dismissione è più
conveniente non solo economicamente, ma anche social­mente. Può
sembrare una questione astratta, ma in realtà è una questione molto
precisa e concreta: in particolare, noi ri­teniamo che vada evitata
la vendita del patrimonio pubblico solo perchè necessita di pesanti
interventi di manutenzione ordinaria e straordinaria. Questo
perchè, proprio per la sua fi­nalità sociale, una parte
dell'edilizia pubblica va salvaguardata onde evitare che una
cessione massiccia finisca per depoten­ziarla, riducendola a
dimensioni marginali sul mercato com­plessivo della locazione.
Per questo motivo l'orientamento della Regione è di proporre
l'alienazione nella misura minima prevista dalla legge, dal 50 al
75 per cento, vale a dire il 50 percento dell'intero patrimonio
vendibile. Dobbiamo dunque aver ben chiaro che cosa vendia­mo e -
un aspetto su cui non potrò soffermarmi ma essenziale - come
reinvestiamo il ricavato. Da questo punto di vista, a que­sto fine,
l'Assessorato ha predisposto alcune linee-guida per gli enti
proprietari, nella nostra realtà lo IACP, il Comune di Ao­sta, ma
anche altri, da seguire nella redazione delle proposte dei piani di
vendita, ed è il secondo punto dell'interpellanza. Questa bozza di
direttiva, questo documento è stato elaborato e già discusso con
gli interessati in una riunione che ha avuto luogo il 3 febbraio
scorso; la prossima riunione è prevista per domani: nel corso di
questo primo tavolo di confronto a cui il Consigliere Parisi si
riferiva si è fatta una prima ricognizione dei soggetti e del
numero di alloggi interessati all'applicazione della legge. La cosa
mi pare abbastanza importante, nel mo­mento in cui mancano persino
elementi conoscitivi e dati certi, ma per dare una prima idea della
dimensione del problema di­rei che sono nelle condizioni di poter
essere venduti circa 2000 alloggi, più alcune centinaia, sei o
settecento, garages e negozi. Il grosso è dello IACP, 820 della
Regione, 900 del Comune di Aosta e meno rilevante è la cifra dello
Stato, Inail e Inps, circa 30.
Mi scuso per la lunghezza ma credo valga la pena, trattan­dosi
di un problema di questa natura, di approfittare
dell'inter­pellanza per essere precisi. A proposito del tavolo di
confronto e del rapporto tra Regione e enti proprietari è bene
ricordare che il compito di direzione e programmazione che la 560
attribuisce alla Regione è strettamente dipendente dalla volontà
degli altri enti interessati; nei confronti di questi enti noi
possiamo solo fare delle pressioni, mentre ogni decisione ultima,
compresa la formulazione o meno di proposte, è lasciata
all'autonomia del singolo ente.
Il termine da noi impartito per la presentazione delle proposte
dei piani di vendita dei singoli enti è il 25 di questo mese; come
sapete, la scadenza per la presentazione del piano regionale è
fissata dalla legge ed è due mesi dall'entrata in vigore, cioè il
17 di marzo. Visti i tempi ristretti che sono imposti dallo Stato,
molto probabilmente le direttive saranno adottate con atto della
Giunta regionale, con ratifica del Consiglio, salvo poi pre­vedere,
per il futuro, un regolamento di attuazione della 560, anche per
quanto riguarda il reinvestimento. C'è nell'interpel­lanza un
interessante riferimento all'articolo 28 della preceden­te legge
del 1991, la 412: a noi risulta che questa legge non ha trovato, di
fatto, applicazione nelle Regioni, tranne in Emilia e in Lombardia;
da parte della Valle d'Aosta si è ritenuto oppor­tuno non
procedere, viste anche le carenze e le ambiguità della legge, messe
in rilievo dal fatto che il Governo ha provveduto ad emanare la
legge di fine dicembre.
Venendo al punto importante del reinvestimento, ho già
sotto­lineato che lo smobilizzo del patrimonio deve essere
finalizzato comunque a programmi di reinvestimento, lo impone la
legge. Su questo lavoreremo nelle prossime settimane e nei prossimi
mesi. Un orientamento preciso è di destinare le risorse ricavate
dalla vendita in una percentuale, come previsto dalla legge, non
inferiore all'80 percento, mentre la quota restante sarà ri­servata
ad opere di manutenzione straordinaria negli immobili non
rientranti nei piani di cessione, in maniera prioritaria alla
realizzazione di programmi integrati a cui faceva riferimento anche
il Consigliere Parisi.
Venendo al terzo ed ultimo punto dell'interpellanza, è noto che
la legge 427 del 26 ottobre stabilisce all'articolo 66 che le
Re­gioni devono provvedere ad adeguare il canone di locazione degli
alloggi di edilizia residenziale pubblica, a decorrere dal 1°
gennaio 1994. E' indispensabile intervenire su questi canoni per
superare la sperequazione fra la protezione offerta a coloro che
sono locatari di edilizia residenziale pubblica e coloro che in
condizioni economico-sociali analoghe o peggiori ne sono invece
fuori. In sostanza, occorre riflettere sul fatto che mantenere
li­velli di protezione elevati significa ridurre anche, tra
l'altro, la possibilità di operare a sostegno di coloro che sono
fuori dall'edilizia residenziale pubblica. Inoltre, il problema dei
ca­noni va, a nostro parere, inserito in un'ottica più ampia che
fa­vorisca la diversificazione dell'offerta abitativa, come ho già
avuto occasione di dire in precedenti occasioni, deve essere
un'offerta abitativa non solo pubblica, ma anche privata, e sempre
soggetta a forme di controllo.
In questo ci saranno di aiuto i piani integrati di
riqualificazione urbanistica dell'edili­zia ambientale che
recepiremo nella normativa in attuazione alla legge 179 del 1992
nella legislazione regionale. Per finire, per quanto concerne
l'applicazione della 427, faccio presente che un apposito gruppo di
lavoro coordinato dal Consigliere Borre sta ultimando una profonda
revisione della legge regio­nale n. 15 del 1987 e in quel contesto
noi intendiamo dare una soluzione al problema del canone; nel
frattempo, allo scopo di limitare al massimo i futuri conguagli che
si renderanno neces­sari con l'approvazione della nuova legge 15;
con provvedimen­to della Giunta regionale verrà approvata una
deliberazione che individuerà canoni di locazione provvisori. Per
discutere la bozza di questo adeguamento provvisorio è indetta per
domani una riunione a cui parteciperanno tutti i soggetti
interessati, comprese le Organizzazioni sindacali.
Chiudo dicendo che condivido nel modo più assoluto la
necessi­tà, sottolineata da Parisi e da altre precedenti
discussioni in questo Consiglio, di mettere ordine in questa
materia. Il mio impegno, che come molti altri non sono riuscito a
mantenere, era di arrivare con delle proposte organiche già per la
fine dell'anno o comunque all'inizio di quest'anno; per avere il
qua­dro sintetico della situazione noi stiamo provvedendo a
presen­tare varie fasi di elaborazione di un testo unico di
edilizia age­volata; c'è già un testo disponibile che è in corso di
revisione, si tratta di terminare questa revisione e di
presentarlo, e questo riguarda, in particolare, la riforma dei
mutui per essere con­cretizzato. Si tratta della legge di riforma
dello IACP che è in corso di revisione alla luce anche di una
normativa recente e soprattutto della modificazione e integrazione
alla legge 15 del 1987 e infine della legge a cui è stato fatto più
di un riferimento sui piani integrali.
Un ultimo accenno alla questione dei mutui, non solo per
con­testualità ma anche perchè la cosa è stata richiesta
esplicita­mente dal Consigliere Parisi. Sarò breve su questo
dicendo che io condivido, e ho anche fatto il 31 gennaio un
comunicato in questo senso, la preoccupazione per la diffusione di
informa­zioni prive di fondamento o anche false e che sostituiscono
la necessità di un confronto sereno sulle scelte politiche fatte o
non fatte a partire da dati oggettivi esistenti. Va sottolineato
che ciò denota una grave mancanza di rispetto, prima che per
l'Amministrazione regionale o per questo Assessorato od Asses­sore,
per i cittadini, in quanto aumenta la confusione, l'incer­tezza e
la preoccupazione in coloro che attendono i finanzia­menti
regionali e questo accresce, alla fine, la sfiducia di tutti circa
la capacità della Regione di essere trasparente e conse­guente alle
decisioni assunte.
Il 4 febbraio scorso la Giunta re­gionale ha approvato la
graduatoria definitiva del primo se­mestre, l'8 di ottobre del 1993
la graduatoria provvisoria e la definizione dei ricorsi in sede
amministrativa, il 3 di dicembre del 1993 il provvedimento in
sanatoria che ci ha consentito, adesso, di approvare la graduatoria
definitiva. Le domande ammesse, tutte quelle in possesso dei
requisiti previsti compre­sa la documentazione, relativa al
compromesso di vendita, sono state 214 su 353 presentate, pari a
circa il 60 percento. L'im­porto complessivo richiesto è di circa
20 miliardi e mezzo e, ov­viamente, l'erogazione dei mutui segue la
procedura normale stabilita dalla legge e dal regolamento, con un
ritardo reale ed effettivo limitato di un mese e mezzo, due
mesi.
Per quanto ri­guarda il secondo semestre del 1993, l'istruttoria
delle doman­de è proseguita, come per il passato, in base al
regolamento, fatta salva la decisione che spetta alla Giunta di
fissare il tetto di spesa; le domande presentate sono 335 rispetto
alle 353 del primo semestre, è già fissata tra una settimana o
dieci giorni la riunione della Commissione apposita, a cui
partecipano anche dei rappresentanti del Consiglio regionale, per
l'approvazione della graduatoria provvisoria.
Presidente -
Grazie. La parola al Consigliere
Parisi.
Parisi (VAP) -
Ringrazio l'Assessore per
l'esauriente risposta che ha dato alla mia interpellanza; lo
pregherei soltanto, se è possibile che, nel prosieguo dei lavori o
delle proposte che verranno elaborate, o sia investita la III
Commissione o comunque si abbiano notizie di quello che
avverrà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK