Consiglio Regionale della Valle d'Aosta - Oggetto del Consiglio n. 2438 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2438 del 6 febbraio 2002 - Resoconto
OGGETTO N. 2438/XI Intendimenti in ordine alla
razionalizzazione della spesa sanitaria regionale per
l’anno 2002. (Interpellanza)
Interpellanza Considerata la delibera di Giunta n. 3849 del
13 novembre 2000 con la quale si determinavano le indicazioni
all’USL della Valle d’Aosta ai fini
della razionalizzazione della spesa sanitaria regionale per
l’anno 2001;
Considerato che dal 1995 la Regione provvede con risorse proprie
alla copertura finanziaria della sanità in Valle
d’Aosta;
Evidenziato il sistematico sforamento dei budget assegnati alla
Direzione Generale;
il sottoscritto Consigliere regionale
Interpella
l’Assessore competente per conoscere:
1) i consuntivi 2001 delle spese rispetto al 2000 delle
sottoelencate voci di spesa:
- ricoveri ospedalieri;
- prodotti farmaceutici;
- materiali per diagnostica strumentale e di laboratorio;
- presidi chirurgici e materiali sanitari;
- carburanti e lubrificanti ad uso trasporto;
- manutenzione ordinaria immobili;
- manutenzione ordinaria attrezzature tecnico-scientifiche
sanitarie e relativo materiale;
- manutenzione ordinaria attrezzature tecnico-economali e
relativo materiale;
- contratti libero-professionali per personale
convenzionato;
- trasporti sanitari;
- aggiornamento professionale;
- materiale di cancelleria;
- consulenze;
- spese telefoniche;
- servizi non sanitari;
- progetto obiettivo del personale;
- personale;
2) al fine della razionalizzazione della spesa quali sono gli
intendimenti per il 2002.
F.to: Lattanzi
Presidente
La parola al Vicepresidente Lattanzi.
Lattanzi (FI)
La Giunta, in data 13 novembre 2000, ha
deliberato, con un suo atto, un documento che andava nella
direzione di razionalizzare i costi per il 2001 rispetto al 2000,
alla luce di una serie di considerazioni che non sto qui a ripetere
- ne ho citata una in premessa: dal 1995 la Regione provvede con
risorse proprie alla copertura finanziaria della sanità in Valle
d’Aosta -, quindi, alla luce di una serie di
sforamenti, che già erano avvenuti nel 1998-1999, l'Esecutivo
riteneva opportuno, per il 2001, andare ad una razionalizzazione su
tutta una serie di costi.
Credo che qui sia giusto sin da subito sgombrare il campo dagli
equivoci: in questa interpellanza si chiede quali siano gli sforzi,
in base alla razionalizzazione di costi, che la stessa Giunta
riteneva "razionalizzabili", nulla a che vedere con quello che è un
ottimale servizio che la comunità valdostana si aspetta da questa
Amministrazione visto che, nella delibera di quel 13 novembre 2000,
la Giunta stessa diceva essere la spesa sanitaria in Valle
d’Aosta - proprio per la sua peculiarità geografica
e la difficoltà di realizzare un servizio sanitario efficiente in
una zona come questa - una delle più costose in Italia. Mi pare di
ricordare che nel 1995 eravamo al quinto posto per costo pro
capite; credo che gli anni successivi il costo - non ho il dato,
quindi non lo cito - sia notevolmente aumentato. Questa delibera
però cercava di dare all’Azienda sanitaria locale
tutta una serie di indicazioni molto precise su tutta una serie di
costi da razionalizzare che prendevano atto dell'evoluzione dei
costi fissi, del personale, di quelle che erano quelle famose spese
che l’Assessore definisce sempre come "spese non
controllabili dalla Regione", mentre invece queste lo erano.
Ricordo anche ai colleghi, per far meglio comprendere questa
iniziativa, come fra le voci ci fossero i ricoveri ospedalieri, per
i quali la Giunta indicava una più attenta verifica circa
l’appropriatezza degli stessi anche attraverso la
valutazione di cartelle cliniche e, ad esempio sulle voci "prodotti
farmaceutici ad uso ospedaliero" e "farmaceutica convenzionata",
l'Esecutivo chiedeva l’attuazione di ogni iniziativa
idonea all’utilizzo di farmaci di minor costo a
parità di principio attivo, un principio che, come abbiamo visto, è
stato ripreso dal "Governo Berlusconi".
Per quanto riguarda il materiale per la diagnostica strumentale
di laboratorio, si chiedeva l’adozione di procedure
di verifica dei percorsi diagnostici, anche qui per una migliore
razionalizzazione, come per i presidi chirurgici e i materiali
sanitari la razionalizzazione dell’uso delle risorse
con verifica di appropriatezza dei presidi utilizzati, la creazione
di un catalogo aziendale attraverso il miglioramento delle
politiche di magazzino e delle politiche di acquisto, per i
carburanti e i lubrificanti ad uso del trasporto la Giunta indicava
una razionalizzazione dell’utilizzo del parco mezzi
e la riduzione delle autorizzazioni dell’uso di taxi
e di vetture di autonoleggio.
Per quanto riguarda la manutenzione ordinaria degli immobili, la
Giunta chiedeva di dare una priorità agli interventi di adeguamento
normativo e, per quanto riguarda la manutenzione ordinaria delle
attrezzature tecnico-scientifiche e sanitarie e relativo materiale,
si chiedeva una riduzione della spesa sui canoni e sul materiale
con una rinegoziazione dei contratti in essere.
Per quanto riguarda invece la manutenzione ordinaria delle
attrezzature tecnico-economali e del relativo materiale, si
chiedeva la riduzione della spesa sui canoni e sui materiale con la
rinegoziazione dei contratti in essere con particolare riferimento
al settore informatico.
Sui contratti libero-professionali per il personale
convenzionato, si chiedeva una responsabilizzazione delle direzioni
di area, con attribuzione di budget dedicato. Per i trasporti
sanitari, si domandava una razionalizzazione dei servizi erogati,
limitando i trasporti ai soli utenti non deambulanti e attribuendo
nel contempo un budget dedicato per ogni singola unità di base. Per
l’aggiornamento professionale, la Giunta chiedeva
l'individuazione di programmi di formazione annuale legati
esclusivamente ai macro-obiettivi regionali e comunque ad obiettivi
aziendali. Per quanto riguarda il materiale di cancelleria, si
chiedeva una razionalizzazione e un contenimento dei consumi.
Per quanto concerne le consulenze - voce a noi sempre molto cara
-, rilevo che anche la Giunta chiedeva l’utilizzo
delle risorse interne con la contestuale riduzione delle stesse,
limitandole ai casi in cui le risorse interne non possiedano i
requisiti professionali di esperienza necessari
all’espletamento delle specifiche funzioni.
Per le spese telefoniche, chiedevate interventi mirati di
contenimento e monitoraggio della spesa per centri di costo; per i
servizi non sanitari, una determinazione di standard di utilizzo;
per i progetti obiettivo del personale, un collegamento dei fondi
incentivanti ad obiettivi aziendali desunti dai macro-obiettivi
regionali; infine, per il personale, naturalmente limitazione delle
assunzioni e delle sostituzioni da effettuarsi nel limite delle
disponibilità finanziarie previste in bilancio per la voce del
personale.
Queste erano tutta una serie di attenzioni e di indicazioni
molto precise di riduzione che la Giunta, in data 13 novembre 2000,
dava come indicazione precisa, con un atto formale, alla gestione
generale dell'USL per il 2001.
Il 2001 è terminato, abbiamo ritenuto importante, in data 24
gennaio, sentire dall’Assessore queste indicazioni
della Giunta come erano state recepite e con quali risultati dalla
Direzione generale.
Presidente
La parola all’Assessore alla
sanità, salute e politiche sociali. Vicquéry.
Vicquéry (UV)
Illustrando l'interpellanza, il
Vicepresidente Lattanzi mi ha chiarito il significato
dell'iniziativa perché, leggendola, non si deduce quanto ha
richiesto illustrandola. Nell'interpellanza mi ha chiesto i
consuntivi 2001 rispetto al 2000 delle voci di spesa che ha
elencato e prendo atto adesso che sono esattamente le voci di spesa
indicate nella delibera n. 3849/2000. Non posso darle i dati del
consuntivo 2001 perché quest'ultimo non c’è ancora,
ci sarà entro aprile in applicazione della legge regionale n. 5; mi
impegno - se lo ritiene opportuno -, quando i dati saranno indicati
analiticamente, di farglieli avere secondo le voci che lei
richiede.
Se invece - come ha fatto nell'illustrazione - lei mi avesse
chiesto di illustrarle quali sono stati i risultati raggiunti
dall’USL, sulla base delle indicazioni, su queste
voci di spesa, fornite dalla delibera n. 3849, io le avrei dato una
risposta in questo senso; così non si evince perché mi si chiede
semplicemente il consuntivo 2001 rispetto al consuntivo 2000 che è
un dato contabile né più né meno, che comunque ad oggi non
c’è.
Sto prendendo atto di una richiesta nuova che però, come ripeto,
non mi dà la possibilità in questo momento di darle delle risposte
analitiche su ogni voce di spesa, non ho nessun problema a
fornirgliele chiedendo all’USL di relazionare più
dettagliatamente, anche se su tanti di questi obiettivi ci sono
state delle azioni concrete, documentabili, da discutere: dai
trasporti sanitari alle consulenze, a quant’altro.
Ripeto: non era la domanda che era stata posta.
Per quanto riguarda il secondo punto dell'interpellanza, al di
là della delibera n. 3849, faccio presente che la Regione è
intervenuta con altre delibere che posso farle avere anche
immediatamente: una di queste è la delibera n. 5021/2001, con la
quale sono state approvate le indicazioni per
l’azienda USL ai fini della predisposizione del
bilancio preventivo, determinando l’ammontare delle
risorse finanziarie sia di parte corrente che in conto capitale
destinate al servizio sanitario regionale; questa deliberazione
definisce altresì gli indirizzi e gli obiettivi di attività che
prevedono per la loro realizzazione azioni finalizzate ad un
contenimento e a una razionalizzazione della spesa sanitaria,
garantendo comunque l’erogazione dei livelli
essenziali di assistenza a tutti i cittadini, come ad esempio la
realizzazione del processo di budget sperimentale nel distretto n.
3, il monitoraggio dell’attività dei medici
convenzionati sul territorio, la razionalizzazione delle risorse
destinate all'assistenza farmaceutica, la riduzione del tasso di
ospedalizzazione e l’avviamento di processi di
riordino e realizzazione dell’attività ospedaliera;
inoltre una serie di indicazioni per il contenimento della spesa
sanitaria vengono introdotte con la legge 16 novembre 2001 n. 405,
quali il rispetto del tetto per la spesa farmaceutica fissata al 13
percento della spesa sanitaria, l’uso dei farmaci
generici, la prescrizione di un numero ridotto di farmaci per ogni
prescrizione, l’erogazione diretta dei farmaci da
parte dell’azienda in particolari situazioni,
l’adesione alle convenzioni nazionali per
l’acquisto di beni e servizi.
La Giunta regionale, inoltre, ha approvato, nel corso del 2001,
la deliberazione n. 2782, che riguarda l'indicazione
all’azienda USL Valle d’Aosta per il
governo e il contenimento della spesa farmaceutica e la
deliberazione n. 3688, concernente l’approvazione di
direttive all’azienda USL per il monitoraggio
dell’attività dei medici di medicina generale e dei
pediatri di libera scelta; preciso: la prima delibera prevede
l’approvazione di indicazioni
all’azienda per il governo e il contenimento della
spesa farmaceutica, l’erogazione diretta dei farmaci
anche nelle strutture, l’utilizzo dei farmaci
generici, l’utilizzo di linee guida per
l’uso appropriato dei farmaci, il monitoraggio
dell’attività prescrittiva dei medici; la seconda:
il monitoraggio dell’attività dei medici di medicina
generale e dei pediatri rispetto alle prescrizioni farmaceutiche,
specialistiche, di laboratorio, indagini strumentali, visite
specialistiche, di ricovero e di attività quali
l’assistenza programmata,
l’assistenza domiciliare e altre prestazioni
aggiuntive.
Il controllo che l’azienda farà, ai sensi della
deliberazione n. 3185/2001, attraverso un monitoraggio trimestrale
dei costi e dei ricavi da presentare alla Regione, consentirà in
corso d’anno di adottare eventuali iniziative
indirizzate alla razionalizzazione e contenimento della spesa.
Questa ultima delibera dà delle tempistiche precise
all’USL per trasmettere i dati trimestralmente in
modo da poter monitorare passo passo l’andamento
della spesa e poter poi adottare le strategie correttive che ne
derivano.
Queste sono le indicazioni stabilite dalla Giunta regionale, che
sono indicazioni molto rigide, la cui applicazione richiede a volte
complessi processi di riorganizzazione del sistema.
Posso dire che timidi tentativi in questo senso si riscontrano
già, l’ultimo è di stamattina in pubblicazione su
"Il Sole 24Ore sanità", dove risultiamo la sesta Regione in Italia
definita "risparmiosa", rispetto a quelle sprecone: la prima
sarebbe l’Umbria, la seconda il Veneto, la terza
l’Emilia Romagna, la quarta la Liguria, il quinto il
Piemonte, la sesta la Valle d’Aosta e poi la
Toscana, il Friuli, la Lombardia, la Provincia di Trento e le
altre, con una percentuale del 28,85 percento di dati di ricovero
in day surgery?
(interruzione del Vicepresidente Lattanzi, fuori
microfono)
? dati riferiti alla valutazione fatta
dall’Agenzia dei servizi sociosanitari
dell’azienda rispetto all’anno scorso
di ricovero in day surgery rispetto ai day hospital, che è una
delle tante misure che abbiamo prescritto in queste direttive, cioè
potenziare i day surgery e diminuire i ricoveri ordinari. Altre
indicazioni puntuali possono essere fornite, ma ripeto che non era
questo il contenuto dell'interpellanza perché nell'iniziativa si
chiede di fornire i consuntivi 2001 delle spese rispetto al
2000?
Lattanzi
(fuori microfono)
? me li ha forniti lei?
No, e allora!
Vicquéry (UV)
No, perché il consuntivo si approva il 30
aprile 2002.
Presidente
La parola al Vicepresidente Lattanzi.
Lattanzi (FI)
L’Assessore ci ha messo
cinque minuti per spiegare che non aveva compreso quello che
capirebbe anche mio figlio, che ha dodici anni, infatti la domanda
è molto precisa: i consuntivi 2001 delle spese rispetto al
2000.
Lei mi ha risposto:
"non glieli posso dare perché non li
ho"
e allora noi prendiamo atto che l’Assessore
regionale alla sanità, che amministra politicamente un'azienda da
400 miliardi e dà indicazioni in data 13 novembre 2000 alla sua
azienda di razionalizzare su certe voci di spesa le spese, al 6
febbraio dell’anno successivo non ha la
competenza?
(interruzione dell’Assessore Vicquéry fuori
microfono)
? lasci perdere la legge! La legge dà tempo fino ad aprile, lei
non è in grado, dopo trenta miliardi di spese in tecnologia, di
"schiacciare un bottone" e di sapere quanti ricoveri ospedalieri
sono stati fatti nel 2001 rispetto al 2000, quanti prodotti
farmaceutici abbiamo venduto e quanti sono in magazzino, quanti
materiali per la diagnostica strumentale di laboratorio abbiamo
consumato e risparmiato, ciò che è stato razionalizzato nei presidi
ospedalieri, quanto carburante hanno consumato i nostri camion -
l'Amministrazione, l’USL, "schiacciando un bottone",
dovrebbe sapere a menadito questi dati grazie alla tecnologia che
l'IN.VA. in questa Regione espande in tutti i gangli
dell’amministrazione pubblica, compresa
l’USL -, non sappiamo ad oggi quanto è stato
risparmiato sugli immobili, quanto per la manutenzione ordinaria,
non sappiamo
-
guarda caso - le consulenze del 2001 rispetto
al 2000...
Assessore, trenta miliardi? basta "schiacciare un bottone" per
avere quei numeri, un'azienda da 400 miliardi non può essere
disorganizzata peggio di un falegname che gestisce venti milioni
all’anno!
Oggi, ad un'azienda da trenta milioni, per rispondere ad una
domanda così, basta "schiacciare un bottone" - senza tanta IN.VA.,
con Microsoft e qualunque programma - per fornirci
l’elenco delle competenze di spesa del 2001!
Lei invece mi risponde che per legge l’USL ha
tempo fino ad aprile, prendiamo atto che l’USL, per
sua voce, non è in condizione di dirci nel 2001 quanto ha speso in
più o in meno rispetto al 2000 e allora è inutile che lei mi venga
a raccontare che il 24 gennaio 2002 ha predisposto una nuova
delibera, questa volta di due mesi in ritardo rispetto a quella
precedente, dove dà per il 2002 delle nuove indicazioni di
razionalizzazione; è inutile che dica: "razionalizziamo", se poi
non controlla!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK