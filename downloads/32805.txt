Consiglio Regionale della Valle d'Aosta - Oggetto del Consiglio n. 1366 del 22 settembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1366 del 22 settembre 2010 - Resoconto
OGGETTO N. 1366/XIII - Interpellanza: "Classificazione dei
comuni della Regione sulla base dei livelli di rischio
sismico".
Interpellanza
Preso atto che in data 30 dicembre 2003 la Giunta regionale
con propria deliberazione n. 5130 recepiva l'ordinanza del
Presidente del Consiglio dei Ministri, classificando 71 Comuni
della Valle d'Aosta in area a bassa sismicità zona 4 e 3 comuni in
zona 3 (Valtournenche, Courmayeur e Pré-Saint-Didier) zona per la
quale è fatto obbligo della progettazione antisismica;
Verificato che successivamente tutti i Comuni valdostani sono
stati classificati a media pericolosità sismica ad eccezione del
Comune di Pont-Saint-Martin;
Visto che la recente scossa tellurica del mese di agosto si è
avvertita soprattutto nell'unico Comune classificato a basso
rischio alimentando di conseguenza i dubbi sull'attendibilità delle
valutazioni propedeutiche alla classificazione del rischio
sismico;
Considerato che è all'esame della commissione competente il
disegno di legge n. 108 "Disciplina delle attività di vigilanza su
opere e costruzioni in zone sismiche";
Ritenendo doveroso disciplinare le attività dirette a
garantire l'incolumità delle persone e la tutela del patrimonio
edilizio, ma che per poter assumere delle decisioni appropriate in
merito, in considerazione dei riflessi che avranno sull'attività
edificatoria in particolare nei centri storici, sarebbe opportuno
avere maggiori garanzie sull'attendibilità delle valutazioni che
determinano la classificazione del rischio;
i sottoscritti Consiglieri regionali
Interpellano
l'Assessore competente per conoscere:
1) quali sono gli intendimenti del Governo regionale in
merito;
2) se ritiene opportuno o meno approfondire l'attendibilità
delle valutazioni che determinano l'entità del rischio prima di
adottare un provvedimento legislativo con le pesanti ricadute che
inevitabilmente produrrà sull'attività edificatoria in particolare
nei centri storici come citato in premessa.
F.to: Giuseppe Cerise - Bertin
Président
- La parole au Conseiller Giuseppe Cerise.
Cerise G. (ALPE)
- Merci, M. le Président.
Abbiamo presentato questa interpellanza per cercare di capire
quali sono gli orientamenti del Governo regionale in materia di
rischio sismico e anche per sollecitare l'attenzione di
quest'Assemblea a questa problematica. È un problema che, a seguito
dell'approvazione del disegno di legge attualmente assegnato alla
commissione competente per l'esame, avrà dei riflessi importanti
sull'attività edificatoria nella nostra regione.
Questo disegno di legge era già stato assegnato alla commissione
prima della pausa estiva, c'era la volontà da parte del Governo
regionale di far licenziare il testo prima della pausa estiva per
portarlo nell'ultimo Consiglio; a seguito di una sollecitazione
venuta anche da parte degli Ordini professionali c'è stato il buon
senso e questo disegno di legge è stato sospeso per un
approfondimento, anche perché si andava a discutere su un testo sul
quale era già stata annunciata tutta una serie di emendamenti da
parte del Governo regionale, di conseguenza andava a snaturare il
testo originale.
Noi facciamo riferimento alla delibera di Giunta del 2003, che
recepiva l'ordinanza del Presidente del Consiglio dei Ministri che
classificava in quel momento 71 comuni della Valle d'Aosta a basso
rischio sismico, poi tre (Valtournenche, Courmayeur e
Pré-Saint-Didier) a medio rischio sismico, un grado più elevato di
rischio sismico. Già in quel momento, anche all'interno del
Consiglio permanente degli enti locali, erano state manifestate
alcune perplessità di come Courmayeur, Valtournenche e
Pré-Saint-Didier fossero a medio rischio sismico e, al contrario,
tutti gli altri comuni a basso rischio sismico. Successivamente
questa classificazione è stata aggiornata e, fra l'altro, il primo
ad informare di questo - in occasione del convegno sull'Interreg 3B
organizzato al Vivaio regionale di Quart - è stato l'allora
Assessore, ora attuale Presidente del Consiglio, il quale ha
informato che da 71 i comuni a medio rischio sismico sono diventati
73, tutti i comuni della Valle d'Aosta, ad eccezione di
Pont-Saint-Martin.
Credo che un attimo di riflessione ci sia da fare. Nel mese di
agosto c'è stata una scossa tellurica che ha interessato unicamente
e sensibilmente una parte di Perloz, ma con una percezione minore
esclusivamente l'unico comune della Valle che non entrava in quella
zonizzazione. È vero che oggi è parzialmente superato anche questo
aspetto della denominazione, in quanto la legge verrà applicata a
tutti i comuni della Valle d'Aosta. Credo che condividiamo il fatto
che si debba disciplinare tutta l'attività diretta a garantire
l'incolumità delle persone in primo luogo, ma anche il discorso
della tutela degli edifici.
Allora, visto quanto citato prima, riteniamo che ci debba essere
un approfondimento su questi aspetti, perché il testo di legge
sicuramente è interessante, ma credo che andrà a creare dei
risvolti su tutta l'attività edificatoria della nostra regione, in
particolare i centri storici. Per i centri storici sarà molto
difficile rendere compatibile l'intervento previsto per garantire
la stabilità statica degli edifici, previsto dalle norme sismiche,
con quelle della tutela di beni di pregio, documento o anche
monumento. Di conseguenza, ritengo che sia necessario... ripeto,
non siamo qua a voler sorvolare su questa problematica, il problema
esiste... dobbiamo creare tutte le condizioni di tutela possibili,
ma credo che, a nostra conoscenza, non ci pare che possiamo essere
assimilati a zone sismiche di un certo rilievo.
Riteniamo dunque che un certo approfondimento su questa
problematica sia necessario, perché specialmente per quanto
riguarda i centri storici l'intervento non deve andare a riferirsi
a tutta la parte di rilievo e di studio, alla parte
dell'intervento, ma anche a tutti gli edifici contigui. Non so cosa
ne verrà fuori, il problema si pone, e se non vogliamo tirare il
freno a mano sul recupero dei centri storici perché proclamiamo
sempre che dobbiamo cercare di non
gaspiller le territoire
e
favorire il recupero dei centri storici... ma questo poi deve avere
delle norme, delle regole che non solo lo consentono, ma che
dovrebbero incentivarlo. Questo ha una sua valenza, in quanto
dobbiamo garantire la sicurezza delle persone e anche tutto l'altro
aspetto degli edifici, ma facciamo attenzione di non andare ad
ingessare un settore che è già in profonda sofferenza. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie, Presidente.
Credo che il collega Cerise abbia nelle premesse ribadito che è
una materia complessa, e in evoluzione che anche le altre Regioni
stanno affrontando, ma va anche chiarito che per fortuna su questi
argomenti non è la politica che decide più di tanto, bensì i
tecnici, e dal luglio 2009 la normativa in essere è in vigore e i
professionisti devono attenersi alle documentazioni voluminose che
tutti i professionisti possono e dovrebbero avere prima di
progettare. Fatta questa giusta premessa, ci siamo trovati di
fronte a due scelte o fare una semplice delibera di Giunta
regionale oppure proporre un ragionamento più aperto al confronto,
come abbiamo scelto di fare con una proposta di legge.
Detto questo, non sto a tediare di più i colleghi, tutti
sappiamo che è stata presentata una legge in commissione, che ci
sono vari emendamenti; ancora questi giorni abbiamo appreso da
altre Regioni che ci sono delle evoluzioni e quindi probabilmente
ne conferiremo degli altri e cercheremo di fare, come abbiamo
concordato, anche con il confronto con i professionisti, un testo
di commissione per arrivare in aula. Quindi diciamo
l'Amministrazione - o la maggioranza - ha già individuato la strada
che vuole percorrere, che è quella di portare una proposta di legge
in aula con il lavoro della commissione o delle commissioni, per
consentire un'ampia visione da parte di tutti dei contenuti.
Con riferimento al secondo quesito, si deve chiarire che la
zonizzazione sismica è una procedura tecnica le cui modalità di
effettuazione sono disciplinate dalle direttive statali. Il punto
di partenza è costituito dalla zonizzazione approvata
dall'ordinanza della protezione civile nel 2006, n. 3519,
predisposta dall'Istituto nazionale di geofisica e vulcanologia
sulla base di tutti i dati storici disponibili e dichiarati,
condotti con procedure trasparenti e metodologie validate. Sono
dati tecnici che ci vengono forniti e su questi dobbiamo agire,
quindi c'è una chiara attendibilità delle valutazioni che
determinano l'entità del rischio, visto che esse sono state
condotte dalla massima istituzione italiana in materia.
La normativa prevede la possibilità che le Regioni effettuino
ulteriori studi di approfondimento della zonizzazione sismica,
seguendo gli indirizzi e i criteri generali per la microzonazione
sismica, approvati ed emanati dal Dipartimento nazionale di
protezione civile, che prevedono tre livelli di attuazione con
l'obiettivo di fornire quantificazioni numeriche della
modificazione locale del moto sismico in superficie e dei fenomeni
di deformazione permanente. Si tratta della cosiddetta
"microzonazione" e anche nella nostra Regione è stata avviata tale
iniziativa, nell'ambito del progetto strategico "Ris.Nat." - Italia
Francia (Alpi) 2007-2013 - ALCOTRA, presentato nel maggio 2008 e
approvato nel maggio 2009. Per far fronte a queste esigenze, il
servizio geologico competente in materia, con provvedimento n. 4463
del 26 ottobre 2009 ha conferito al CNR di Torino l'incarico per il
servizio di realizzazione di questo studio in merito alla
microzonazione sismica di livello uno. Lo poteva fare allora per i
comuni di Courmayeur, Pré-Saint-Didier e Valtournenche per un
importo di spesa di 90.000 euro. I tre comuni sono stati scelti
perché erano gli unici classificati allora in zona 3. La consegna
dello studio è prevista nell'aprile maggio 2011; in ogni caso,
rispetto al livello di sicurezza derivante dalla zonizzazione del
2006 e dal rispetto delle norme tecniche sulle costruzioni, entrate
in vigore a luglio 2009, quindi a quel momento i tecnici
professionisti dovevano già ottemperare nelle progettazioni di
qualsiasi genere a quella normativa, i tecnici ritengono che tale
normativa del 2009 sia adeguata rispetto al rischio sismico che è
presente in Valle d'Aosta, e proprio perché al primo posto mettiamo
il rischio sulla persona più che sugli immobili, è stato affidato
al CNR questo primo studio utilizzando anche i finanziamenti
europei.
Questo studio dovrebbe dirci se esiste una pericolosità maggiore
in certe aree rispetto ad altre, in merito alla composizione del
nostro territorio. Aspetteremo questo studio, intanto andrà avanti
la legge regionale che riusciremo a dibattere in aula prima della
fine dell'anno, e potremo poi pianificare un iter in merito a
quello che diceva il collega Cerise, perché per fortuna su questi
aspetti dobbiamo seguire la tecnica e non la politica. È chiaro che
qui una cosa cozza con l'altra: se la tecnica ci dirà che dobbiamo
essere più restrittivi dovremo farlo; è chiaro che questo porterà
ad avere problemi di altra natura e quindi più difficoltà nel
recupero dei centri storici e anche maggiori costi per la
ristrutturazione, ma saranno i dati che avremo nel prosieguo di
questi mesi a dirci quali saranno le azioni da intraprendere.
Président
- La parole au Conseiller Giuseppe Cerise.
Cerise G. (ALPE)
- Merci, M. le Président.
Ringrazio l'Assessore dell'informazione che ci ha dato, mi fa
piacere, l'ho sentito due volte sottolineare un aspetto che
condividiamo, che è quello che le valutazioni sono di carattere
tecnico, dunque sono fatte da tecnici e non da politici, per
fortuna, altrimenti credo che qualche rischio in più ci sarebbe, o
da una parte o dall'altra.
Credo che l'importante - ed era lo spirito di questa
interpellanza - era quello di arrivare a quanto diceva lei, ci sono
delle zone che sono esposte ad un rischio maggiore e altre ad un
rischio minore, dunque la microzonizzazione è una cosa importante.
Bisogna affidarsi a dei tecnici competenti che possano rassicurare
che un certo tipo di intervento, in quella determinata zona, può
essere fatto con determinate caratteristiche, cercando di creare le
condizioni per non andare ad ingessare tutta l'attività
edificatoria, e - ripeto - in particolare i centri storici. Questo
è importante; di conseguenza, seppure la legge è indispensabile,
questa non dovrebbe precludere l'effettuazione degli
approfondimenti che possono essere fatti parallelamente o anche
successivamente per andare a definire una situazione che lasci
respiro, dando garanzia e sicurezza. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK