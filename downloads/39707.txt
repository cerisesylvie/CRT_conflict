Consiglio Regionale della Valle d'Aosta - Oggetto del Consiglio n. 2799 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
CACCIA E PESCA
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2799 del 20 giugno 2017 - Resoconto
OGGETTO N. 2799/XIV - Interrogazione: "Adozione di
provvedimenti per la limitazione dei fenomeni di proliferazione dei
cinghiali e di diffusione della processionaria del pino".
Rosset (Presidente)
- Punto n. 4 dell'ordine del giorno.
Ha chiesto la parola l'Assessore Viérin per la risposta; ne ha
facoltà.
Viérin (UVP) -
Ringrazio il collega Ferrero, perché
solleva due problematiche - un po' come quelle di AGEA - che
abbiamo sentito in tutte le salse, in quest'aula, in questi anni.
Vengono segnalate non solo da diversi colleghi, ma anche dal mondo
agricolo, dalla comunità in generale: quella della fauna selvatica
- in particolar modo dei cinghiali - e quella della processionaria
del pino.
Separando giustamente gli argomenti, per quanto riguarda i danni
della fauna selvatica, i terreni dei nostri agricoltori ormai sono
diventati meta - con conseguenti danni - di qualsiasi tipo di
animale selvatico: in particolare i cinghiali, ma anche i cervi in
una certa parte della Valle d'Aosta, e non solo animali selvatici;
basti pensare alla
Plaine
di Aosta in cui la problematica
dei cani non è indifferente.
Cosa viene fatto per sbloccare questa situazione? Perché in
effetti lo stallo c'è. Intanto l'idea è stata quella di rafforzare
le azioni. Rispetto al cinghiale, peraltro previsto come massimo
contenimento nel Piano faunistico regionale - quindi è una delle
azioni già contemplate dalla cornice - d'intesa con le
associazioni, con il Corpo forestale e con il Comitato caccia
abbiamo previsto un piano straordinario di controllo che è già
partito e arriva fino alla stagione venatoria. Abbiamo due modalità
di prelievo: quella del piano di controllo, che in questo caso è un
piano straordinario, e poi il calendario venatorio, che andrà in
approvazione nelle prossime settimane in Giunta - è stato approvato
dalla Consulta faunistica - ed è l'altro strumento per riuscire ad
intervenire puntualmente. Facendo sopralluoghi in tutte le stazioni
forestali sono emerse queste esigenze, al di là delle categorie, e
anche l'esigenza di avere, al di là del centro di Arnad, un
ulteriore centro per raccogliere gli animali. Una delle
problematiche che frena questi piani, che non sono svolti solo
dalla Forestale ma spesso d'intesa con i cacciatori, è che comunque
diventa spesso complesso spostare gli animali. Stiamo quindi
lavorando anche per sollecitare alcune aziende che abbiamo già
individuato - una in particolare attraverso l'AREV - che andranno
nell'ottica di aprire almeno un altro centro in Alta Valle, per
avere così il piano straordinario accompagnato anche da una
possibilità di essere effettivamente funzionale nella sua azione.
Parallelamente, per quanto riguarda la stagione venatoria, le
modifiche che abbiamo concordato - modifiche che dovranno ancora
essere approvate da ISPRA - vanno anche, soprattutto per quanto
riguarda il cervo, e non solo, nella direzione di migliorie
operative per poter intervenire. Basti pensare che, per esempio sul
cervo, la percentuale di prelievo nel calendario venatorio è del 76
percento: dieci punti inferiori rispetto agli altri ungulati; una
previsione che abbiamo individuato consiste nell'eliminare le
classi, perché per il cacciatore individuare la classe di età era
uno degli elementi frenanti. Questo per dire che ci sono anche
modalità operative che, a detta degli esperti, principalmente i
tecnici faunistici, andranno a migliorare. Questo è sicuro: i
numeri sono monitorati in modo da avere alla fine dell'anno dati
reali sui quali ragionare a fronte della popolazione censita per
abbattere questo numero che negli anni si è manifestato.
Per quanto riguarda la processionaria, vale un po' il medesimo
discorso: ci si trova costretti ad intensificare. Qui l'ulteriore
considerazione è che l'aver disinvestito negli anni sul nostro
territorio - pensiamo ai cantieri forestali, piuttosto che alle
altre squadre deputate al mantenimento del territorio inteso come
risorsa boschiva - è uno degli elementi che ci ha portati comunque
a questa cosa. Al di là di questo, il piano messo in atto prevede:
corsi di formazione per il monitoraggio delle pinete regionali;
monitoraggio dei danni da defogliazione; monitoraggio delle aree
verdi di pubblica utilità; monitoraggio delle fasce di rispetto
delle pinete che interessano i centri abitati; posa e controllo
delle trappole a ferormoni per la lotta e confusione sessuale;
trattamenti delle pinete con prodotti microbiologici; trattamenti
delle pinete con endoterapia; monitoraggio degli attacchi di
processionaria del pino; interventi balistici per la distruzione
dei nidi lungo i sentieri; interventi di lotta meccanica da terra e
con la piattaforma aerea; interventi silvicolturali di
rimboschimenti di pino nero; preparazione di postime per eseguire
il rinfoltimento nei rimboschimenti di pino nero; incontri con la
popolazione (che in parte sono già stati effettuati). In relazione
ai rilievi, emerge una diminuzione dell'intensità da danno ma un
aumento delle superfici interessate, quindi questo è un dato da
rilevare.
Noi abbiamo predisposto un piano integrativo che porteremo
all'approvazione della Giunta e che, al di là delle azioni citate,
prevedrà delle novità. La lotta meccanica ai prenidi nel periodo
agosto-ottobre (adesso): si tratta di un metodo di lotta
sperimentale che viene adottato per la prima volta sul territorio
regionale, al fine di valutarne non solo l'efficacia - tra l'altro
è già stata valutata - ma l'impatto. La raccolta meccanica dei nidi
invernali nel periodo dicembre-febbraio: è quella che poi si evita
l'anno successivo nelle pinete caratterizzate da un attacco di
forte intensità su una superficie di 215 ettari. Questo è già stato
perimetrato, il lavoro è stato quindi di perimetrazione. Si
provvederà, però questo solo in ultima battuta, qualora necessario,
a realizzare delle fasce di rispetto - perché occorre pensare anche
a questo - attorno ai centri abitati o ai fabbricati ad uso civile
e agricolo, dove nel giro di trenta-cinquanta metri ci possono
essere state delle problematiche. Questa è però l'ultima parte del
piano, prima sono previste le prime due parti.
Lo stanziamento di risorse per la realizzazione delle nuove
misure di intervento ammonta a 307 mila euro, quindi l'aumento
della dotazione finanziaria nel 2017 è di 130.265,32 euro,
attraverso aggiustamenti interni.
Per quanto riguarda invece la fauna selvatica in generale -
anche questo l'abbiamo concordato con le associazioni - stiamo
lavorando sempre sui bandi PSR di cui si parlava, visto che queste
sono risorse che arrivano nella stragrande maggioranza dall'Europa,
risorse che, con misure adeguate, devono essere utilizzate in modo
intelligente e consono alle problematiche del territorio. Stiamo
lavorando anche a degli aiuti sul PSR per le aziende, per gli
allevatori principalmente che possano prevedere delle misure di
prevenzione.
Il piano, da un lato, e le misure di prevenzione dall'altro,
sono le azioni che noi pensiamo di mettere in campo e che già si
stanno portando avanti per risolvere questa problematica che in
effetti esiste.
Dalle ore 9:42 assume la presidenza il Vicepresidente
Fosson.
Fosson (Président) -
La parole au Conseiller Ferrero pour
la réplique.
Ferrero (M5S) -
Nonostante le assicurazioni
dell'Assessore Viérin, io non ho ancora ben capito se era meglio
l'Assessore Testolin o lo stesso Assessore Viérin, perché questa
diatriba non è stata ancora risolta. Vedo però nel metodo di
approccio ai problemi sostanzialmente una continuità, nel senso che
rispetto ai provvedimenti effettivi e concreti c'è questo approccio
che è un po' di monitoraggio: guardiamo, esaminiamo, calcoliamo.
Per carità, se devo affrontare un fenomeno devo monitorare, però
ormai qui sono quattro o cinque anni che si continua a monitorare!
Basterebbe fare un giro tra gli agricoltori - e io penso che voi lo
facciate - per rendersi conto che la questione cinghiali è
decisamente peggiorata, come anche la questione della
processionaria. Ci vuole ancora un monitoraggio?
Centotrentamila euro in più: 130 mila in più sono i danni che un
gruppo di cinghiali può arrecare a due alpeggi che devono essere
rimessi in sesto. Noi abbiamo visto con i nostri occhi delle realtà
nella vallata di Champorcher e ci sembrano veramente pochi. Io
scorgo purtroppo in queste parole troppa continuità con il passato.
Ci sono -l'avevamo già fatto presente anche in passato - dei metodi
di lotta a questi fenomeni, metodi moderni, che prevedono anche la
posizione di recinti e l'individuazione di specifici capi da
abbattere per quanto riguarda i cinghiali in base al sesso, perché
abbattendo un cinghiale qualunque si rischia di creare nel branco
una specie di disequilibrio che moltiplica i danni fatti dai
cinghiali.
Se è possibile, io consiglierei qualche approfondimento con gli
esperti in materia, soprattutto di fuori Valle, perché noi siamo
relativamente giovani per quanto riguarda l'affrontare questi
fenomeni. Noi avevamo interpellato a suo tempo degli esperti
toscani che si misurano con queste realtà da anni e che
suggeriscono tutta una serie di strategie. Pertanto io continuerò a
chiamare questa "Giunta del cambiamento" così, fin quando non si
vedrà il cambiamento. Il cambiamento dovrebbe consistere in
progetti concreti, in un qualcosa che si veda e che si tocchi, con
degli stanziamenti adeguati, non con 130 mila euro in più; per
carità, si apprezza lo sforzo, però sono decisamente
insufficienti.
Sinceramente la risposta mi lascia sostanzialmente
insoddisfatto.
Dalle ore 9:47 riassume la presidenza il Presidente
Rosset.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK