Consiglio Regionale della Valle d'Aosta - Oggetto del Consiglio n. 1412 del 23 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1412 del 23 settembre 2015 - Resoconto
OGGETTO N. 1412/XIV - Interrogazione: "Variazione degli orari
di apertura dei castelli" e interpellanza: "Modalità di gestione e
valorizzazione dei beni culturali della Regione".
Presidente
- La parola all'Assessore Rini.
Rini (UV)
- Merci Monsieur Le Président.
Allora, per quanto riguarda la prima questione, innanzitutto io
ringrazio il collega Ferrero. Avremo modo più volte di tornare in
questa seduta consiliare su questo tema. Io la ringrazio, anche
perché ci permetterà di fare chiarezza anche su quest'importante
tematica. Allora, mi chiede a quanto ammonta il risparmio
conseguito con la modifica che è stata apportata all'orario. La
rimodulazione degli orari di apertura dei castelli e dei siti
monumentali applicata per il mese di settembre 2015 ha consentito
in realtà un considerevole risparmio di spesa, ammontante nello
specifico a 91.500 euro. Si precisa che la rimodulazione oraria in
questione non ha inciso in alcun modo sul personale stabilmente
impiegato a tempo indeterminato presso la Società di Servizi Valle
d'Aosta. Le unità di personale disimpegnate - intendendosi per tali
gli addetti assunti a tempo determinato, durante la stagione
estiva, che hanno regolarmente portato a termine il contratto di
lavoro - sono 19; coerentemente al rinnovato fabbisogno risultante,
appunto, dalla rimodulata e predetta rimodulazione oraria.
Chi ha effettuato la valutazione sull'entità e i tempi: allora,
innanzitutto, in premessa, vorrei ricordare come... ribadiamo la
bontà della scelta che è stata fatta quest'anno - soprattutto anche
legata all'evento EXPO a Milano - di aumentare l'orario e la
possibilità quindi di fruizione dei nostri siti. E credo che i dati
che abbiamo comunicato sono i dati più alti che abbiamo avuto, da
sempre, di afflusso nei nostri siti, castelli e monumenti della
Regione. Credo che dimostrino quindi che questa scelta è stata una
scelta giusta. Gli uffici della Soprintendenza per i beni e le
attività culturali, di concerto ovviamente con la Società di
Servizi, alla luce delle disponibilità, ovviamente finanziarie, per
l'anno in corso e al fine di realizzare anche, da una parte un
contenimento della spesa ma dall'altra anche - e oserei dire: anche
e soprattutto - una più ragionata organizzazione degli orari di
apertura, hanno effettuato anche una verifica, una cosiddetta
verifica
in progress
per analizzare anche le affluenze
statisticamente riscontrate all'inizio del periodo autunnale
nell'ultimo quinquennio presso, appunto, i castelli e i siti della
nostra regione. Tale verifica ha posto in evidenza che, a partire
dal mese di settembre, come peraltro è anche abbastanza ovvio che
sia, vi sia un crescente fisiologico decremento delle presenze
percentuali, quindi negli afflussi, pari ad oltre il 30 percento di
quelli complessivamente riscontrabili nella stagione estiva;
ovviamente principalmente nelle fasce serali. In questa
considerazione si è valutata, quindi, giusta e congrua la
prospettata rimodulazione oraria delle visite. Tre: gli uffici
hanno provveduto a dare comunicazione ufficiale di tale variazione
via
mail
agli operatori turistici del settore, guide
turistiche e uffici del turismo territoriale, non appena pubblicato
il relativo provvedimento dirigenziale, e gli stessi hanno
prontamente aggiornato anche il sito
web
della Regione Valle
d'Aosta e l'APP
VdA Cultura,
affinché anche gli utenti
potessero prontamente essere informati. Si precisa che la
rimodulazione degli orari non ha comportato alcuna cancellazione
delle prenotazioni di visita precedentemente effettuate dalle guide
turistiche, garantendo così la piena fruizione dei beni ai
residenti e ai turisti nel periodo interessato. Quello che
condividiamo con lei, che garantiamo sin d'ora e che cercheremo di
portare avanti, è una previsione che parte - e ci stiamo già
lavorando - dall'inizio dell'anno considerando tutto l'arco
temporale annuale di modo che, appunto, ci sia una valutazione:
come dicevo prima, ci può essere un contenimento degli orari in
determinati periodi dell'anno per consentire poi una fruizione
maggiore, invece, nei momenti di presenza turistica più massiccia,
quindi nei periodi estivi e nei periodi invernali legati alle
festività. Grazie.
Presidente
- Grazie. La parola al collega Ferrero.
Ferrero (M5S)
- Grazie Presidente.
Io esordirei con una comunicazione che è arrivata - una delle
tante che mi è arrivata - e che testualmente dice: "
quest'estate
abbiamo deciso di visitare i castelli della Valle d'Aosta,
approfittando di una molto pubblicizzata apertura straordinaria per
accogliere i turisti di EXPO 2015
-
come ha detto
giustamente l'Assessore, si è stata fatta questa promozione anche a
livello milanese -
ultima tappa oggi: Castel di Savoia-
Gressoney
- questo è sabato 5 settembre -
peccato che, dopo
un'ora e venti di macchina, abbiamo scoperto che nel frattempo la
Regione ha finito i soldi; per cui hanno tagliato orari e turni di
visita. Sono già, quindi, al completo e stanno mandando via i
turisti, noi compresi. Meno male che l'Italia punta sul
turismo!"
. E è ovvio che - sono io il primo a dirlo e il
Movimento Cinque Stelle, quando si tratta di ridurre le spese e
cercare di risparmiare, non può che essere d'accordo - se la
promozione che è stata fatta a Milano sui castelli valdostani poi
genera questi inconvenienti, io non so fino a che punto ci sia
convenuto fare la promozione a Milano, perché, da quello che so,
non è che è una persona che è arrivata pensando di trovare i
castelli aperti, ma sono decine e decine e decine di persone! Sono
certo, a voi non sarà arrivata nessuna comunicazione. Ho 27 anni di
Regione e so che le proteste dei cittadini seguono sempre strani
uffici e finiscono archiviate quando arrivano. Bisogna quindi
andare a vedere sui
social network
, sulle lettere a
La
Stampa
per riuscire a capire effettivamente qual è la
situazione. Quando si prendono decisioni del genere bisogna sapere
che c'è tutto un mondo che ruota intorno anche alla fruizione di
questi beni culturali; che è il mondo delle guide turistiche, che è
il mondo di chi fa
incoming
- quindi agenzie di viaggi - che
è il mondo anche degli stessi alberghi che danno delle indicazioni
ai turisti quando magari prenotano dei pernottamenti. Da quello che
è emerso, sostanzialmente c'è stata una mancanza di coordinamento,
perché l'avviso non lo puoi dare il giorno prima, o a provvedimento
approvato, agli operatori del settore, com'è successo, perché io ho
lettere degli operatori del settore che mi dicono tranquillamente
che loro avevano già stabilito i turni per settembre per i turisti
e si sono trovati improvvisamente cambiato il calendario. Hanno
fatto un accesso al sistema, devono avere probabilmente un sistema
informatico di accesso ai dati, e sono sparite le possibilità di
andare a fare le visite. Quindi, da un lato investiamo per fare
pubblicità e dire: "venite a vedere i nostri castelli",
poi,
di punto in bianco, qualcuno della Sovraintendenza -- che magari
era reduce, non so io, dai bagordi delle vacanze - si sveglia un
mattino e dice:
"riduciamo di 90.000 euro il costo per i
turni dei castelli" e il giorno dopo c'è tutto un mondo che è
all'oscuro di questo. Anche in questo caso, un provvedimento che
magari andava verso la razionalizzazione è diventato, invece, un
provvedimento che ha vanificato e ha dato un'immagine negativa
dell'organizzazione turistica valdostana. Peccato, perché poi lo
uniremo a un'altra iniziativa che presento successivamente e che va
sempre in questa direzione. La direzione è una totale mancanza di
coordinamento tra i vari attori del settore. Uno decide una cosa,
non dice nulla agli altri, viene fuori un pasticcio e l'immagine
del turismo valdostano ovviamente ne esce sempre con le ossa
rotte.
Presidente
- Grazie. La parola al collega Laurent Viérin,
per mozione d'ordine.
Viérin L. (UVP)
- Sì, Presidente, solo per una mozione
d'ordine. Abbiamo sempre seguito la prassi di accorpare le
iniziative che avevano lo stesso argomento. Non so se volete che
questo Consiglio abbia una prassi diversa e allungare i tempi...e
soprattutto non creare razionalizzazione degli argomenti, ma noi
abbiamo presentato al punto 23 la medesima iniziativa. Era
sufficiente, o è sufficiente, accorpare le iniziative anche da un
punto di vista tematico, per creare una discussione organica,
allora vorremmo sapere da lei i motivi per cui non si è proceduto
in tal senso. Grazie.
Presidente
- Il discorso dell'accorpamento avviene se non
ci sono opposizioni e se ci sono richieste, com'è previsto
dall'articolo 108, comma 1, del Regolamento. Se non vi sono
opposizioni, le interrogazioni, le interpellanze e le mozioni
relative a fatti e argomenti identici e strettamente connessi
possono essere raggruppate e trattate...quindi bisogna vedere se
tutti i proponenti delle varie iniziative fanno la richiesta e se
chi deve dare le risposte, quindi il Governo, intende accorparle o
meno.
(interruzione di alcuni Consiglieri, fuori microfono)
...se vi ricordate, tante volte l'abbiamo fatto e non le abbiamo
mai accorpate negli ultimi Consigli; basta vedere i verbali. Qui
c'è una richiesta in tal senso, io...la prego collega Laurent.
Viérin L. (UVP)
- Così possiamo parlare tutti al
microfono, forse è meglio. Sono venuto al tavolo della Presidenza a
fare questa richiesta. Non so, dobbiamo fare una richiesta scritta
o da oggi è cambiata la prassi? Perché mi risulta ...e siamo qua da
qualche anno, quindi conosciamo un po' come funzionano i meandri di
quest'aula...spesso con interpretazioni un po' così, che cambiano
in base alla meteo... Vorremmo solo capire, a noi non fa niente
discutere questa cosa al punto 23, è solo per capire se sono
cambiate le regole con l'arrivo dell'autunno. Se in vacanza avete
avuto certe idee...non sappiamo! Allora, se dobbiamo fare richiesta
a priori, prima dell'inizio della seduta...ma non è mai stato così!
Addirittura era il tavolo della Presidenza che chiedeva: "possiamo
discutere in modo congiunto i punti 1 e 26?" ed erano i proponenti
che accettavano, allora è semplicemente...non ci siamo neanche
confrontati con il collega Ferrero, mi è venuto spontaneo perché
ero convinto che i punti fossero accorpati. Volete che al punto 23
ritorniamo sull'argomento, magari anche in modo colorito? Lo
faremo. È solo per capire e speriamo che lei, Presidente Marco
Viérin, sia così gentile da darci una risposta su come dobbiamo
comportarci visto che ci sono magari anche altre iniziative in
questo senso. Se lo sappiamo prima ci organizziamo e faremo delle
richieste scritte. Grazie.
Presidente
- Come da Regolamento, visto che è arrivata la
richiesta di chi ha presentato le iniziative, chiedo al Governo se
intende accorpare o meno. No, ma, in base all'articolo 108 del
Regolamento...è questo il discorso...aveva chiesto prima la
parola... la parola al collega Laurent Viérin.
Viérin L. (UVP)
- Grazie, così poi il Governo può
rispondere. Solo per completare. Quando sono andato a chiedere al
Presidente se si poteva accorpare ci è stato detto che il Governo
non era d'accordo. Allora, ecco, così il Presidente ha gli elementi
per rispondere; perché è stato detto che gli Assessori non avevano
accettato di accorpare ed è per questo che ho detto che avrei
chiesto pubblicamente come mai questa cosa, che non è mai successa.
Grazie.
Presidente
- La parola al collega Presidente della
Regione.
Rollandin (UV) -
Mi sembra un po' di discutere di poca
cosa. Credo che il Governo abbia sempre accettato qualsiasi
abbinamento e collegamento. Il problema era che, a volte, pur
essendo argomenti analoghi, meritavano una trattazione diversa. Era
solo per rispetto dei Consiglieri proponenti, quindi non c'è
assolutamente nessun problema ad accorpare e a discutere assieme,
come si è quasi sempre fatto.
Presidente
- A questo punto darò ai Consiglieri almeno 15
accorpamenti - perché erano già stati previsti, no? - e quindi vi
farò sapere immediatamente perché la 23 verrà discussa in questa
maniera, ma noi avremo subito poi la 7, che sarà con la 9 e la
12...
(interruzione di un Consigliere, fuori microfono)
...no, adesso vi farò avere, mentre discutiamo il punto 5
all'ordine del giorno, tutti gli accorpamenti che partono dalla 7.
Okay? In modo che così possiate verificare se tutti gli
accorpamenti che possiamo mettere insieme sono meritevoli di una
discussione congiunta o meritevoli di una discussione separata.
Collega Laurent Viérin, le faccio avere questa proposta e
poi...
Viérin L. (UVP)
- Allora, nel ringraziare...nell'aver
chiarito anche, così, la discrasia di intenti tra la Presidenza del
Consiglio e il Governo...probabilmente non vi eravate capiti bene,
quindi abbiamo capito che il Governo non ha nessun problema ad
accorpare e quindi siamo lieti che...come sempre è stato, tra
l'altro. Non abbiamo capito perché...e vorremmo sapere sulla 23,
quindi si discute adesso o si discute dopo? Perché il punto 7
è...
(interruzione di un Consigliere, fuori microfono)
...grazie, se ci illumina anche su questo.
Presidente
- Tutte adesso, e quindi prego il collega
Segretario di leggere il punto 23
all'ordine del giorno.
Segretario (Certan) -
Modalità di gestione e
valorizzazione dei beni culturali della Regione.
Presidente
- Chi chiede la parola? La parola al collega
Laurent Viérin.
Viérin L. (UVP)
- Bene. Quindi abbiamo accorpato anche
l'interpellanza e possiamo illustrarla congiuntamente con questo
punto, giusto?
Presidente
- Certo.
Viérin L. (UVP)
- Abbiamo in quest'estate turistica
valdostana...il collega Ferrero ha già anticipato alcune situazioni
che hanno creato imbarazzo sia nella comunità che negli eletti. In
questa...non vediamo l'Assessore Marguerettaz, che peraltro è
parzialmente interessato anche da quest'informativa...perché
effettivamente in un'estate valdostana, dai dati che abbiamo
ricevuto e che abbiamo rilevato in tutta la comunicazione...un
grande boom di presenze e un aumento sostanziale di presenze hanno
visto la Valle d'Aosta come meta interessata da gran parte del
turismo italiano quindi la notizia è stata il ritorno degli
Italiani, ma anche da una massiccia presenza di stranieri, che
hanno così dato la possibilità alla Valle d'Aosta di fare ammirare
tutte le sue bellezze. Durante l'estate, tanti articoli sugli
organi di informazione, sulla stampa locale, hanno così evidenziato
l'eccellenza valdostana e soprattutto hanno evidenziato questa
presenza massiccia di turisti. Purtroppo alcune pagine sono state
scritte e sono state pagine che non ci hanno fatto piacere. Pagine
che hanno rilevato, attraverso esperienze e testimonianze di
turisti, il disappunto per una serie di episodi e per una
programmazione che non è stata all'altezza del patrimonio culturale
che noi abbiamo la fortuna di avere. E ci riferiamo in particolare
ad un articolo apparso su
La Stampa
il 23 agosto, domenica
23 agosto, con la testimonianza di turisti che lamentano la mancata
illuminazione e la chiusura del Teatro romano e, con una pagina
intera su
La Stampa
, anche la questione della mancanza di
bilinguismo e di visite bilingui in Valle - che sarà oggetto di
un'iniziativa della collega Morelli - come anche a settembre la
questione della polemica degli orari d'apertura dei castelli. Noi
abbiamo ascoltato con attenzione parte della risposta che
l'Assessore ci darà: ecco perché è interessante discutere queste
due iniziative assieme. Abbiamo ascoltato con attenzione la
risposta dell'Assessore Rini e nell'illustrazione che noi vorremmo
farle, Assessore, le chiediamo quali siano le motivazioni e quale
sia soprattutto la logica di gestione dei beni culturali nel suo
insieme. Perché noi capiamo che ci possono essere delle scelte che
durante la stagione fanno capire che a settembre ci sono meno
turisti, ma la programmazione culturale di una regione dev'essere
una programmazione culturale annuale! "A settembre... è settembre!"
Se voi avete deciso di ridurre l'orario dei castelli a settembre
perché ritenete di avere meno turisti... Noi abbiamo un'idea
leggermente diversa: saremmo per allungare la stagionalità e per
puntare anche su settembre, abbinando degli eventi e delle
manifestazioni. E ci pare anche di aver capito, nelle varie
disamine dell'Assessore al turismo, che questa è l'intenzione
dell'amministrazione: di riuscire... Il
Tor des Géants
è
un'idea, però ci sono anche altre iniziative che adesso rendono la
Valle d'Aosta interessante anche durante il mese di settembre e
ottobre. Ricordiamo che le Langhe hanno un turismo... E, senza
andare a scomodare le Langhe, che comunque sono un turismo di
prossimità, il Südtirol... Visto che ci sarà una commissione che si
recherà, sarà interessante chiedere agli amici del Südtirol. Loro
hanno un boom di presenze a settembre e ottobre, nel periodo delle
mele e delle vendemmie, che è incredibile! Loro hanno più presenze
durante il mese di settembre e ottobre rispetto al mese di agosto,
e questo è un dato. Questo per dire che, al di là delle scelte che
noi non condividiamo, voi avete scelto di ridurre gli orari a
settembre - perché ritenete che a settembre in eterno non ci
saranno presenze quindi rassegniamoci e chiudiamo i castelli -
però, ecco, noi lamentiamo la questione della comunicazione! E poi,
Assessore Rini, siamo andati a leggerci anche le delibere di
approvazione e ci risulta che, quando avete approvato le dotazioni
finanziarie per l'orario di apertura dei castelli, era inserita la
clausola di mancanza di prudenza nell'impegno finanziario. Perché
si sapeva benissimo che se si impegnava quella somma fin d'allora i
fondi non sarebbero stati necessari per mantenere l'apertura anche
nei mesi di settembre e ottobre. Ecco perché, Assessore Rini, al di
là delle sue spiegazioni, voi non avete saputo fino a agosto se
potevate aprire a settembre: perché avevate finito i soldi! E i
soldi ve li hanno rimessi per settembre e, all'ultimo minuto, avete
comunicato che a settembre si sarebbero aperti i castelli. E i
soldi per ottobre all'ultimo minuto sono stati spostati e vi hanno
comunicato che potevate aprire ad ottobre. Allora, noi quello che
non capiamo è che quando si costruisce un bilancio, se già a priori
si riesce a capire un po' dove si vuole andare a parare... beh...
si costruisce una programmazione culturale in modo da garantire -
fino a settembre, fino a ottobre... quando voi decidete - l'orario
di apertura e con una dotazione finanziaria adeguata si delibera in
modo anche da avere una certezza di bilancio. Quindi, quello che le
chiediamo è...- beh... le motivazioni alla base delle scelte e
della tempistica: lei in parte ha risposto e quindi noi lo abbiamo
appreso - e soprattutto quello che ci interessa è quali siano gli
intendimenti per il futuro, Assessore Rini, perché avremo modo di
parlare anche di Ussel in questo Consiglio. Abbiamo dei castelli
chiusi, i topi mangiano l'impianto elettrico, abbiamo dei castelli
che sono aperti, parzialmente aperti, gli orari vengono comunicati
la settimana precedente all'apertura del mese successivo... le
guide non si possono organizzare un mese per l'altro, altro che un
anno per l'altro! Abbiamo delle guide turistiche che ricevono delle
prenotazioni per l'anno prossimo, per il 2016, e non sono in grado
di dire se un Castello sarà aperto; e quindi spesso questi turisti
scelgono un'altra meta e non la Valle d'Aosta. Vorremmo quindi
capire quale sarà la gestione e la pianificazione futura della
politica culturale in Valle d'Aosta, perché dopo quest'estate e
dopo un po' di cose raffazzonate e di scelte, che noi non pensiamo
siano scelte della Sovraintendenza...noi crediamo che le delibere
sono approvate dalla Giunta e che le scelte politiche vengano dalla
Giunta. La Sovraintendenza spesso cerca di fare il possibile, ma le
dotazioni finanziarie vengono decise dal Governo e i soldi derivano
dalle scelte politiche. Quindi ci dispiace che poi si metta anche
in difficoltà chi opera all'interno dell'Amministrazione,
soprattutto chi poi deve comunicare al telefono che non si sa
quando il Castello e se il Castello sarà aperto il mese successivo.
Grazie per le sue risposte, che attendiamo.
Presidente
- La parola all'Assessore Rini.
Rini (UV) -
Grazie, Presidente.
Per quanto riguarda la prima domanda, non rientrerei nel merito
perché sia i dati, le cifre e l'iter che hanno portato a questa
scelta sono stati spiegati rispondendo al collega Ferrero.
Quali intendimenti invece si hanno in merito alla politica di
gestione: allora, l'apparato di gestione e promozione del sistema
dei castelli e dei siti archeologici di proprietà regionale
presenti sul territorio è stato recentemente rimodulato, per la
recente riorganizzazione interna delle strutture amministrative
deputate proprio alla gestione dei beni culturali e ora
direttamente in capo al Dipartimento Soprintendenza dei beni e
delle attività culturali, questo a partire dal 1° giugno del 2015.
La creazione di un unico centro dirigenziale per il coordinamento,
quindi in forma diretta delle attività di tutela e valorizzazione
del patrimonio culturale valdostano e per la gestione dei beni
stessi, è stata proprio concepita nell'ottica di sviluppare un vero
e proprio sistema dei castelli e dei beni presenti e dei siti
culturali aperti sul territorio, aperti al pubblico presenti nella
nostra regione, con la precisa finalità di perfezionare l'attuale
rete di beni monumentali archeologici e addivenire ad una offerta
coordinata, competitiva. Lei ricordava esempi, che ovviamente
stiamo analizzando con attenzione, performanti proprio sul mercato
dei beni culturali. La riorganizzazione ha riguardato settori che
operano sugli stessi beni, attraverso la centralizzazione delle
risorse economiche, ma anche del personale, al fine di svolgere
quest'attività con una grande sinergia, dal punto di vista
amministrativo e anche dal punto di vista operativo. Se la
riorganizzazione dell'apparato amministrativo ha costituito un
primo e necessario passo, si tratta ora di intervenire
sull'ottimizzazione dell'intera rete dei beni culturali in capo
all'Amministrazione regionale, con l'obiettivo di creare un sistema
organizzato ed integrato di offerta degli
asset
culturali
presenti sul territorio regionale, in totale accordo e sinergia con
l'Assessorato del turismo e con tutti gli operatori del settore.
Quindi mettere in rete tutti coloro che operano in questo settore:
una migliore comunicazione del sistema verso l'esterno, mediante
anche lo sviluppo di nuove strategie ed il perfezionamento
dell'offerta in chiave di rete, per aumentare il bacino degli
utenti e sviluppare un'economia intorno ai beni culturali, basata
proprio sui flussi di conoscenza e di innovazione. L'intervento
risulta assolutamente necessario anche in vista della prossima
apertura al pubblico di nuovi siti archeologici e castelli, penso
al Castello di Aymavilles, di Quart, al museo di
Saint-Martin-de-Corléans. Per raggiungere tali obiettivi, il
Dipartimento Soprintendenza per i beni e le attività culturali ha
avviato le pratiche anche per la candidatura e il finanziamento
nell'ambito del POR FESR, redigendo una scheda puntuale relativa
alle azioni mirate alla messa in valore e promozione del sistema
dei castelli e dei siti culturali aperti al pubblico in Valle
d'Aosta. L'obiettivo è proprio quello di consolidare l'immagine del
sistema dei beni culturali valdostani grazie ad una rete culturale,
ad un pacchetto culturale ben riconoscibile con un proprio marchio
e con una propria immagine "brandizzata" in grado di coinvolgere
cittadini e turisti, nell'ottica di una maggiore fruizione del
patrimonio culturale esistente sul territorio. Ecco, io mi unisco a
quanto lei ha detto, e lo condivido, l'ho ricordato prima, ma ci
tengo a ribadirlo, noi stiamo facendo di tutto e qui colgo
l'occasione per ringraziare...nessuno ha mai voluto scaricare
responsabilità sulle strutture, sulla Soprintendenza...anzi noi li
ringraziamo per gli sforzi che stanno facendo, per la
professionalità che quotidianamente mettono e investono per portare
avanti al meglio questo settore.
Credo che i risultati di quest'estate ne siano la prova e io li
ringrazio. Detto questo, dicevo, stanno e stiamo lavorando proprio
per arrivare ad organizzare l'intera offerta formativa a partire
dal mese di gennaio per l'intero prossimo anno. Questo credo che
sia e debba essere un'azione imprescindibile. Grazie.
Presidente
- Grazie Assessore. La parola al collega
Laurent Viérin.
Viérin L. (UVP)
- Abbiamo ascoltato con attenzione la
parte relativa agli intendimenti e alle prospettive dei beni
culturali in Valle d'Aosta e diciamo questo perché di grandi
prospettive, malgrado il boom turistico estivo, noi non ne abbiamo
viste, e lo diciamo anche con preoccupazione, perché è proprio a
fronte delle nuove sfide che il futuro ci riserverà...e lei ha
citato il Castello di Aymavilles, una delle opere di finanziamento
interessanti degli ultimi anni, assieme al Castello di Quart,
oggetto di finanziamenti europei, ma aggiungerei anche il Castello
di Arnad, frutto di un progetto europeo, che non è da meno, anzi, e
che nel territorio della Bassa Valle, è un gioiello che sarà
inserito nel territorio dell'enogastronomia.
Questo per dire che quello che noi vorremmo, al di là dei
proclami, degli intendimenti che vengono enunciati, è percepire una
vera e propria rete dei beni culturali, con la differenziazione
dell'offerta da un punto di vista territoriale e da un punto di
vista dei contenuti. Al di là di questo, che è un discorso di
prospettiva, noi vorremmo che ci sia maggiore attenzione anche per
il presente, perché noi non ci possiamo permettere, non ci possiamo
permettere di andare sui titoli dei giornali, in un'estate positiva
come quella che è stata, con degli scivoloni su bucce di banana che
erano largamente prevedibili! Perché il fatto di non illuminare, di
non aprire il Teatro, di non sapere a priori l'orario di apertura
dei castelli nel mese di settembre poteva essere largamente
anticipato. Ora, noi chiediamo semplicemente un po' più di impegno,
sappiamo che quel settore è difficile, ma bisogna impegnarsi,
bisogna crederci, sicuramente siamo convinti che tanti in
quest'aula e tante persone credano nella cultura, ma bisogna
impegnarsi, bisogna monitorare, perché questi sono degli imprevisti
o dei problemi che sorgono perché non si seguono le cose. Perché
non è possibile che ci si accorga ad agosto che non ci sono i fondi
per aprire i castelli a settembre. Significa che da un punto di
vista amministrativo non avete seguito la cosa e già solo con
questa previsione si sarebbero evitate tante polemiche. Noi non
siamo qui per cavalcare le polemiche, ci dispiacciono, ci
dispiacciono. L'altra considerazione è che è anche una questione
finanziaria, è chiaro che bisogna razionalizzare per dare a questi
beni culturali una gestione e un modo che sia anche redditizio. Tra
l'altro, quindi l'idea di creare dei
bookshop...
cioè bisogna
studiarsi qualcosa e noi la disponibilità l'abbiamo sempre data,
per dire: benissimo ragioniamo, perché se aspettiamo sempre la fine
dei lavori, questa rete non si metterà mai in campo, non si
riuscirà mai ad avere un qualcosa.
E il Forte di Bard è un esempio di come c'è un ritorno su quello
che viene investito e non speso, cioè si investe su un monumento,
su un bene culturale...magari se iniziassimo anche a mettere a
pagamento l'ascensore del Forte di Bard anche solo con un euro,
perché tanti turisti ti dicono: "benissimo il Forte di Bard, a noi
non costa niente", cioè il turista te lo dice in senso positivo,
eh, non è che te lo dice in senso negativo, ti dice ma lì non costa
niente, si arriva su, c'è questo bellissimo ascensore. Già solo un
euro per prendere l'ascensore, con tutte le presenze che il Forte
annuncia, sarebbe già un bell'indotto che poi il Forte ha la
fortuna di poter reinvestire. È chiaro che sul bilancio regionale è
diverso perché i soldi introitati finiscono nel calderone.
Cerchiamo sempre di essere propositivi e non solo critici, critici
in senso propositivo, Assessore, perché noi ci teniamo a questo
settore e vorremmo veramente che fosse integrato nell'ambito
turistico come un modello che non venga visto come un qualcosa che
costa, come qualcosa che è un problema. Tra l'altro a livello
nazionale ci fanno piacere certe prese di posizione del Governo,
che sta cercando di far inserire i monumenti e i beni culturali in
una certa logica, cioè di considerare un bene culturale come una
scuola. Attenzione che anche lì sarà importante la tutela, gli
investimenti e soprattutto la fruizione, perché crediamo che la
Valle d'Aosta sia uno dei luoghi più suggestivi da un punto di
vista culturale d'Italia e quindi ci dispiace che poi, per non
seguire con accortezza certi dossier, si finisca sui giornali,
perché una testimonianza negativa purtroppo fa più danni che mille
commenti positivi e questo è un peccato.
L'ultima considerazione è che, appunto dal punto di vista
finanziario abbiamo visto in questi ultimi mesi...Paestum non era
previsto, 50 mila euro per Paestum li avete trovati! Quindi questo
vale per l'orario dei castelli, se i soldi mancano e vogliamo
tenerli aperti, vale per gli operatori al Castello Gamba, vale per
il Castello di Ussel. Se si trovano i soldi per un salone che tra
l'altro, voglio dire 50 mila euro insomma sono anche un'iniziativa
impegnativa, riuscire magari a fare delle scelte nell'insieme, non
a
spot
, non perché qualcuno dice bisogna tornare a Paestum,
ci torniamo, però poi chiudiamo i castelli perché abbiamo girato i
soldi lì. Ecco, diciamo questo per dire, mi dica se sbaglio,
Assessore, vedo che si agita, diciamo questo perché noi sappiamo
che le scelte derivano sempre da delle motivazioni che sono
sicuramente prese con coscienza, vorremmo anche che ci sia una
certa logica in questa cosa, evitando poi appunto di andare sui
giornali perché facciamo delle brutte figure, come quella citata
dal collega Ferrero, come quelle uscite sui giornali, che non fanno
onore alla Valle d'Aosta, prima di tutto.
Presidente
- Grazie collega.
Prima di proseguire con il punto 5, posso dire che con gli
uffici abbiamo visto, se i colleghi sono d'accordo, di accorpare i
punti 7, 9 e 12, sono tre interrogazioni in merito alla promozione
culturale, e il 20, 24 e 29, che riguardano il bilancio regionale.
Ricordo ai colleghi che se questo sarà fatto, la discussione delle
tre interrogazioni avviene al punto 12 e la discussioni delle tre
interpellanze avverrà al punto 29. Ripeto: 7, 9 e 12 e 20, 24 e 29.
Va bene? Discuteremo quindi i punti 7 e 9 con il 12, e il 20 e 24
con il 29. Punto 5 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK