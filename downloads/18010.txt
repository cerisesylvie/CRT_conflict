Consiglio Regionale della Valle d'Aosta - Oggetto del Consiglio n. 1106 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ARTIGIANATO
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula
Oggetto del Consiglio n. 1106 del 26 gennaio 2000 - Resoconto
OGGETTO N. 1106/XI Modalità e criteri di composizione della
Giuria della Fiera di Sant'Orso. (Interrogazione)
Interrogazione Premesso che la scorsa edizione della Fiera di
Sant’Orso aveva creato non poche perplessità e
polemiche tra gli espositori per le modalità e i criteri di
composizione della giuria;
i sottoscritti Consiglieri regionali
Interrogano
l’Assessore competente per sapere quali siano i
criteri adottati quest’anno in merito
all’individuazione dei partecipanti, alla
composizione della giuria e all’attribuzione dei
premi.
F.to: Frassy - Tibaldi - Lattanzi
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
In merito all'interrogazione posta, i
criteri adottati per lo svolgimento della Fiera di S. Orso sono
stati approvati dalla Giunta regionale con deliberazione n. 3504
dell'11 ottobre 1999.
Fra questi criteri, che stabiliscono in primo luogo i requisiti
per l'ammissibilità alla fiera e che confermano anche il numero
massimo degli espositori che saranno circa mille, sono indicati
anche i premi che verranno assegnati agli artigiani.
I premi sono quattro: il premio Amedeo Berthod al più
promettente espositore che non abbia compiuto il 25° anno di età
nel corso del 1999 (l'elenco degli espositori che per età possono
aspirare al premio è predisposto dal Servizio attività
promozionali) il premio verrà assegnato su indicazione della
commissione tecnica dell'IVAT.
Il secondo premio è il premio Robert Berton al più anziano
espositore di età non premiato negli ultimi cinque anni, e verrà
assegnato su indicazione del Servizio attività promozionali, in
quanto è un premio legato all'età anagrafica.
Il terzo premio è il premio Pierre Vietti all'espositore che più
si è distinto nello studio e nella ricerca storica; tale premio
sarà assegnato su segnalazione della commissione del "Comité des
traditions valdôtaines".
Il quarto premio riguarderà il settore delle tecniche
tradizionali di fabbricazione degli oggetti agricoli, premio che
sarà assegnato su segnalazione dell'Assessorato agricoltura e
risorse naturali.
È stata valutata l'opportunità di modificare il sistema di premi
che venivano assegnati nelle passate edizioni in base al numero di
artigiani presenti in ogni categoria nelle lavorazioni
tradizionali. In passato si davano i premi in relazione al 20
percento degli artigiani segnalati nelle singole categorie. A tal
fine si sono sentiti sia l'ASIV, il GIA - Gruppo intagliatori
valdostani - l'IVAT, il "Comité des traditions" e, in accordo con
loro, si è pensato di modificare per quest'anno il sistema dei
premi, e quindi non assegnare più i premi nel modo stabilito negli
anni precedenti.
Alla base di queste decisioni vi è un dato, che è quello legato
al numero degli espositori, fatto che comporta delle difficoltà
obiettive nell'esame della commissione o comunque della giuria. Si
tenga conto che quest'anno per quanto riguarda il settore
tradizionale c'è un incremento degli espositori, dai 770 del 1999
andiamo a 817, e soprattutto ci sono degli incrementi notevoli in
alcuni settori, in particolare quello dell'intaglio e della
scultura, che sono quelli poi prevalenti all'interno della fiera.
Di fronte a numeri di questo genere, diventa difficile valutare le
opere nel loro complesso.
C'è una possibilità alternativa per quanto riguarda la
valutazione delle opere prodotte dagli artigiani, che è
rappresentata dalla mostra concorso, quella che si svolge d'estate,
in cui ogni espositore presenta un pezzo realizzato sulla base di
un tema assegnato, i giurati esaminano i pezzi che sono disposti in
uno stesso locale, consentendo agli esperti di avere immediatamente
un quadro valutativo complessivo e di rivedere i pezzi valutati, in
modo da adottare dei parametri omogenei di valutazione.
Durante la Fiera di S. Orso credo sia evidente come questo non
sia possibile: diventa difficile molte volte anche spostarsi
all'interno della fiera, a causa del massiccio afflusso di pubblico
che si verifica. Non è neanche sufficiente, come è stato fatto in
passato, suddividere la giuria per gruppi tematici; il lavoro dei
settori della scultura e dell'intaglio, proprio per il numero degli
artigiani che a questo settore partecipano, diventa un oggettivo
impedimento ad esprimere un giudizio che tenga conto delle
necessarie comparazioni, cosa che in un giudizio espresso da una
giuria è uno degli elementi costitutivi.
Di questo abbiamo già parlato in questa sede; credo che
qualunque decisione si prenda rispetto alla Fiera di S. Orso sarà
comunque oggetto di discussione.
Anche questa decisione forse farà discutere, ma credo che quello
che è stato scelto abbia trovato il consenso delle associazioni
coinvolte sul terreno e in ogni caso, visto che ci troviamo
nell'edizione millenaria, si è pensato di consegnare ad ogni
espositore, proprio per aver partecipato a questa edizione
particolare, un ricordo consistente in una medaglia coniata dalla
Verrès S.p.A., in un CD che contiene dei brani realizzati dai
"Trouveurs valdôtains", e in un volume riguardante un romanzo "La
croce di Ezzosing" che ripercorre in modo romanzato una vicenda
ambientata all'interno della Fiera.
Si è pensato in questo modo di far sì che tutti i partecipanti
avessero il ricordo di una fiera dal sapore particolare; infatti,
il millenario ha questo effetto sia simbolico che evocativo.
Questa è la strada che si è voluta intraprendere, verificheremo
quest'anno i risultati che risulteranno fuori da questo tipo di
scelta; in ogni caso credo che questo risponda meglio alle
dimensioni di una fiera che, rispetto all'assegnazione dei premi
tradizionali, aveva in passato incontrato alcune difficoltà.
Presidente
La parola al Consigliere Frassy.
Frassy (FI)
La risposta dell'Assessore sicuramente è una
fotografia di quello che la Giunta ha deliberato fra ottobre e
dicembre. Sono atti che avevamo avuto modo di esaminare.
La perplessità che ci ha mosso a presentare quest'interrogazione
nasce soprattutto sul meccanismo della giuria e dell'attribuzione
dei premi, meccanismo che lo scorso anno aveva creato più polemiche
del solito.
A febbraio dell'anno scorso, proprio a seguito di quelle
polemiche, avevamo proposto un'interpellanza nella quale si
domandava quali fossero i criteri di composizione della Giunta e se
c'era l'intenzione di modificare i meccanismi relativi alla
formazione e al funzionamento della giuria stessa. Nella risposta
che l'Assessore ci aveva dato, conveniva con noi che effettivamente
i meccanismi dovevano essere rivisti.
Bisogna dire che per certi versi questi meccanismi sono stati
rivisti, perché il meccanismo che l'Assessore ha illustrato
contenuto nella delibera è un meccanismo nuovo.
L'aspetto che però non ci soddisfa appieno è un'altra
riflessione, che era emersa in quell'interpellanza e che era stata
fatta propria anche dall'Assessore, il quale diceva - cito -
"Il
problema è quello di valorizzare il ruolo degli artigiani
professionisti"
, intendendo per artigiani professionisti
"quelle straordinarie capacità di alcuni artisti".
Mi sembra che il meccanismo dei premi individuato abbia nei
fatti non solo tagliato fuori le polemiche, ma abbia tagliato fuori
anche gli artigiani artisti, o artisti artigiani, a seconda dei
punti di vista, che lo scorso anno peraltro erano stati tagliati
fuori dalla giuria stessa. Oggi abbiamo anticipato la conclusione a
cui era arrivata la giuria lo scorso anno, quasi a voler
sottolineare che la Fiera di S. Orso deve avere più un carattere e
un'immagine di tipo di economia rurale piuttosto che essere anche
un momento di tipo artigianale artistico.
Su quest'impostazione abbiamo delle perplessità, perché se è
vero che molto probabilmente la fiera è nata come momento di
mercato di quella che era l'utensileria necessaria all'attività del
quotidiano, è altrettanto vero che la Fiera di S. Orso nei secoli
ha acquisito una sua visibilità non soltanto per le affluenze come
dati turistici, ma anche per le opere di pregio che sono state
esposte e a seguito della fiera collocate in strutture pubbliche, e
comunque opere che rivelano la capacità che la Valle d'Aosta
esprime nel campo artistico.
Quindi avremmo auspicato che proprio in occasione del millenario
della fiera ci fosse stato uno spazio, tipo quello della fiera
estiva, chiamata "mostra concorso" o "a tema", che potesse
valorizzare la scultura. Invece qui apprendiamo che viene premiato
il più giovane e il più anziano, purché non premiato negli ultimi
cinque anni, e poi si fa riferimento a due altri premi: tecniche
nella realizzazione di utensili e studi e ricerca storica, premio
che sarà difficile capire - se non ad assegnazione avvenuta - cosa
voglia premiare.
Il rincrescimento è che si sia escluso completamente il settore
che aveva connotato di più la polemica dello scorso anno, ma che
riteniamo sia quello che dà maggiore connotazione o che
contribuisce ad aumentare la connotazione della fiera.
Perciò l'auspicio è che il prossimo anno si possa cambiare
nuovamente, cercando d'includere nel meccanismo premiale, che
riteniamo essere un aspetto importante della fiera, anche l'aspetto
propriamente artistico per quanto concerne la scultura, i
bassorilievi e tutte quelle opere che escono dall'esigenza
funzionale per assumere un ruolo prettamente artistico.
Si dà atto che, dalle ore 12,16, presiede il Vicepresidente
Viérin Marco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK