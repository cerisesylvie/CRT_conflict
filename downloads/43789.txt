Consiglio Regionale della Valle d'Aosta - Oggetto del Consiglio n. 958 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 958 del 3 novembre 2021 - Resoconto
OGGETTO N. 958/XVI - Interrogazioni a risposta immediata:
"Determinazioni a seguito delle notizie emerse dagli organi di
stampa in merito alla gestione della sanità valdostana" e "Azioni a
seguito degli esiti delle indagini sulla sanità
valdostana".
Bertin (Presidente) -
Possiamo passare al punto n. 9.01
dell'ordine del giorno che è discusso insieme al punto n. 9.02. Per
l'illustrazione il consigliere Carrel ne ha facoltà.
Carrel (PA) -
Negli ultimi giorni, purtroppo, tutti
abbiamo letto i giornali e le questioni che riguardano la sanità e
credo che non dobbiamo sostituirci qui al lavoro che deve fare e
che ha fatto la Procura con delle richieste di archiviazione e
delle indagini avviate con persone indagate.
Credo però che sia necessario che quest'Aula rifletta e ponga un
attimo l'attenzione su quanto è emerso sui vari giornali, in quanto
si delinea una situazione molto spiacevole e molto preoccupante, in
cui nella USL si definisce dagli inquirenti "una situazione di
confusione tra quella che è la sfera politica e la sfera
amministrativa" e credo che questo sia un dato su cui è necessario
riflettere.
L'assessore Barmasse ha già rilasciato delle dichiarazioni, ma
credo che questo sia un tema che deve essere affrontato dall'intera
maggioranza e dall'intero Governo e per questo motivo abbiamo
chiesto al Presidente della Giunta - in quanto leader anche della
maggioranza - come intenda agire e quali siano le azioni che
intende porre in essere per risolvere questo problema che è un
problema reale - l'abbiamo potuto apprendere da quanto emerso dalle
indagini - è un problema che preoccupa molto, soprattutto se
consideriamo anche il fatto che siamo in un periodo di pandemia e
credo che assunzioni definite clientelari, favoritismi ma anche
bandi che vedono il gioco e l'intrusione dell'Assessorato
all'interno dell'autonomia della USL... credo che questa sia una
bruttissima pagina e credo che dobbiamo porre come politica - e voi
come maggioranza e come Governo - un confine e capire come credete
di agire per risolvere questo problema e questa bruttissima pagina
della politica valdostana.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Questa iniziativa, come ha già
detto il collega Carrel, nasce dagli esiti dell'indagine sulla
sanità valdostana. L'assenza dichiarata di reati penali attiene
naturalmente alla sfera legale e ai Tribunali, ma il quadro
riportato non può lasciare indifferente nessuno di noi, perché
oltre alla questione etica, anche la questione della qualità e
dell'efficienza del sistema sanitario non è meno importante per la
politica.
Si parla di un diffuso sistema clientelare ed è pertanto
assolutamente necessario che vi sia una precisa presa di posizione
da parte di tutte le istituzioni, anche a tutela di sé medesime
come sollecitato da più parti.
Tutto questo avviene poi in un momento in cui la situazione
sanitaria e l'organizzazione della sanità ricoprono la vera
priorità riconosciuta da tutti noi, un periodo dove, sempre di più,
ci troviamo liste di attesa infinite, interventi ed esami rimandati
o saltati e personale non stabilizzato.
Naturalmente non si può imputare tutto questo all'ultimo anno,
ma questi ultimi due anni avrebbero dovuto insegnarci molto,
soprattutto rispetto alla questione degli interinali, situazione
che perdura da molto tempo e per cui si auspicava una maggiore
incisività e un deciso cambio di passo.
Il sistema clientelare che è stato descritto dagli inquirenti
sembrerebbe coinvolgere diversi soggetti, politici, dirigenti e
dipendenti di aziende pubbliche e private, nonché privati
cittadini.
Poco conta perciò che non ci sia stato un reato, il sistema va
estirpato, rigettato con forza, non tanto attraverso dichiarazioni
o comunicati ma soprattutto con atti concreti, organizzazione dei
concorsi e definizione di regole chiare.
Per questo chiediamo di conoscere qual è la posizione del
Governo nel merito di questa situazione e, in particolar modo,
quali azioni intenda mettere in campo per fare chiarezza.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
Rispondo leggendo il testo che mi sono
preparato, essendoci poco tempo per la risposta. Rispondo a queste
interrogazioni che si appoggiano su quanto pubblicato dagli organi
di stampa la scorsa settimana e ancora stamattina. Il punto di
partenza è una richiesta di archiviazione per un'inchiesta che ha
coinvolto i vertici dell'azienda sanitaria e dell'Assessorato.
Credo che sia anomalo che l'ampio spazio dedicato dai mezzi
d'informazione coincida con una richiesta di archiviazione, ma i
documenti trattati dai cronisti sono conditi da considerazioni di
ordine generale e difficilmente riconducibili a eventi specifici,
anche per questo è difficile fornire una risposta specifica a
interrogazioni che, a loro volta, rimangono piuttosto
generiche.
Rispondo separando i due ordini della questione: da una parte
quello che riguarda l'azienda, dall'altra quello che concerne
l'Assessorato e quindi l'Amministrazione regionale.
Per quanto riguarda l'azienda, sottolineo come l'Amministrazione
regionale abbia un ruolo di controllo dell'operato dei suoi
vertici, quando necessario, pur nel rispetto dell'autonomia
dell'ente.
Si tratta di un compito principalmente dell'Assessorato, ma che
ho personalmente messo in campo durante la prima fase vaccinale,
infatti, in più occasioni, ho scritto ai vertici dell'azienda per
avere conferme sulla corretta attuazione del piano vaccinale
stesso.
Il ruolo dell'Assessorato - anche alla luce delle notizie
apparse in queste settimane - è stato esercitato vigilando e
intervenendo quando necessario.
È quello che è avvenuto quando, nella fase più difficile per
l'Ospedale regionale, l'intervento dell'Assessore ha permesso di
risolvere una criticità che avrebbe altrimenti bloccato interventi
chirurgici salvavita.
Trovo invece molto, molto grave che siano state pubblicate
situazioni cliniche di alcuni pazienti: si tratta di un'evidente
violazione delle più elementari indicazioni di tutela e di dati
sensibili. L'intervento dell'Assessore è stato reso necessario per
segnalare e affrontare un problema esistente nella fase delicata
dell'ondata di ricoveri Covid.
L'Assessore avrebbe forse dovuto tacere riguardo a una criticità
reale e grave? Essersi attivato per sbloccare degli interventi
salvavita può essere considerato clientelismo? O una questione
eticamente discutibile?
Sono personalmente molto amareggiato da questo tipo di
atteggiamento.
In un'altra occasione, l'Assessore ha semplicemente richiesto
che i termini per la pubblicazione di un bando fossero rispettati e
non venisse anticipata la pubblicazione solo per la richiesta
interessata di un possibile candidato. Se l'Assessore si fosse
comportato diversamente, allora sì che si sarebbe trattato di
un'ingerenza non legittima. Anche in questo caso, invece,
l'Assessore si è fatto garante del sistema.
Non voglio invece neppure parlare delle allusioni a
interessamenti su assunzioni interinali, lo dico chiaramente: se
avessi avuto il minimo dubbio che l'Assessore avesse mosso un dito
in tal senso, sarei il primo a chiedere le sue dimissioni.
Credo che ci voglia più rispetto per le persone e per il lavoro
di tutti, senza strumentalizzazioni e manipolazioni. Siamo tutti
d'accordo che sia necessario diminuire l'impiego del lavoro
interinale, ma il reperimento del personale in questo preciso
momento storico per fronteggiare l'emergenza è particolarmente
difficoltoso e la procedura di stabilizzazione richiede procedure
strutturali e tempi più lunghi.
Per quanto esposto fin qui, l'Assessore e i vertici dell'azienda
hanno oggi la mia più totale fiducia. Agiamo ancora in una
situazione di emergenza, ma garantisco il mio impegno, insieme a
quello dell'Assessore e del commissario dell'azienda, per vigilare
affinché tutti i processi e tutti i passaggi siano svolti nel
totale rispetto delle regole e dei procedimenti.
Presidente -
Per la replica il consigliere Carrel.
Carrel (PA) -
Non credo abbia risposto alla nostra
interpellanza, aveva fatto un discorso suo che posso anche
condividere, nessuno voleva assolutamente mancare di rispetto per
il lavoro di nessuno, questo deve essere chiaro, però crediamo che
questa Aula e la politica debbano prendere delle decisioni in
merito a quanto emerso.
Se lei mi dice che quanto emerso sui giornali non corrisponde al
vero o è farcito in qualche modo, credo che ci siano altri mezzi
per agire, perché anche chi scrive ha delle responsabilità e quindi
non comprendo appieno la sua risposta, o meglio, la comprendo
politicamente, ma non la comprendo dal punto di vista
amministrativo e da amministratore credo e spero che si faccia
qualcosa per risolvere questa situazione che è veramente
preoccupante.
Presidente -
La consigliera Erika Guichardaz per la
replica.
Guichardaz E. (PCP) -
Condivido quanto detto dal collega
Carrel poc'anzi e proprio rispetto a quello che ha detto lei,
Presidente, ossia il compito di controllo verso l'azienda, il
nostro auspicio è quello di poter far sì che si veda chiaro e
capire come mai - se è vero, naturalmente - che l'azienda indicava
prima i nomi del personale da assumere alla Sinergy, in aperto
contrasto con il bene comune e a discapito, credo, di quella
meritocrazia di cui parlavo prima.
Sarebbe importante cominciare a cambiare passo riuscendo a
individuare i responsabili di un sistema sbagliato, rimuovendoli
molto probabilmente dai loro incarichi, al fine di dare esempi
positivi basati sul merito, sulla competenza e non sul clientelismo
e sulla raccomandazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK