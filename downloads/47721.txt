Consiglio Regionale della Valle d'Aosta - Oggetto del Consiglio n. 3894 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3894 del 18 settembre 2024 - Resoconto
OBJET N° 3894/XVI - Communications du Président du
Conseil.
Bertin (Presidente) -
Con 35 Consiglieri presenti,
possiamo dare avvio ai lavori del Consiglio regionale. Punto n. 1
all'ordine del giorno.
L'11 settembre scorso, la Giunta regionale ha presentato al
Consiglio il Documento di economia e finanza regionale per il
triennio 2025-2027. Inoltre, ha depositato due disegni di legge: il
primo contiene "Disposizioni straordinarie e urgenti per il
reclutamento nel Corpo valdostano dei Vigili del fuoco" ed è stato
assegnato alla II Commissione; il secondo detta "Disposizioni in
materia di mobilità sostenibile" ed è stato assegnato alla IV
Commissione per competenza e alla II per la compatibilità
finanziaria.
Il 4 settembre, il Governo regionale ha inoltre depositato tre
disegni di legge. Il primo contiene "Disposizioni in materia di
contributi agli enti cooperativi" ed è stato assegnato alla IV
Commissione per competenza e alla II per la compatibilità
finanziaria. Il secondo riguarda la "Disciplina dell'Istituto
regionale Adolfo Gervasone di Châtillon" ed è stato assegnato alla
V Commissione per competenza e alla II per la compatibilità
finanziaria. Infine, il terzo provvedimento modifica la legge
regionale in materia di "Interventi regionali a favore della
Fondazione per la valorizzazione del patrimonio musicale
tradizionale e per lo sviluppo della cultura musicale in Valle
d'Aosta"; l'atto è stato assegnato alla V Commissione per
competenza e alla II per la compatibilità finanziaria.
Ieri la Conferenza dei Capigruppo ha deliberato il calendario
delle adunanze consiliari da ottobre 2024 a gennaio 2025. Copia è
stata inviata a tutti i Consiglieri.
Inoltre desidero ricordare la figura di Giulio Fiou, deceduto ad
agosto e Consigliere regionale per due Legislature, dal 1998 al
2008, ricoprendo tra l'altro anche la carica di Vicepresidente
della nostra Assemblea.
Giulio è stato una figura di riferimento della Sinistra
valdostana, un uomo capace e impegnato, un gentiluomo della
politica che ha esercitato anche ruoli nel Sindacato, oltre a
essere stato Sindaco di Aosta.
Rinnoviamo alla sua famiglia le nostre più sentite
condoglianze.
Qui, voglio esprimere anche il cordoglio per la tragica
scomparsa sul lavoro di Stefano Rabaglio, Assessore comunale di
Issime, oltre che di due ex amministratori locali valdostani:
Luciano Morelli, Sindaco di Issogne dal 1995 al 2010, e Ferdinando
Derriard, Sindaco di Courmayeur dal 1995 al 1997.
Il Consiglio si unisce anche al cordoglio per la scomparsa di
Franco Mezzena, l'archeologo che scoprì l'area megalitica di
Saint-Martin-de-Corléans ad Aosta.
In ultimo, esprimo la nostra vicinanza al consigliere Planaz,
che ad agosto ha perso la mamma.
Assessore Jean-Pierre Guichardaz, ne ha facoltà.
Guichardaz J. (FP-PD) -
Noi tutti piangiamo la scomparsa
di Franco Mezzena, archeologo di fama e scopritore dell'area
megalitica di Saint-Martin-de-Corléans ad Aosta, un sito che ha
rappresentato una scoperta epocale per la comprensione della
preistoria valdostana.
Mezzena è mancato all'età di 84 anni lasciando un'eredità
culturale e scientifica immensa, frutto di oltre mezzo secolo di
studi e scavi dedicati al territorio; preciso, metodico,
instancabile, direi inesauribile, nonostante le difficoltà fisiche,
a novembre 2023 era in prima fila per l'inaugurazione della sua
area megalitica.
Molto più di un sito, una creatura, riemersa dalla terra un
giorno dopo l'altro per oltre 20 anni. Nel 2021 contribuì da vero
protagonista alla realizzazione del docufilm, super premiato,
girato da Nicola Castangia e Andrea Fenu: "L'archeologia raccontata
con il sorriso".
Lui era davvero così, semplice, riservato e sorridente, una
miniera vivente di conoscenza, aneddoti e racconti, dai cantieri
alle montagne da lui perlustrate in occasione di decine e decine di
sopralluoghi per individuare le tracce più remote e fragili della
nostra storia.
Aveva il senso della terra, il senso della pietra, quello
sguardo acuto e indagatore che ai veri archeologi consente di
fiutare il passato, di indovinare il senso di un'anomalia e di
decidere come e dove scavare. L'arte d'indagare il tempo e
ritrovare la memoria, una missione, una responsabilità importante,
un lavoro fatto per chi c'è e soprattutto per chi verrà. Ritrovare
e conoscere il passato per lasciarlo in eredità, un dono di potenza
enorme, se ci pensiamo.
Ma chi era Franco Mezzena? Nato a Verona nel 1940, Mezzena ha
iniziato il suo percorso formativo nel campo delle Scienze
naturali, lavorando per dieci anni come assistente al Museo di
storia naturale della sua città natale.
Parallelamente ha proseguito gli studi nelle Università di
Padova e di Modena, affinando una specializzazione nell'arte
preistorica. Per un cinquantennio ha condotto scavi in Veneto, nel
Gargano e in Sicilia, ma il suo nome è legato indissolubilmente
alla scoperta e allo studio dell'area megalitica di Aosta, un sito
che oggi rappresenta uno dei luoghi più suggestivi e significativi
per comprendere le origini della Valle d'Aosta e del popolo dei
Salassi.
Fu nel 1969, insieme alla moglie Rosanna Mollo, anch'essa
archeologa di talento, scomparsa nel 2013, che Mezzena individuò
per la prima volta le tracce del sito megalitico di
Saint-Martin-de-Corléans.
Per oltre vent'anni dedicò gran parte della sua carriera a
scavare, documentare e valorizzare questa scoperta che ha
restituito alla comunità locale scientifica reperti e testimonianze
di enorme valore. Una scoperta che avvenne quasi per caso.
Nel giugno del 1969 le ruspe stavano scavando le fondamenta di
un palazzo, dietro l'abside dell'antica chiesa romanica di
Saint-Martin-de-Corléans; quanto stava lì sotto era destinato a
essere coperto da colate di cemento, non fosse stato per due
coniugi archeologi, Rosanna Mollo e Franco Mezzena, gli stessi che
in quello stesso 1969 a Lignan - piccolo villaggio posto in
posizione strategica su uno sperone roccioso a 1.600 metri -
individuarono i resti di un castelliere protostorico fondato tra la
tarda età del bronzo e gli inizi dell'età del ferro, circa 1.200
anni avanti Cristo.
Nella Piana di Aosta, invece, il loro occhio esperto e
appassionato notò che dal terreno smosso dalle benne emergeva
qualcosa di molto interessante, un torq ex celtico, cui fece
seguito la sommità decorata di una stella antropomorfa e i montanti
di un dolmen.
Erano i primi reperti restituiti da quello che poi si sarebbe
rivelato il luogo con il maggior numero di monumenti megalitici in
Italia.
Oltre agli scavi nell'area di Saint-Martin, Mezzena promosse una
sistematica esplorazione del territorio valdostano, portando alla
luce una serie d'insediamenti protostorici dei Salassi, dislocati
sia nel Fondovalle, sia in alta montagna.
Ho avuto modo di salutare personalmente Franco e la sua famiglia
a casa sua il giorno prima del funerale e di manifestare, a nome
mio e della Giunta - e credo di tutta la comunità valdostana - il
nostro cordoglio, ricordando alcuni bei momenti trascorsi insieme
in questi quattro anni in cui ho avuto il privilegio di esercitare
la delega ai beni e alle attività culturali.
Franco mancherà alla sua famiglia, al mondo scientifico, alla
Valle d'Aosta, ma resterà per sempre memoria della sua umanità, del
suo grande acume e, ogni volta che l'area megalitica sarà evocata e
visitata, ci si ricorderà in qualche modo anche di lui.
Grazie, Franco, perché, attraverso la tua opera instancabile,
oggi possiamo conoscere le nostre radici più profonde e la culla
della nostra civiltà.
Presidente -
Consigliera Minelli ne ha facoltà.
Minelli (PCP) -
Anche noi ci associamo alle parole di
cordoglio che sono state espresse dal Presidente e poco fa
dall'assessore Guichardaz nei confronti della scomparsa di Franco
Mezzena e anche di tutte le altre persone che sono state ricordate
e che hanno svolto un ruolo significativo nella nostra comunità
regionale.
In particolare voglio intervenire per ricordare brevemente
Stefano Rabaglio, una persona molto, molto importante per la sua
comunità, che ricordo con grande commozione. Ho sentito Stefano
solo pochi giorni prima di quella tragica giornata al telefono e
sono cosciente del fatto che abbia imparato dai suoi genitori, da
Venanzio e Nella quell'attaccamento alla comunità, quello spirito
di servizio, quella volontà di esserci sempre nella sua comunità:
nelle occasioni di festa, nelle occasioni liete, come in quelle
tristi. É stato sicuramente un esempio nel suo paese, e non solo,
per tutti.
La sua famiglia è stata funestata nel tempo da tante tragedie, i
suoi genitori sono scomparsi prematuramente, ma il destino ha
voluto che anche lui morisse come un suo giovanissimo zio che tanti
anni fa, nel giorno del suo ventesimo compleanno, cadeva da un
tetto all'Ilsa Viola e moriva anche lui in un incidente sul
lavoro.
Credo che sarà difficile per quella comunità, ma anche per le
comunità vicine, fare a meno di questa sua figura, di questa sua
presenza, così significativa.
A Sonia, a Filippo, a Domitilla e ad Alessio, a Giorgio, a Ezio
e a Irene tutte le nostre condoglianze.
Presidente -
Consigliere Aggravi ne ha facoltà.
Aggravi (RV) -
Chi mi conosce sa che ritengo il lutto
prima di tutto una questione totalmente personale, però ritengo
opportuno, come ha fatto il Presidente - al di là di associarmi
alle condoglianze a tutti i parenti che sono stati colpiti in
questo periodo dai lutti che ha elencato - ricordare una figura
importante per Courmayeur e che devo dire anche a cui personalmente
ero molto legato, Ferdinando Derriard che non si faceva giustamente
mai problemi di dire quello che pensava, anche dopo aver perso un
po' fiducia nella politica rispetto all'esperienza che ha vissuto
da Sindaco, un Sindaco che comunque ha dato un importante
contributo alla comunità di Courmayeur e non soltanto, quindi al di
là del sentimento personale ritengo, come ha ritenuto il Presidente
e anche i colleghi che hanno partecipato alle sue esequie,
dimostrare la vicinanza alla sua famiglia e ricordare una persona
che mancherà tanto alla sua Courmayeur.
Presidente -
Consigliere Marguerettaz ne ha facoltà.
Marguerettaz (UV) -
In questi momenti, quando iniziamo il
Consiglio, a qualcuno potrebbe apparire singolare il ricordo di
tutta una serie di persone che, fra un Consiglio e l'altro, ci
hanno lasciato.
Ora, come ben detto da coloro che mi hanno preceduto, il lutto
colpisce le famiglie, la comunità, ma noi, come legislatori
regionali, abbiamo un compito, che è sicuramente quello di mettere
in evidenza e in valore il percorso di persone che hanno dedicato
tanto tempo e tante energie, che hanno messo la loro intelligenza,
la loro passione a disposizione della comunità.
Vedete, ogni persona che è stata citata, in qualche modo molti
di noi hanno avuto modo di incontrarla o di lavorarci insieme. Per
esempio, Giulio Fiou è stato mio collega in questo Consiglio
regionale, è stato una persona, come ha detto il presidente Bertin,
intelligente e pacata, ma non per questo remissiva sui valori. Un
uomo di sinistra, ma profondamente attaccato alle sue radici, alla
storia della Valle d'Aosta e all'autonomia.
Lo dimostrava anche in aspetti che qualcuno potrebbe considerare
marginali, come la coltivazione della vigna. Veramente, quando ti
offriva un bicchiere del suo vino era come se avesse offerto una
parte di sé.
Così come altri amministratori pubblici: il Sindaco Morelli, con
cui ho avuto modo di lavorare e di rapportarmi, e l'ex Sindaco
Derriard; ha fatto bene il collega Aggravi a ricordarlo, perché
nella sua attività, sia professionale sia imprenditoriale, ha
sempre cercato di dare un'interpretazione autentica e generosa.
Capisco la commozione della collega Minnelli quando parla di
Stefano Rabaglio, credo che non si possa rimanere insensibili verso
una persona che, da quello che viene messo in evidenza, era una
colonna portante della comunità di Issime e anche un validissimo
operatore all'interno della Monte Rosa.
Il dramma della famiglia - della moglie, dei figli e dei parenti
- è sicuramente qualcosa che ci tocca, ma in quest'aula noi
dobbiamo mettere in evidenza il valore di queste persone che hanno
dedicato la vita alla comunità.
Questo è quello che mi preme, così come l'assessore Guichardaz
ha ricordato Mezzena. In quest'aula dobbiamo mettere in evidenza i
valori, la profondità del lavoro di queste persone, e non deve
essere un puro esercizio di stile, ma deve essere qualcosa che ci
serva a lavorare con coscienza e a cercare anche noi, nel nostro
ruolo di amministratori pubblici, di fare il bene della
comunità.
Condoglianze a tutte le famiglie delle persone che sono state
ricordate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK