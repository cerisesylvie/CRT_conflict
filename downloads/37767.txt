Consiglio Regionale della Valle d'Aosta - Oggetto del Consiglio n. 1435 del 24 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1435 del 24 settembre 2015 - Resoconto
OGGETTO N. 1435/XIV - Interpellanze: "Individuazione delle
modalità per la predisposizione del bilancio finanziario per l'anno
2016".
Presidente -
Partiamo dalla discussione congiunta dei
punti 20-24-29. La parola al collega Cognetta.
Cognetta (M5S)
- Grazie Presidente.
Prima di cominciare, però, volevo chiedere se il Governo è
presente, perché vedo che ci sono delle assenze anche abbastanza
importanti, quindi se per favore possiamo...infatti. Chi prende le
decisioni e soprattutto chi decide sul bilancio, visto che dobbiamo
parlare di bilancio, è assente, quindi se per piacere possiamo
risolvere questo problema...grazie.
Presidente
- Colleghi, c'è la Giunta, manca il suo
Presidente che sarà in arrivo...c'è il Presidente, c'è l'Assessore
competente, quindi se per l'opposizione...ecco il Presidente.
Prego, collega Cognetta.
Cognetta (M5S)
- Sì, grazie. Buongiorno, Presidente,
eravamo preoccupati perché parlavamo di bilancio senza di lei e
questo è praticamente impossibile.
La mia interpellanza è un'interpellanza sostanzialmente
provocatoria. Ci siamo lasciati nel passato Consiglio in cui avevo
chiesto qual è il reale fabbisogno della nostra Regione, cioè
quanto effettivamente ci serve per andare avanti visti i paventati
tagli, visto tutto quello che sta accadendo e l'Assessore Perron,
alla fine, non mi aveva dato risposta, né a me, né chiaramente ai
valdostani, e quindi sono qui a riproporre la stessa domanda. Siamo
in un momento in cui stiamo facendo tagli più o meno accertati
dappertutto e, sinceramente, non si capisce quali sono i servizi
che vogliamo eliminare, quali sono quelli che vogliamo mantenere,
non si capisce neanche se ne vogliamo aggiungere di altri o
modificare quelli che abbiamo...sostanzialmente non si sa bene da
che parte state andando!
Ora, io mi rendo conto che la politica del contributo a pioggia
- che è quella che è stata adottata in questi ultimi decenni in
Valle d'Aosta - sia finita, l'avete detto anche voi, ma adesso che
cosa pensa di mettere in campo l'Assessore e soprattutto quelli
della Giunta? Mi rendo conto che non avete nessuna idea o, meglio,
che qualunque idea mettete in campo è figlia dell'emergenza. Avete
fatto i tagli sugli asili, poi ieri stavate discutendo che forse li
togliete o li modificate, i tagli allo SFOM non c'erano anche se
c'erano o forse ci saranno, non sappiamo neanche questo,
sostanzialmente non avete un modello di riferimento! Che cosa si
intende per "modello di riferimento"? Non ci avete ancora spiegato
effettivamente come pensate di cambiare ciò che non c'è più. Forse
si potrebbe parlare di "formazione sulle nuove tecnologie", però
non investite su questo e quindi non avremo neanche questo! Sulle
energie rinnovabili abbiamo fatto scempio perché giustamente sono
state date concessioni e continueranno ad essere date concessioni
ai privati senza nessuna ricaduta all'interno dell'Amministrazione
e quindi, sì, investiamo nelle energie rinnovabili, ma a favore dei
privati e non a favore dei cittadini... Oppure si vuole investire
sul turismo e, anche qui, ci sarebbe da fare un discorso enorme:
quale turismo, se poi i castelli li trattiamo come abbiamo visto,
spostando i soldi e togliendo, diciamo così, la possibilità ai
turisti di venire a visitarli e poi si ritrovano chiusi? Però siamo
andati a Pompei e quella era la cosa importante, quindi va bene!
Parliamo poi dell'agricoltura: si stanno facendo degli sforzi
sull'agricoltura, però anche chi prova da giovane ad aprire le
proprie aziende agricole alla fine le deve chiudere, perché c'è una
tale burocrazia alla quale non riesce a starci dietro, e anche se
deve avere dei contributi che gli vengono promessi poi alla fine
gli uffici trovano sempre dei problemi e quindi non li erogano.
Vogliamo parlare di
social economy
? Vogliamo vedere se
riusciamo ad andare verso il 3000? Anche qui succede di tutto, non
siamo in grado di mettere insieme nessun tipo di politica, né
green
né di altro tipo! Potremmo magari investire negli
inceneritori, visto che adesso il PD sta entrando decisamente
all'interno dell'azione di Governo, potremmo prendere spunto da ciò
che fanno a Roma e magari impiantare qui un paio di inceneritori,
potrebbe essere una soluzione per le nostre economie...non so,
avete una qualche idea? Potremmo magari copiare il modello
olandese, quello del sesso, droga e
rock and roll
...credo
che farebbe molto piacere a tutti quanti i valdostani e sicuramente
avremmo frotte di turisti, ma, anche qui, dovete fare delle scelte!
Probabilmente la componente ciellina della vostra Giunta non
sarebbe d'accordo...e così via, potremmo fare un elenco lunghissimo
di politiche che qualcuno vorrebbe e qualcun altro sicuramente
ostacolerebbe.
Esattamente da che parte volete andare? Perché vede, alla fine,
Assessore, non avete nessun riferimento, né politico, né economico!
Qualcuno vuole andare in una direzione, qualcun altro in un'altra,
non prendete nessuna decisione e tutto questo accade su un problema
ancora più grande; quindi non solo non avete idee, ma avete anche
un altro tipo di problema: non avete i dati! Stiamo discutendo a
lungo di una legge sul reddito minimo, chiamiamola "sul reddito di
inclusione", chiamiamola come volete, ma ci scontriamo come gruppo
di lavoro con un problema gigantesco: non abbiamo i dati! Non
sappiamo esattamente qual è la situazione economica e sociale
presente in Valle d'Aosta. Di conseguenza, quando facciamo delle
domande agli uffici rispetto a una scelta anziché un'altra oppure
quale taglio dare all'IRPEF o all'ISEE o definire un criterio
familiare o personale del reddito, non abbiamo risposte, cioè non
sappiamo a quante persone risolveremmo il problema o quanti ne
hanno, non sappiamo quanto dovremmo dare o non dare per dare una
garanzia di vita dignitosa alle persone. Questo problema che
incontriamo noi su questa legge lo avete sicuramente anche voi,
perché i dati non è che ce li nascondete, è perché non ci sono!
Ora, sulla base di tutto questo, vi chiedo (e quindi da qui
parte la mia interpellanza): visto che siete voi che governate,
visto che siete voi che decidete, come fate a prendere queste
decisioni senza i dati? Sulla base di che cosa scegliete? Io credo
che sia sulla base dell'estro del momento, e la questione degli
asili ricalca in pieno questo esempio. Potete continuare così,
Assessore? È sinceramente il modo corretto di gestire
un'amministrazione di una Regione? Vorrei ricordare che avete
creato un'economia basata esclusivamente sui soldi che venivano
erogati dalla Regione, vuoi per contributi, vuoi per lavori e
servizi. Questa Valle sta affondando per questo motivo e voi non
state mettendo in campo nulla di diverso, state semplicemente
cercando di limitare i danni, ma a questo punto non avete altra
possibilità che non mettervi finalmente intorno a un tavolo e
decidere che cosa fare per il futuro, e per il futuro non di questo
pomeriggio o di domani, bensì per il futuro dei prossimi vent'anni!
Purtroppo continuo a non avere risposte...io spero che oggi,
magari, il barlume di una risposta possa averla! Io spero che
magari oggi mi diciate...non so... "abbiamo deciso di non
finanziare più le fondazioni", soprattutto quelle che passano il
tempo a creare convegni che sono assolutamente inutili, "abbiamo
deciso di non comprare più libri", per esempio (cosa che il
Consiglio continua a fare tranquillamente!), "abbiamo deciso di
fare una serie di scelte più o meno grandi e importanti per le
quali alla fine avremo dei risparmi e potremo rispondere al
fabbisogno primario che non sappiamo ancora quant'è"...
Detto tutto ciò, resto in attesa di una vostra...spero, spero
finalmente risolutiva idea di come farci uscire da questo
problema.
Presidente
- La parola al collega Chatrian.
Chatrian (ALPE)
- Sì, grazie Presidente.
Colleghi di maggioranza, come penso avete potuto constatare, i
tre gruppi di opposizione hanno presentato comunque in maniera
simile tre iniziative per avere quanto meno delle informazioni
sulla situazione economica finanziaria generale, perché altrimenti
si rischia, a livello comunque anche di Consiglio regionale, di non
avere quella contezza generale vista la situazione e, di
conseguenza...come dire? quasi di deragliare o avere una certa
facilità a fare della demagogia.
Il nostro gruppo ha deciso di presentare questa iniziativa
insieme ai colleghi dell'UVP perché riteniamo che la finanziaria
2016 - che sarà discussa probabilmente nel mese di dicembre - non
sia solo un atto importante, ma è un po' il giro di boa di questa
legislatura, perché va a pianificare il 2016/2018, è quasi un po'
la prima sintesi di due anni e mezzo di lavoro di questa
legislatura, e va ad affrontare il documento che traccerà le linee
di indirizzo e di pianificazione finanziaria. A fine luglio abbiamo
discusso parecchio della situazione a livello regionale su quali
sono ancora le potenzialità, se ce ne sono, soprattutto se c'è la
voglia all'interno di quest'aula, di quest'Assemblea, nel rispetto
dei ruoli, quindi di chi ha un compito di Governo e di chi, invece,
ha un compito di controllo da una parte ma di stimolo dall'altra,
di provare a cambiare metodo di lavoro.
Prima riflessione che vorrei fare: come gruppo ci spiace che a
livello di metodo di lavoro indubbiamente siete già partiti col
piede sbagliato, collega Perron, in quanto diversi temi sono stati
affrontati - legittimi, legittimi ci mancherebbe! -, diversi temi
avete iniziato ad affrontarli, e ieri ne abbiamo anche
discusso...ma probabilmente solo se si hanno sul tavolo tutte le
carte, tutte
les données
, tutte le potenzialità anche dal
punto di vista finanziario ci si può confrontare serenamente,
pacatamente, e poi fare delle scelte. Noi avevamo contestato il
metodo di lavoro, collega Perron. A fine luglio - mi rivolgo a lei,
in quanto Assessore al bilancio, indubbiamente - avevamo contestato
il metodo di lavoro, visto e considerato l'accordo siglato in
solitaria da parte nostra il 21 luglio 2015 dal Presidente della
Regione. Gradiremmo invece disporre di un quadro completo delle
reali disponibilità spendibili per il 2016. Sappiamo, perché questo
è il dato a oggi, che le disposizioni nazionali ci impongono la
partecipazione al risanamento dei conti pubblici, ma in questi mesi
estivi, mesi di agosto e inizio di settembre, le prime
indiscrezioni (volute, non volute, corrette...noi indubbiamente non
abbiamo queste informazioni, quindi l'obiettivo di questa
iniziativa va in quella direzione): ci sarà un'ulteriore
contrazione sulle risorse per il 2016.
Tenuto conto che in questo momento la necessità di operare
comunque scelte forti e importanti per l'intera comunità è alta,
dal nostro punto di vista ci deve essere anche una consapevolezza
delle vere disponibilità economiche - e ci scusi, Assessore Perron,
però noi ci teniamo - un'informazione corretta verso l'esterno
riguardo non solo all'allocazione delle risorse, quindi alle scelte
di natura politica - ci mancherebbe! -, ma un'informazione corretta
su qual è lo stato dell'arte della nostra Amministrazione regionale
e valdostana. Faccio qualche esempio perché altrimenti...queste
sono le premesse di metodo di lavoro. I valdostani sanno che
praticamente ormai il nostro bilancio è un bilancio autoalimentato
in buona parte, quindi le disponibilità che abbiamo sono del nostro
gettito, di autoalimentazione, più produciamo e più abbiamo delle
disponibilità finanziarie da allocare, da creare e garantire
servizi, e garantire anche investimenti, quindi IVA, IRPEF,
accise...gradiremmo avere da lei, Assessore, e da lei, Presidente,
delle informazioni in più, delle note in più sulla situazione e il
rapporto delle accise tra Stato e Regione, IRES e altre ancora;
quindi da una parte se si produce abbiamo delle risorse, se si
produce meno ne abbiamo di meno e, indubbiamente, avremo anche
delle difficoltà a garantire certi servizi...ieri abbiamo parlato
di servizi essenziali.
Prima il collega Cognetta parlava di visione quanto meno
generale...bene, come possiamo parlare di sostegno al reddito,
asili,
bon de chauffage
, se non c'è un quadro generale anche
in quest'aula? E tutte le forze, le sei forze che rappresentano
comunque la popolazione valdostana all'interno di quest'aula
possono, dal nostro punto di vista, presentare delle proposte,
quanto meno aiutare l'azione di Governo della maggioranza. Non
basta indubbiamente una visione generale, ci va anche quella
puntuale dove c'è margine su quali potrebbero essere le leve da
mettere in campo. Poi, come succede nelle migliori famiglie, in
questi giorni, preparando questo Consiglio, anche dai colleghi
della maggioranza si è sentito dire: "ah, per voi è semplice, voi
non dovete fare delle scelte, voi avete un altro ruolo"...no, noi
abbiamo un ruolo non solo di controllo, ma di stimolo, abbiamo un
ruolo di proporre quello che è un modello che dal nostro punto di
vista non è più sostenibile.
Qual è la ricetta? Innanzitutto, collega Perron, la ricetta è
quella di avere contezza delle vere disponibilità per il 2016 e
solo da lì possiamo partire per poter approfondire e fare delle
scelte importanti. Noi ci siamo...come dire? è sempre interessante
guardare cosa fanno anche gli altri, se non per copiare per avere
contezza, preferiamo avere più informazioni per poter comunque
presentare le nostre proposte. Si immagini, collega, che in altre
Province e Regioni a Statuto speciale la discussione è aperta da
diversi mesi con le forze politiche presenti nei vari Consigli
regionali, da diversi mesi è aperta alla luce del sole con le forze
economiche e da diversi mesi è aperta con le parti sociali per
pianificare il 2016/2018.
Ecco, vista la situazione, noi sinceramente abbiamo presentato
questa iniziativa per avere contezza, tant'è vero che la richiesta
che facciamo è volutamente generica, interpelliamo "
il Governo
regionale per sapere come intende affrontare la "costruzione" del
bilancio 2016
"
.
Noi diciamo che forse è il momento di
aprire a tutte le forze, non solo politiche...dicevo prima quelle
economiche, quelle sociali...probabilmente siamo di nuovo in
ritardo, siamo a settembre...dicevo, colleghi, che alcune Regioni a
Statuto speciale hanno aperto il tavolo a maggio 2015 per la
pianificazione 2016/2018. Ci sono tanto di...non tanto comunicati
stampa, quanto documenti che hanno già siglato nel mese di maggio
per la programmazione. Ho colto un passaggio che dal nostro punto
di vista è stimolante, è interessante, quello di un primo accordo
siglato il 17 di maggio 2015 dove il
leitmotiv
è "vera
partecipazione", dove le porte aperte sono: "queste sono le nostre
disponibilità, noi stiamo producendo questo, l'autoalimentazione
dal punto di vista tassativo è questo, questa è la disposizione, le
scelte sono queste"...ecco, peccato che siamo già a fine
settembre!
Come gruppi di opposizione siamo a chiedervi quanto meno
contezza delle disponibilità vere per il 2016. Oltre alla contezza,
però, la parte che ci interessa di più è: "provate, proviamo a fare
delle scelte", altrimenti si rischia di mettere una toppa, una
toppa che è peggio del buco, e si rischia comunque di creare una
macelleria sociale da una parte e nel non dare sviluppo e dignità a
quello che è invece il motore economico, a maggior ragione visto e
considerato che i 10/10 dovrebbero restare in Valle d'Aosta...ma se
non c'è l'impulso è difficile che si possa allocare nuove risorse
per il 2016/2018. Grazie.
Presidente
- Grazie collega. La parola al collega
Gerandin.
Gerandin (UVP)
- Grazie Presidente.
Vede, Assessore, anch'io, come chi mi ha preceduto, sono in
quest'aula a esternare la nostra preoccupazione. Noi, in
quest'aula, abbiamo vissuto nel passato un susseguirsi di vicende
dove si è negato anche quella che era l'amara realtà della Valle
d'Aosta, si è cercato di mascherare tagli dolorosi e, ultimamente,
noi stiamo vivendo un periodo in cui tutti i mali della Valle
d'Aosta derivano da uno Stato cattivo, da uno Stato vessatorio, da
uno Stato che ci taglia le risorse. E allora oggi, con questa
nostra iniziativa e con l'iniziativa dei colleghi che hanno
illustrato prima, noi vorremmo provare a fare chiarezza.
Che la situazione fosse difficile e confusa, noi - se mi
permette, Assessore - l'abbiamo detto in quest'aula forse per
primi. Lo abbiamo detto proprio perché non c'è da gioire quando si
parla di risorse in meno o quant'altro. Poi in quest'aula sono
state date delle giustificazioni che per noi sono inaccettabili.
Noi riteniamo inaccettabile che la Valle d'Aosta continui a chinare
il capo, a subire passivamente le conseguenze finanziarie dello
Stato che i nostri Parlamentari hanno votato e a cui hanno dato
parere favorevole. Allora non è più accettabile che le difficoltà
economiche della Regione siano subite passivamente senza nessun
tipo di reazione, nessun tipo di progettualità, di prospettiva e
quant'altro. Se in Italia c'è una timida ripresa, in Valle d'Aosta
stiamo ancora precipitando. Bene, io penso che dire questo sia
dirlo nell'interesse dei valdostani, e soprattutto dirlo
nell'interesse anche di chi ci amministra, di chi in questo momento
è seduto sui banchi del Governo. Non è fare catastrofismo, è
l'amara realtà.
Noi vorremmo allora che le timide bugie o le non risposte che
avete dato in questi ultimi periodi, in questa legislatura, non
succedano mai più. Vede, Assessore, se in commissione non vi
chiedevamo del perché dei 70 milioni cancellati nel consuntivo
sarebbero passati come una conseguenza, come una manovra contabile
senza nessun tipo di spiegazione, né al Consiglio e men che meno ai
cittadini; ora il Consiglio può, e magari dovrebbe interessarsi.
Parlo a nome di tutti, anche dei Consiglieri di maggioranza sulla
realtà delle situazioni a bilancio delle disponibilità finanziarie.
I cittadini non hanno questa possibilità, per cui noi non possiamo
più continuare ad accettare mezze risposte o mezze verità. Noi
vogliamo che la gente capisca la reale situazione con cui la Valle
d'Aosta deve affrontare il futuro.
Assessore, le chiederò allora, contrariamente a quelle di chi mi
ha preceduto, che erano richieste molto più generiche...io le ho
fatto delle domande precise, precise e dettagliate, e sono riferite
al Patto di stabilità che avete siglato nel 2015, che qua avete
decantato come un grande successo, sono riferite alla competenza
eurocompatibile per quello che riguarda il 2016, se verrà applicato
anche per la Valle d'Aosta (come per le 15 Regioni a Statuto
ordinario) il pareggio di bilancio, quali saranno le conseguenze
del pareggio di bilancio e dove il Governo intende tagliare, perché
noi non possiamo accettare che vengano convocate le Organizzazioni
sindacali, che si parli di 74 milioni di tagli e che i 74 milioni
di tagli vengano comunicati al TG3, che i cittadini debbano
apprendere dal TG3 che tagliate 74 milioni, soprattutto non
possiamo accettare una finanza creativa come quella che stiamo
vivendo in questi giorni. E quando parlo di "finanza creativa"
parlo di annunci shock di tagli, di tagli lineari per poi chiamare
i diretti interessati e fare del buonismo...bene, questo per noi è
inaccettabile! O c'è un progetto per il futuro della Valle d'Aosta,
un progetto serio, un progetto credibile, un progetto su cifre
reali e concrete oppure, veramente, è ora di passare la mano!
Perché ognuno può avere le proprie visioni politiche, può avere le
proprie considerazioni, può avere le proprie...diciamo prese d'atto
in merito, ma che ci sia un progetto, che ci sia un disegno
politico, che ci sia una prospettiva per la Valle d'Aosta...poi
ognuno è libero di giudicare e condividere. In questo caso voi non
avete neanche idea di quello che può essere un progetto politico di
sviluppo e neanche di gestione finanziaria, perché sennò non
fareste gli annunci spot per creare allarme sociale e poi fare la
parte dei buoni, la parte dei mediatori, la parte di chi...e anche
se continuerete a fare così, se 74 milioni dovete recuperarli, noi
vogliamo sapere dove li tagliate! Penso che il quadro debba essere
un quadro generale delle conseguenze della finanziaria, delle
conseguenze della sentenza della Corte costituzionale della
Sardegna che continuate a citare e che non avete avuto il coraggio
di spiegare a nessuno, né in quest'aula, né fuori da quest'aula,
"né in quest'aula, né fuori da quest'aula", e soprattutto che
spieghiate ai valdostani che la situazione economica sta
precipitando. Noi, tra IVA, imposte di registro, gettito di
imposta, concessioni governative, IRPEF e IRES (sono dati ufficiali
nel consuntivo 2014), rispetto alla stima che avevate messo in
bilancio, abbiamo perso 60 milioni...60 milioni rispetto allo
stimato! Tenete conto che nel 2016 la Valle d'Aosta andrà a
ridistribuire le entrate 2014, e a me non pare che il 2014 sia un
anno che lasci molto spazio alla crescita e a quant'altro, per cui
diciamoli i dati, diciamo qual è la situazione!
Concludo. Quando in commissione è stato chiesto il perché del
taglio di 70 milioni ci avete risposto - queste sono comunicazioni
ufficiali che avete mandato tramite gli uffici - che la riduzione
dei 70 milioni è dovuta in conseguenza all'approvazione della legge
di stabilità 2015, la legge 23 dicembre 2014, la n. 190, che,
all'articolo 1 del 575, stabilisce che a decorrere dal 2015 la
compensazione del minor gettito subito dalla Regione Valle d'Aosta
nella determinazione dell'accisa di cui all'articolo 4, comma 1,
lettera a) e b), che sono quelle degli spiriti, della birra e
dell'energia elettrica...è corrisposta alla stessa un trasferimento
di importo pari a 70 milioni di euro. Bene, diciamo che la Valle
d'Aosta, da queste due imposte - dati consuntivi 2014 - incassava
187 milioni. Ora, posso anche capire che i nostri Parlamentari
quando vengono convocati in I Commissione ci dicano che quello che
è importante è mantenere la clausola di salvaguardia, ma mantenere
la clausola di salvaguardia, se poi economicamente noi siamo
"morti", non ha più nessun interesse! Anzi, io penso che lo Stato -
anche se non la chiederete - ve la proporrà la clausola di
salvaguardia, perché che cosa c'è di meglio che dire: "mantenetevi
le competenze e vi taglio le risorse"? Allora le chiederò,
Assessore, che puntualmente venga risposto, ad una per una, a tutte
le voci delle domande che sono state fatte. Grazie.
Presidente
- Grazie. La parola all'Assessore Perron.
Perron (UV)
- Grazie Signor Presidente. Non sempre,
Presidente Viérin, accorpare volumi di discussioni così robusti
permettono poi una risposta puntuale, perché o mi accorda il tempo
necessario o per quanto possibile, proverò a rispondere a tutte le
questioni che sono state poste.
Mi si chiede, collega Gerandin, cosa è successo sulla competenza
eurocompatibile 2014...io rimando, per una discussione un po'
dettagliata, a quanto approvato dal rendiconto che lei conosce. In
sintesi, sul 2014 le effettive disponibilità finanziarie che sono
state discusse in fase di assestamento (certificato dal Ministero
dell'economia e finanze) sono state pari (e lei lo sa) a 838
milioni di euro; questa è la cifra in termini di competenza
eurocompatibile. La spesa complessiva (lei mi chiede anche questo)
che risulta dal rendiconto 2014 (ovviamente questo al netto del
contributo per il risanamento della spesa pubblica) in termini di
impegni di spesa è stata pari, sui primi tre Titoli, cioè Spesa
corrente, Spesa investimento, Titolo III, a 1 miliardo e 99 milioni
di euro. Cos'è successo per il 2015? La previsione per l'anno
finanziario 2015 ovviamente discende dall'accordo che lei citava,
firmato a luglio, che assegna alla Regione un ampliamento di 60
milioni di euro rispetto al tetto di spesa in termini di competenza
finanziaria. Questo ovviamente è un saldo di competenza mista, cioè
alcune voci sono in termini di impegni di spesa altre sono in
termini di pagamento. Lei lo sa, ma voglio citarlo: alcune spese,
ad esempio la sanità, le spese per i servizi ferroviari di
competenza e di interesse regionale sono esclusi dal Patto. Questa
è la fotografia, per rispondere puntualmente alle cose che lei mi
ha chiesto su quegli anni.
Cosa succede per il 2016? Nel 2016 sembra abbandonato il
concetto del Patto di stabilità, quale tetto di spesa in termini di
competenza eurocompatibile, quindi anche alla Valle d'Aosta verrà
applicato l'obbligo di pareggio di bilancio, così come viene
applicato alle altre Regioni a Statuto speciale per il 2016.
Ricordo che questo meccanismo è già in vigore, è già applicato per
le altre Regioni a Statuto ordinario, quindi la disponibilità di
bilancio 2016, in termini di spesa, sarà pari alla previsione di
entrata per lo stesso anno. In qualche modo si dovrebbe ritornare a
dare valore alla previsione di entrata e all'equilibrio di bilancio
in materia di finanza pubblica. In questo senso - ma è una
considerazione molto prudente - l'abbandono del concetto del Patto
di stabilità calcolato come limite di spesa eurocompatibile può
presentare degli aspetti positivi, nel senso che si immagina possa
portare, per certi termini, ad una semplificazione. Io sono
prudente su questa valutazione perché, sentendo gli uffici di
alcune Regioni a Statuto ordinario che già hanno applicato questo
concetto, non sembra francamente così automatico. Valuteremo quindi
nel dettaglio l'applicazione operativa di questo nuovo metodo.
Sulla quantificazione delle disponibilità per il 2016, alla data
attuale noi stiamo lavorando con gli uffici. La tendenza è quella
di avere un'evoluzione delle risorse disponibili per l'anno
2016...e secondo appunto il lavoro che stiamo facendo, queste prime
tendenze (e parlo di inizio settembre) stimano per il 2016 la
necessità di una copertura ulteriore tra i 70 e i 75 milioni. Mi
permetto, in punta di piedi, di sgombrare il campo da possibili
equivoci: questo è un dato che potrebbe essere rivisto anche a
seguito di informazioni che, ad oggi, gli stessi uffici che ci
supportano nella definizione del bilancio ancora non hanno. Questa
valutazione deriva da alcune linee tendenziali riassumibili in
questo modo: c'è una minore entrata di 70 milioni, che il Consiglio
già conosce, pari alla metà del minor gettito sulle accise con una
compensazione da parte dello Stato soltanto per 70 milioni; c'è una
diminuzione della previsione di entrata su altre imposte rispetto
alle accise di circa 27 milioni, e questa è parzialmente compensata
dal minor accantonamento per il contributo alla finanza pubblica
che la Regione dovrà accantonare nel 2016 per effetto positivo di
due sentenze della Corte che lei, collega Gerandin, certamente
conosce.
Mi si chiede, collega Cognetta - e lo diceva giustamente in modo
un po' provocatorio - che il Governo indichi in maniera dettagliata
e precisa cosa si pensa di fare. Con assoluta franchezza, le dico
che oggi io non sono nella condizione di rispondere in maniera
dettagliata e precisa - perché è questo che lei mi chiede - dove e
in che modo si pensa di recuperare la somma di 75 milioni di euro.
Su questo voglio dire molto serenamente che ritengo sia in qualche
modo prematuro e non perché non si voglia dare risposta a questa
domanda, collega, ma perché ci stiamo lavorando, anche da un punto
di vista tecnico, per avere un quadro di certezza di risorse, un
quadro che ci permetta di avere una fotografia reale di ciò che
succederà. Alle valutazioni tecniche, ovviamente, seguiranno delle
valutazioni di tipo politico sugli interventi da attuare, sulle
scelte che obbligatoriamente quest'aula dovrà fare, tenendo conto,
diciamolo chiaramente, di una drastica (cifra più, cifra meno)
riduzione delle risorse. Quindi,
come intende il Governo
affrontare questa fase?
Ovviamente mi pare inutile ribadire che
sarà assolutamente necessario ottimizzare al meglio le risorse.
Dal nostro punto di vista, collega Gerandin, posso dirle che la
preoccupazione che lei esterna è una preoccupazione comune. Quando
lei dice: "vi siete rifugiati dietro alle bugie" io non credo
proprio. Sia in Commissione, sia in Conferenza Capigruppo, sia
negli incontri che avevamo fatto, abbiamo sempre esternalizzato e
presentato la fotografia per com'era, presentando dei dati di
verità, introducendo e spiegando anche le novità che di volta in
volta intervenivano, cioè quando sopravvenivano delle sentenze che
sono andate nella direzione di modificare il quadro lo abbiamo
fatto presente subito e abbiamo operato per tener conto di una
nuova realtà che fotografasse una situazione che tenesse conto del
cambiamento. Ovviamente, come voi, siamo assolutamente consapevoli
che il contesto economico-finanziario continua a essere
particolarmente difficile, lo è nel complesso per il sistema Valle
d'Aosta, perché paradossalmente - forse qui anche per effetto delle
manovre anticrisi che hanno portato degli effetti positivi quando a
livello europeo e italiano vi era la piena crisi - gli effetti si
sono dilazionati; quindi ancora oggi la Valle d'Aosta risente di
una situazione di difficoltà, cioè traslata in avanti rispetto ai
tempi della ripresa. Noi vogliamo quindi continuare a intensificare
quell'azione di razionalizzazione e di contenimento della spesa che
è stata avviata fino da fine 2008, è un'azione di comportamento che
credo abbia caratterizzato la predisposizione del bilancio in tutti
questi anni.
Credo sia doveroso sottolineare che chiederemo a tutti coloro
che, a vario titolo, operano sul piano sociale e sul piano
politico, un taglio di circa un 8/9 percento nella cifra che
orientativamente ho detto, questo è un obbligo al quale francamente
non possiamo sottrarci. Quindi noi stiamo facendo delle valutazioni
per ora di tipo tecnico, per avere una fotografia molto chiara
della situazione, che, lo sottolineo, è una situazione mutata
drasticamente rispetto al momento in cui abbiamo fatto la
fotografia ai tempi dell'assestamento risalente a due mesi fa. Ora,
alla luce di questo, avvieremo confronti di tipo politico (dico
questo perché mi si chiede cosa e quale percorso la Giunta intende
fare) che dovranno essere fatti partendo da una consapevolezza
comune (che certamente in quest'aula c'è) che tiene conto di una
drastica riduzione delle risorse, stabilendo necessariamente, ora
più ancora di prima, le priorità e gli interventi da attuare.
Quale sarà, quindi, il percorso, il
modus operandi
? Dal
nostro punto di vista - voglio annunciarlo - ribadiamo la nostra
piena e totale disponibilità al confronto con la politica, con le
commissioni competenti, con le parti sociali, con le associazioni
di categoria, ad un confronto costruttivo con tutte le forze
politiche presenti in aula, al quale certamente non vogliamo
sottrarci, confronto necessario e imprescindibile affinché insieme
programmiamo in modo serio e efficace la spesa. Certamente - voglio
sottolinearlo, e concludo - che a questi tavoli noi ci avvicineremo
con la consapevolezza e anche con l'umiltà di chi deve gestire una
situazione di grande criticità, e la stessa consapevolezza e la
stessa umiltà la chiediamo a tutti, perché le risorse sono quelle
che ho evidenziato e, a fronte di questa situazione, dovremo
operare le scelte migliori per cercare di dare delle risposte alla
comunità valdostana. Grazie.
Presidente
- La parola al collega Cognetta.
Cognetta (M5S)
- Grazie Presidente.
Assessore, ammetto che la franchezza con la quale ha risposto mi
ha colpito, cioè lei ha ammesso che effettivamente siete in una
situazione nella quale non è ancora chiaro dove andare a prendere
le risorse e quindi dovete ancora cominciare a immaginare - o state
cominciando a immaginare - ma non avete ancora, diciamo così,
nessuna idea precisa, state ancora lavorando. Il problema è che nel
frattempo - come giustamente ha anche detto lei - la situazione
peggiora. La cosa mi preoccupa parecchio, perché immaginavo che
aveste invece, diciamo così, una direzione già precisa da prendere
e invece non c'è...vabbè!
Siete pronti al confronto politico...beh, noi siamo pronti da
quando siamo entrati al confronto politico, siamo qua apposta per
questo, di sicuro non ci sottrarremo al confronto; anzi, certamente
avremo delle idee rispetto a quello che noi intendiamo come aiuto e
welfare
e come direzione che dovrebbe prendere questa
Regione, che è in antitesi con molti dei modelli che voi avete
portato avanti fino a oggi. Ci batteremo quindi per mantenere le
nostre posizioni e per farvi capire...perché le nostre posizioni
non sono figlie di situazioni di pregressi elettorali o di altro
tipo, le nostre situazioni che portiamo avanti, le "nostre
politiche", sono sempre figlie di un ragionamento che è scevro, che
è staccato da quello della politica del "ti do qualcosa in cambio
di qualcosa" che normalmente è stata attuata in questa Regione in
tutti questi anni. Non so se poi finalmente anche voi abbandonerete
questo tipo di politica, perché ormai, essendo finite le risorse,
non avete più nulla da scambiare...sarebbe opportuno, direi!
Sarebbe opportuno che questo venisse fatto però a tutti i livelli,
non solo per l'Amministrazione, ma anche per tutte le partecipate e
controllate che, invece, soffrono ancora, direi in maniera
evidente...è notizia di pochi giorni fa che ancora continuano
queste cose...e quindi io penso che ormai sia chiuso un ciclo. Ora
non so se questo vale solo per lei o vale per tutta la Giunta,
Presidente compreso. Io spero che anche il Presidente abbia capito
o capirà, a breve, che proprio questo modo di fare è terminato. Ho
dei grossissimi dubbi su questo, eh, Assessore, glielo dico
francamente, perché la parola "condivisione" e "confronto" qui l'ho
già sentita a iosa, a finire da ieri e a cominciare da quando siamo
entrati, tant'è che ho notato che nella vostra azione di governo a
18 andavate meglio che a 21, e questo anche mi fa riflettere.
Quando eravate in 18 eravate molto più compatti coesi e c'era,
diciamo così, meno fuga di notizie o meno notizie di passi avanti e
indietro in continuazione; a 21 invece vedo che avete qualche
problemino in più...magari se arrivate a 30 o a 33, non lo so,
avrete ancora più problemi!
Il problema, qua, è che fuori le cose stanno precipitando e
quindi, secondo me, dovreste fare un ragionamento anche su questo,
cioè se decidete determinate cose poi le portate avanti fino in
fondo o se non le decidete non lo fate, ma questi continui
"facciamo...non facciamo...facciamo questo e poi ci tiriamo
indietro...facciamo quest'altro"...non funziona! Così come non
funziona il fatto che quando si mette a punto un piano poi lo si
cambia il giorno dopo perché qualcuno telefona o qualche
segnalazione arriva perché si è toccato l'interesse di
qualcuno...anche questo non può più essere così! Come dice lei, i
tagli che devono essere messi in atto perché la situazione è quella
che è saranno sicuramente dolorosi per qualcuno, ma dovrebbero
essere dolorosi in maniera equa per tutti, a cominciare da chi ha
di più, secondo me. Non può accadere quello che è successo per
esempio nella gestione dell'
affaire Casino
, dove non si è
ancora toccato tutti i privilegi che sappiamo benissimo quali
sono...non gliene faccio una colpa, io capisco che certe cose non
si possono toccare, però lei deve capire che è tempo di finirla con
questo modo di fare. Quindi, da un certo punto di vista, potrei
quasi dire che sono contento che finalmente arriva il momento dei
tagli...poi non sono contento perché i cittadini ci rimetteranno e,
come al solito, ci rimettono i più deboli, però io spero vivamente
che finalmente capiate che è ora di finirla con il "ti do una cosa
in cambio di un'altra" e cominciate a fare politica.
Presidente
- Grazie collega. La parola al collega
Gerandin.
Gerandin (UVP) -
Grazie Presidente.
Ho ascoltato con attenzione, Assessore Perron, quello che lei ci
ha risposto, quello che lei ha detto...beh, se prima ero
preoccupato, adesso di certo non sono molto sollevato dalle
risposte che ci ha dato. Io le avevo chiesto il 2014, ma per il
2014 lei ha citato quelle cifre che fanno parte dell'accordo
siglato con il Ministro dell'economia, cifre che conoscevamo già.
Era molto più interessante capire un po' la prospettiva
2015...ecco, lei queste cifre non ce le ha date! Io
nell'interpellanza le chiedevo anche "
quali le previsioni per
l'anno finanziario 2015
"...non ce le ha date, ma questa cifra
non è così difficile...ecco, probabilmente se io fossi al suo posto
sarei a disagio almeno quanto lei, su questo non c'è ombra di
dubbio, perché dire che nell'accordo che avete siglato il Patto di
stabilità interno per il 2015 prevede 701 milioni...beh, non è
facile giustificare come mai c'è stata questa mannaia. Io, che ero
fermo sostenitore - e lo dico in quest'aula - della necessità di
siglare il Patto di stabilità nell'anno di competenza per avere le
idee chiare sulle risorse finanziarie, in questo momento le dico,
in tutta sincerità, che era meglio non firmarlo il Patto 2015,
perché magari avreste fatto come negli anni passati, avreste
sforato e magari avreste trovato un accordo con il Governo per non
essere sanzionati per lo sforamento. Quest'anno avete messo nero su
bianco, per cui l'unica cosa è che avete semplificato è la vita dei
dirigenti che, in questo momento, avendo queste cifre da
rispettare, in Giunta potranno dirvi tranquillamente: "non c'è
trippa, per cui nulla passa". Gli altri anni era un po' diverso,
perché non avendolo ancora siglato avevate un po' di margine nel
senso che si diceva: "vabbè, se sforo poi tratto con lo Stato,
magari com'è successo negli ultimi due anni, non vengo sanzionato e
viene allargato l'obiettivo di Patto"...quest'anno non è così, non
è così!
Per quello che riguarda questi 70 milioni in meno cui lei
accennava, penso che per la prima volta, in aula, avete ammesso che
sono dovuti alle minori accise, sono dovuti al fatto che il famoso
"accordo" siglato nel 2010 - anche, do merito, in seguito alla
sentenza della Corte costituzionale per la Sardegna - è carta
straccia, è carta straccia! Per cui la prima cosa che qualcuno di
responsabilità doveva fare è mettere in discussione l'accordo 2010,
perché quando a fronte dei 9/10 legati alla accise birra e spiriti,
10/10 dell'energia elettrica...e anche in conseguenza della
sentenza della Sardegna...di fatto questi vengono drasticamente
dimezzati, come ha detto lei, Assessore...poi lo vedremo, tanto io
poi ho un'altra interpellanza dopo, per cui vedremo anche altri
dati che saranno significativi, significa che non ho più quella
certezza di risorse legate all'accise, per cui il tassello, lo
zoccolo duro del Patto, dove io mi autofinanziavo, è finito,
finito! Assessore, quando le dicevo che a volte l'avete mascherato
è proprio per questo, perché io penso che le conseguenze di una
sentenza come quella della Corte costituzionale per la Sardegna
necessiterebbero di un Consiglio per spiegare ai cittadini
valdostani le conseguenze! Era questo che io le dicevo, che voi
tendete a nascondere, a non informare! E vengo a quella che era
stata data come una grande prospettiva...l'aveva detto lei,
Presidente, quando mi ha risposto lo scorso Consiglio: "ma tanto
noi avremo un altro sistema, dall'anno prossimo noi avremo il
pareggio di bilancio"...ebbene, Presidente, le leggo quello che ha
dichiarato il vostro Presidente, vale a dire Chiamparino, che ha
dichiarato: "
Rischio blocco
investimenti con il pareggio
di bilancio
". Conferenza delle Regioni: "
Serve una modifica
alla legge 243/2012 altrimenti dal 2016 Regioni e Comuni non
saranno in grado di fare un euro di spesa per
investimenti
"...l'ha detto Sergio Chiamparino, Presidente della
Conferenza dei Presidenti delle Regioni. Ora, non è un successo
portare a casa questo, quando, a fronte di regole che ci impedivano
di spendere risorse che avevamo, noi queste risorse non le abbiamo
più neanche in entrata questa volta, questa volta non le abbiamo
neanche più in entrata, neanche più a bilancio! Questa è la
preoccupazione che abbiamo, questa è la volontà di fare chiarezza
che avevamo e che abbiamo ancora e che, con queste risposte, non ci
ha sicuramente rassicurato. Grazie.
Presidente -
Grazie collega. La parola al collega
Chatrian.
Chatrian (ALPE) -
Sì, grazie Presidente.
Abbiamo ascoltato attentamente le dichiarazioni dell'Assessore e
noi, volutamente, non abbiamo inserito nella nostra iniziativa
delle cifre, perché...e colgo l'occasione del passaggio che lei ha
fatto poc'anzi sulla "tendenza", distinguendo le valutazioni
tecniche dalle valutazioni di natura politica...le valutazioni di
natura tecnica, c'è la struttura, c'è il dipartimento, state
valutando, ad oggi ci ha dato un ordine di grandezza, e su
quell'ordine di grandezza dal nostro punto di vista si deve fare lo
stato dell'arte per poi proiettare e tracciare la figura.
Qualche riflessione sul secondo
volet,
che è quello del
tracciare il futuro. Siamo ancora più preoccupati, perché non può
lasciarci, dopo tre iniziative, con un punto interrogativo così
impattante: "valuteremo, cercheremo di utilizzare al meglio le
risorse"... Prima, nelle premesse, ho cercato di condividere con
tutto il Consiglio e con lei come altre società e comunità si
stanno muovendo..."le tendenze", quindi. Sinceramente avremmo
gradito da parte sua, Assessore...volete mantenere certi servizi,
garantire certi servizi? La Provincia di Bolzano...le faccio tre
esempi: il messaggio, tendenza politica, sfida, tracciare il
futuro. Primo messaggio: "
Il bilancio avrà una crescita frutto
dei primi segnali di ripresa
" (primo segnale dal punto di vista
politico, e dietro c'è tutta la valutazione di natura tecnica).
Secondo messaggio: "
Dobbiamo tenere conto che i costi da
sostenere sono sempre più alti, alcuni dei quali sono in crescita,
ma che sarebbe meglio inquadrare come investimenti: mi riferisco
alla sanità, all'infanzia, al sociale e alla formazione
". Per
quanto riguarda la parte economica, un'altra tendenza dal punto di
vista politico...no, lasciamo ai tecnici le valutazioni tecniche...
"Il segnale positivo e di fiducia, lanciato dalla politica in
grado di ascoltare le richieste del mondo economico
...poi
bisogna tradurre dal punto di vista politico le
richieste...
sarebbe meglio dichiarare d'appoggiare un
ampliamento della No Tax Area sull'IRPEF
", questo è un altro
passaggio di natura economica.
Avremmo gradito, Assessore Perron, non il "valuteremo come
ottimizzare al meglio le risorse". Visto l'ordine di grandezza di
riduzione, circa 70, 65 o 75, il nostro quesito andava un po'
oltre, su questo è il Dipartimento bilancio che le fa i
conteggi...la seconda parte. Ciò detto, quali "tendenze di natura
politica": dove, quali le priorità, tre cose, quattro cose...ieri
abbiamo parlato di sociale, abbiamo parlato di famiglia, abbiamo
parlato di sostegno. Le leggo un'altra tendenza che qualcun altro e
altre comunità uguali a noi stanno mettendo in campo...collega
Guichardaz, lei che con noi si è occupato per diversi anni su tali
dossier: "
Occorre in questo momento rafforzare la rete sociale,
renderla più efficiente e dare maggiore peso a servizi strutturali,
come ad esempio scuole, case di riposo, asili, anziché a semplici
contributi e trasferimento di denaro
"...anziché a semplici
contributi e trasferimenti di denaro! Avremmo gradito, Assessore
Perron, quattro, cinque, sei tendenze dal punto di vista politico,
l'avremmo gradito...e cosa pensate di mettere in campo? Non è che
stiamo aspettando dal punto di vista tecnico ancora delle
valutazioni, non è il milione in più o il milione in meno, almeno
penso, visto e considerato che la tendenza è quella dei 70 milioni
di euro in meno, ma qual è la tendenza invece di natura politica e,
soprattutto, qual è la sfida che intendete mettere in campo per
tracciare il futuro?
Termino dicendo questo: in quest'aula, in questi due anni e
mezzo, più volte tutti ci siamo riempiti la bocca - mi metto per
primo, ci mettiamo anche noi - della parola "confronto" e
"partecipazione"...gradiremmo però sapere dal Governo e dalla
maggioranza: vi interessa che ci sia il nostro contributo...non a
livello di valutazione tecnica, quello lo lasciamo fare ai
tecnici...ma dal punto di vista politico vi interessa il nostro
contributo? Vi interessa? A noi non interessano i 33 o i 30, se
qualcun altro è intervenuto prima di noi, a noi interessa che
questa società, che è in grossissima difficoltà...qui va tutto a
ramengo, e se va tutto a ramengo...se forse prima di mandare tutto
a ramengo vi interessa il nostro contributo a livello di tendenze,
a livello di fattiva collaborazione - ma non finta e semplice,
così, tanto per riempirsi la bocca -, a quel punto allora le
tendenze possiamo tradurle in legge e fattivamente metterle in
campo, altrimenti è tutta
fuffa
e si rischia comunque non
solo di far fare una brutta figura alla politica, al di là di
maggioranza e opposizione, ma poi si va sul personale - come
qualcun altro mi ha anticipato - e allora veramente i cittadini non
capiscono più se qui la situazione è solo per chi ha la fortuna di
alzare il telefono e avere delle risposte puntuali per la propria
famiglia e chi, invece, non può avere nessun tipo di possibilità
per un domani più sereno o dignitoso, se non più sereno quanto meno
dignitoso. Fateci però sapere gentilmente se c'è l'intenzione, non
dal punto di vista tecnico, quanto dal punto di vista politico!
Grazie.
Presidente
- Collega Nogara, prego.
Nogara (UVP)
- Merci Président.
Per mozione d'ordine a nome del Movimento ALPE, del Movimento
Cinque Stelle e dell'UVP, per essere informati qui, in Consiglio,
nell'aula consiliare, oppure con una riunione dei Capigruppo, e
soprattutto per capire qual è la situazione alla luce dell'avviso
di garanzia che è stato inviato al dottor Giachino. Vista
l'importanza dei ruoli che ricopre il dottor Giachino, e
soprattutto vista anche l'importante somma di denaro che CVA dovrà
sborsare per le accise non pagate, vorremmo sapere dal Governo
regionale - e non, come succede spesso, dagli organi di stampa -
qual è la situazione reale di questa vicenda. Allora le chiedo,
Presidente, se fosse possibile...come preferisce, se qui, in aula,
oppure con una riunione dei Capigruppo, se voi come Governo
regionale o lei come Presidente è informato sulla vicenda, se sa
qualcosa di più, perché secondo noi questa è una situazione molto
grave. Essendo appunto il dottor Giachino Presidente di
Confindustria e Direttore generale di CVA, vorremo capire se voi ne
sapete qualcosa di più. Grazie.
Presidente
- Se il Consigliere intende richiedere una
sospensione è un suo diritto e il Consiglio può riunire i
Capigruppo, altrimenti non posso essere io a dare una risposta in
questo senso. Lei si è rivolto al Presidente del Governo e
giustamente non si è rivolto a me, ma se chiede una
sospensione...ricordo solo che ci sono temi...scusate, colleghi.
Chatrian ha chiesto la parola? Prego, collega. Cerchi di stare nei
limiti della correttezza, però. Grazie.
Chatrian (ALPE) -
Grazie Presidente. Mi sembra sempre di
esser stato nei limiti della correttezza, è una mozione
d'ordine.
Ho ascoltato attentamente le parole del collega Nogara: in
rappresentanza dei tre gruppi. Presidente Viérin, due quesiti:
primo, se gentilmente possiamo chiedere una riunione dei Capogruppo
e, secondo, per correttezza, se qualche collega vuole
intervenire...collega Donzel, schiacci il bottoncino come faceva
qualche settimana fa, prenda la parola e spieghi ai valdostani che
lei...non capisco perché parlava con me oltretutto, perché non ha
ancora preso la parola, ma se ha delle cose da dire al mondo
valdostano tutto, schiacci per la parola e spieghi a tutto il mondo
valdostano cosa intende dire! Già ieri, fuori microfono, continuava
a parlare, quindi gentilmente se decide di prendere la parola
schiacci il bottoncino come faceva una volta e ci spieghi dal punto
di vista giuridico, tecnico e valutativo le sue questioni!
Presidente
- Collega Nogara, mi sembra che il collega
Chatrian abbia chiesto una sospensione. No, ma non possiamo fare un
ragionamento... Prego, collega.
Nogara (UVP)
- Come le dicevo fuori microfono, io non
voglio essere frainteso. Io qua non parlo della persona, ma voglio
parlare soprattutto dei problemi che abbiamo in CVA e di questa
situazione. Io non mi sono permesso di dire che voglio sapere
se...no! Io voglio sapere se il Governo regionale ha informazioni
ulteriori, e mi sembra impossibile che non le abbia...ecco, solo
questo. Allora, per non sapere sempre tutto dagli organi di stampa
- e sappiamo come tante volte certe notizie non sono poi così reali
- volevo solo...siccome è una cosa importantissima, secondo noi,
per la nostra Regione...perché, nell'ultima interpellanza che avevo
fatto il mese di luglio, il Presidente Rollandin mi aveva detto che
c'era tutta una documentazione da cui appunto traspariva come si è
comportata CVA avallando delle autorizzazioni che le erano state
date. Ecco, allora vorremmo capire qual è la situazione, ma ben
lungi da screditare qualche persona, in questo caso il dottor
Giachino, per carità! Io volevo solo sapere questo, e non altro, e
non ho fatto nessuna accusa a nessuno. E come ha ribadito il mio
collega Chatrian, se c'è qualcuno che ha qualcosa da dire basta che
schiacci il pulsante, perché ce l'hanno tutti davanti, e parli
davanti a tutti invece di parlare dietro! Grazie.
Presidente -
Grazie collega. Su richiesta quindi del
collega Chatrian, concedo cinque minuti di sospensione e facciamo
una riunione dei Capigruppo su questo tema.
Si dà atto che la seduta è sospesa dalle ore 10,07 alle ore
10,36.
Viérin M. (Presidente)
- Prego, colleghi, riprendiamo i
lavori. Collega Chatrian, che ha chiesto la sospensione, vuole
chiedere la parola? La parola al collega Chatrian.
Chatrian (ALPE) -
Sì, grazie Presidente.
Nel profondo rispetto di quest'aula e nella libertà che ogni
singolo Consigliere ha di esprimersi, collega Nogara, dopo un'ora
di discussione legata al bilancio finanziario 2016/2018, dove la
nostra preoccupazione è molto alta, abbiamo ritenuto di richiedere
certe informazioni. Ringraziamo il Presidente del Consiglio e i
colleghi che hanno voluto partecipare, ma comunque una mini
informazione si poteva fare nelle comunicazioni, dato che è stato
informato a livello di organi di stampa ieri sera...finiva lì,
ripeto, per noi gruppi di opposizione, nulla di personale.
La questione è alta dal punto di vista finanziario, la
preoccupazione è altissima legata alla società in questione, al
gruppo più importante che abbiamo in Valle d'Aosta; quindi nulla di
personale, è solo alta la preoccupazione. Gradiremmo, com'è stato
detto, se in Conferenza dei Capigruppo la libertà all'interno di
questo Consiglio è per tutti i Consiglieri...se qualcuno deve dire
qualcosa all'interno di questo Consiglio e a tutti i valdostani c'è
il bottoncino e si può sempre esprimere, io penso che poi ci sia la
possibilità di dire quello che si pensa in quest'aula. Dunque
ringraziamo il Presidente del Consiglio e il Governo che hanno
voluto comunque incontrare i Capigruppo. Grazie.
Presidente -
Grazie collega Chatrian. Collega
Bertschy.
Bertschy (UVP) -
Sì, grazie Presidente.
Sulla questione il collega Chatrian è stato chiaro e il
paradosso appunto è che la comunità valdostana apprende da un
telegiornale cose che poi in Consiglio regionale ci troviamo di
conseguenza a inseguire, ed è per questo che si è richiesto di
avere un piccolo chiarimento.
Vorrei sottolineare nuovamente quanto detto in Conferenza dei
Capigruppo: le vicende politiche di questi ultimi mesi hanno
sicuramente creato tensioni in aula, forse qualche imbarazzo, c'è
difficoltà da una parte e dall'altra a ritrovare un equilibrio
politico e civile di gestione dei rapporti. Ci mettiamo da sempre
nella direzione di trattare temi politici e di organizzare delle
discussioni che evidentemente a volte toccano anche percorsi fatti
o non fatti da persone che qui sono presenti, ma riferiti a impegni
che sono stati assunti insieme in termini politici. Vorremmo quindi
che il tutto fosse ricondotto a questo tipo di discussione. Le
bagarre
in aula non ci interessano, non ci interessano
soprattutto le
bagarre
fuori microfono; ci interessa invece
che gli impegni presi e portati avanti in maniera seria per due
anni, se possono essere ancora discussi...pur cambiando direzione,
perché è legittimo - ci mancherebbe ancora che in politica non si
possa cambiare direzione e prendere decisioni diverse! -, però che
ci si assuma la responsabilità in maniera chiara e trasparente
rispetto all'opinione pubblica, si dicano le cose ed evitiamo di
fare interventi soprattutto dai banchi del Governo, tracciando
atteggiamenti rancorosi che, per quello che riguarda i gruppi che
rappresentiamo, ALPE e UVP, non hanno nulla a che vedere, non c'è
alcun rancore! Ci sono temi politici, oggi, che vengono trattati
qua, e delle differenze rappresentiamo il nostro disagio, la nostra
insoddisfazione, la nostra preoccupazione, ma facciamo politica.
Poi se riusciamo anche ad andare d'accordo fuori microfono tanto
meglio, nel senso che è civiltà e alla comunità bisogna
rappresentare un Consiglio regionale che sappia trovare anche
equilibrio nelle differenze politiche...però, se si fa rimarcare
una differenza e si viene attaccati anche a livello personale
questo non funziona, non lo vogliamo, non è nel nostro stile e se
c'è qualche cosa che si può correggere...ecco, speriamo proprio che
questo si possa fare al più presto, perché la discussione che
andremo ad affrontare sul bilancio sarà una discussione immagino
interessante, ma anche pesante. Non è quindi con il clima di astio
e di rancore che l'UVP - e credo di poter parlare a nome dell'ALPE
e anche dei gruppi di opposizione - si avvicina a questo momento.
Grazie.
Presidente -
Ringrazio il collega. Mi associo ad invitare
tutti a tenere un clima come abbiamo tenuto in Conferenza dei
Capigruppo, più sereno e più proficuo, questo è l'auspicio per
tutti i colleghi. Punto 32 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK