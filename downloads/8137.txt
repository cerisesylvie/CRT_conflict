Consiglio Regionale della Valle d'Aosta - Oggetto del Consiglio n. 2578 del 29 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2578 del 29 gennaio 1987 - Resoconto
OGGETTO N. 2578/VIII - "REALIZZAZIONE DI UN SOTTOPASSO PER LO
SVINCOLO TRA LA SS. 26 E LA STRADA REGIONALE PER LEVEROGNE E LA
VALGRISENCHE". (Reiezione di mozione).
PRESIDENTE:
Do lettura della mozione presentata dal
Consigliere Sandri:
MOZIONE
Ricordato che negli incontri tenuti dalla Giunta regionale
con i comuni nel 1985, il Comune di Arvier aveva richiesto il
miglioramento dello svincolo fra la SS. 26 e la strada regionale
per Leverogne e la Valgrisenche;
Venuto a conoscenza che il Consiglio comunale di Valgrisenche
nella riunione del 19 novembre 1986 ha deliberato all'unanimità una
richiesta all'Amministrazione regionale perché tale svincolo venga
realizzato al più presto, sottoforma di sottopasso;
Considerata l'importanza di tale opera ai fini della
sicurezza per gli utenti di tale svincolo ed in particolare per gli
abitanti di Leverogne e di tutta la Valgrisenche;
il Consiglio regionale della Valle d'Aosta
Impegna
la Giunta regionale a predisporre tale progetto ed a
realizzarlo nei tempi più brevi possibili.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Questa mozione è stata la prima mozione
che ho scritto da Consigliere regionale e non pensavo che avrebbe
avuto il successo internazionale che ha avuto, perchè ho ricevuto
perfino una telefonata da Parigi.
A mio avviso la mozione è importante, perchè cerca di
intervenire in una zona che è l'inserimento sulla SS 26 della
strada regionale per Valgrisenche, un punto particolarmente
pericoloso, in quanto estremamente vicino ad una galleria. Questo
svincolo era già stato richiesto nel Comune di Arvier negli
incontri della Giunta regionale del 1985; successivamente, in una
mia uscita in Valgrisenche lo avevo visto "appeso" all'Albo
Pretorio del Comune di Valgrisenche fra il 27 novembre e il 4
dicembre. Era stato ripreso anche dal "La Stampa" in un articoletto
del 20 novembre 1986 e dal Sindaco di Valgrisenche che mi ha
scritto: "Tale idea è balenata fulminea al Consigliere regionale
Dr. Giovanni Sandri, peraltro conoscitore ed amante della Valgrisa,
il quale ha tratto lo spunto... Quanto sopra al fine di chiarire
malintesi ed eventuali inopportune speculazioni politiche su un
problema eventualmente riferito alla sicurezza ed incolumità per
gli utenti dello svincolo"; mi è stato richiesto dal Sindaco stesso
che questa precisazione fosse letta in Consiglio regionale.
Era per dire che questa iniziativa è mia, non ho voluto portate
la zizzania nel campo della maggioranza, visto che il Sindaco di
Valgrisa è un esponente di un partito, che è presente nella
maggioranza regionale, ma rientra in quella attenzione che Nuova
Sinistra ha dedicato ai problemi legati alla circolazione fra
Quart-l'Eglise e il Traforo del Monte Bianco e che, a nostro
parere, devono avere una maggiore attenzione, perchè ancora
ultimamente abbiamo visto i grossi problemi che si stanno
verificando e cui nessuno sa dare una risposta. C'è sempre il mito
dell'autostrada, ma in concreto sussistono questi piccoli
problemi.
Pertanto, questa mozione cercava, identificando delle istanze
già espresse dagli organi locali, un punto che si potesse risolvere
con una spesa relativamente modesta; quindi, chiedeva al Consiglio
regionale di impegnare la Giunta a predisporre un progetto e a
cercare di realizzarlo nei tempi più brevi possibili.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Lo svincolo e l'accesso della strada
regionale della Valgrisenche dalla SS 26 è un problema che è stato
affrontato dal Consiglio comunale di Valgrisenche,
dall'Amministrazione comunale di Valgrisenche, con una
deliberazione cui faceva riferimento il Consigliere Sandri; è stato
affrontato nell'incontro con la Giunta regionale dell'autunno 1985,
ma è un problema che è all'attenzione da tempo del competente
Ufficio viabilità dell'Assessorato ai Lavori Pubblici.
All'attenzione di tale Ufficio vi è non soltanto l'accesso alla
strada regionale della Valgrisenche, ma l'accesso a diverse altre
strade regionali.
È stata fatta una scelta di priorità, in base al traffico, ed è
stata data soluzione, prioritariamente, ad altri innesti delle
strade regionali con le strade statali. Mi riferisco, ad esempio,
all'incrocio della SS 27 con la strada regionale della Valpelline,
i cui lavori sono stati appaltati; all'accesso delle strade
regionali di Valsavarenche e di Rhemes e Introd e, quindi, alla SS
26, che è già in avanzata fase di studio.
Il problema specifico della strada regionale della Valgrisenche
arriva dopo, non perchè sia meno importante, ma perchè è gravato da
una minore corrente di traffico. Questo per significare che
l'attenzione dell'Assessorato ai Lavori Pubblici è volta anche a
questo punto nodale, ma non ha ancora portato ad una soluzione
definitiva, proprio perchè si è data precedenza ad altri tipi di
incroci.
Devo aggiungere che sulla strada regionale della Valgrisenche
sono già state impegnate notevoli somme con la costruzione di
paravalanghe, con l'allargamento della strada regionale, che si sta
facendo in questo anno 1987; lo vedremo in un prossimo Consiglio
regionale: con la presentazione del piano regionale dei lavori sono
stati sistemati i tornanti immediatamente a monte della SS 26.
Ora, la soluzione dello svincolo, a giudizio della Giunta
regionale, dell'Ufficio competente dei Lavori Pubblici, richiede
uno studio approfondito, anche perchè il tema non è di così
semplice soluzione. Intendo assicurare il Consigliere Sandri della
attenzione che c'è, così come a suo tempo ho assicurato il Sindaco
del Comune di Valgrisenche in tal senso; non posso impegnarmi a
predisporre tale progetto e a realizzarlo nei tempi più brevi
possibili.
Stiamo studiando il problema; probabilmente a tempi brevi daremo
un incarico per uno studio di fattibilità, che preluderà alla
soluzione che il Consigliere Sandri auspica. Non mi sento di dire
che siamo in grado di predisporre un progetto esecutivo entro
due-tre mesi ed appaltarlo entro sei mesi-un anno. C'è tutta la
disponibilità dell'Amministrazione regionale, in particolare
dell'Ufficio viabilità dei Lavori Pubblici, a dare soluzione a
questo tema.
PRESIDENTE:
Ha chiesto di parare il Consigliere Sandri,
ne ha facoltà.
SANDRI (N.S.):
Prendo atto, dopo le parole
dell'Assessore, che c'è intenzione di non fare nulla, per il
prossimo anno, per la Valgrisenche; spero soltanto che il Sindaco
di Valgrisenche, quando svolta per andare nel suo Comune, non sia
investito da un TIR, nel qual caso credo che questa astensione
sulla mozione sarebbe quanto meno colpevole.
Trovo confermata la politica della Giunta regionale nel non
voler fare assolutamente nulla nel tratto da Quart-l'Eglise a
Courmayeur, perchè anche le opere che citava l'Assessore Fosson che
peraltro stimo per la sua attività ai Lavori Pubblici, anche se
forse avrei preferito al Turismo non hanno ancora nessuna
realizzazione pratica.
Abbiamo parlato di Villeneuve, ma questo centro non ha ancora
visto niente; abbiamo come prioritario Valpelline, non metto in
dubbio che sia un punto importante, ma certamente il traffico della
SS 27 non è paragonabile a quello della SS 26, per cui sono un po'
rammaricato dei tempi che ha dato l'Assessore. Sicuramente verrà
fatto, ma non certamente nel prossimo anno.
PRESIDENTE:
Pongo in votazione la mozione in oggetto.
ESITO DELLA VOTAZIONE
Presenti 25
Votanti 8
Favorevoli 8
Astenuti 17 (Beneforti, Bondaz, Borbey, Chabod, De Grandis,
Faval, Fosson, Lanièce, Lanivi, Martin, Perrin, Pollicini, Ricco,
Rolando, Rollandin, Stévenin e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK