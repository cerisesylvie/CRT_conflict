Consiglio Regionale della Valle d'Aosta - Oggetto del Consiglio n. 841 del 11 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 841 del 11 luglio 2019 - Resoconto
OGGETTO N. 841/XV - Approvazione di risoluzione: "Impegno del
Governo regionale ad attivarsi per garantire ai pazienti minori
affetti da diabete mellito la fornitura degli adeguati sistemi di
monitoraggio per migliorarne la qualità della vita".
Rini (Presidente) ?
Passiamo al punto 31.03. Per
l'illustrazione, la parola al collega Luboz.
Luboz (LEGA VDA) ?
Dopo alcuni mesi riusciamo finalmente
a discutere questa risoluzione. Prima di entrare nel merito
dell'iniziativa, occorre a mio giudizio spendere due parole per
mettere bene a fuoco le principali differenze tra diabete di tipo 1
e diabete di tipo 2. Le differenze sono tante e le principali
possono essere ricondotte soprattutto agli effetti della
manifestazione, all'età dell'insorgenza e al trattamento della
patologia. Molte persone confondono ancora diabete di tipo 1 e
diabete di tipo 2. Sono contento di poter parlare...
Presidente ?
Colleghi, per favore, vi chiedo soltanto un
po' di attenzione e di silenzio per cortesia.
Luboz (LEGA VDA) ?
Il diabete di tipo 1, malattia
autoimmune, può colpire a ogni età ma si verifica prevalentemente
in bambini e adolescenti, con picchi in particolare tra l'età
prescolare e quella della pubertà. In genere il suo esordio è
rapido e molto intenso e i fattori di rischio non sono ancora
conosciuti con certezza. Questo è fondamentale ribadirlo. C'è
ancora, spesso, chi associa il diabete di tipo 1 con cattivi stili
di vita o di alimentazione. Purtroppo non è così, e vedo che il
dottor Peinetti me lo conferma.
Il diabete di tipo 2, per cui invece è importantissimo uno
screening delle persone a rischio, risulta attualmente la forma più
frequente di diabete. Generalmente insorge in età adulta e il
rischio di comparsa aumenta con l'età. Con un esordio più lento e
progressivo rispetto a quello di tipo 1, tra i fattori di rischio
accertati sono stati individuati il sovrappeso, una dieta
sbilanciata, la vita sedentaria, l'ipertensione, valori altri di
colesterolo e/o trigliceridi nel sangue e una certa
familiarità.
Mentre il diabete di tipo 2 legato all'obesità e a uno stile di
vita scorretto può essere gestito anche grazie a un'attività fisica
e a una dieta correttamente bilanciata in funzione del disturbo,
senza dover necessariamente arrivare all'assunzione costante di
insulina, il diabete di tipo 1 è quello cosiddetto
"insulino-dipendente", cioè l'insulina va somministrata
obbligatoriamente con più iniezioni giornaliere o tramite
macchinetta per l'infusione, per poter gestire in modo corretto i
picchi di glucosio nel sangue. Questo tipo di diabete richiede
quindi un trattamento più intensivo e aggressivo per tenere
adeguatamente sotto controllo la glicemia.
Nei diabetici di tipo 1 è spesso frequente sentir affermare "chi
non prova non sa", ed è proprio così: non c'è nulla che possa
essere trascurato, ogni alimento ingerito, ogni attività fisica,
ogni turbamento di umore o sbalzo ormonale, soprattutto per le
ragazzine, sono fattori che determinano variazioni glicemiche
importanti e devono continuamente essere gestite più e più volte al
giorno. Il corpo e la mente non possono staccarsi da questa
preoccupazione.
È importante leggere alcune premesse di legge: "la Repubblica
tutela la salute come fondamentale diritto dell'individuo e
interesse della collettività", articolo 32 della Costituzione;
oppure la legge 115 dell'87 "Disposizioni per la prevenzione e la
cura del diabete mellito", che prevede che tutte le Regioni
predispongano, nell'ambito dei rispettivi piani sanitari e dei
limiti finanziari indicati, progetti, obiettivi e azioni
programmate o altre idonee iniziative dirette a fronteggiare la
malattia; utile alla discussione è pure il decreto ministeriale 28
maggio 1999, numero 329, attraverso il quale si riconosce: "il
diabete mellito quale patologia che dà diritto all'esenzione della
partecipazione al costo per le correlate prestazioni sanitarie
incluse nei livelli essenziali di assistenza".
Queste premesse sono importanti perché vi inviterei, quando
avrete tempo, a guardare il sito diabete.net alla scheda "Il
diabete in Italia". Vedrete quante e quali circolari, direttive,
norme di attuazione o piani sanitari sono stati emessi dalle varie
Regioni. Faccio riferimento a una delibera della Regione Toscana
scaricata poc'anzi, del 2016, oppure alla circolare del 9 ottobre
2015 della Regione Emilia-Romagna attraverso la quale sono state
emanate le linee di indirizzo regionali per un uso appropriato di
dispositivi medici per l'autocontrollo e l'autogestione del diabete
mellito, prevedendo, prima Regione in Italia, la prescrizione e la
rimborsabilità di dispositivi per il monitoraggio continuo del
glucosio addirittura tramite sensori inseriti nel sottocute. Tutte
le Regioni hanno prodotto atti normativi a disposizione tranne una,
e lascio a voi individuare quale.
Detto ciò, penso che la nostra attenzione su questa patologia,
soprattutto il diabete di tipo 1 che colpisce in valle circa 550
persone, di cui 32-35 minorenni, debba essere massima e a tal fine
è utile richiamare la seduta del 6 marzo e l'interrogazione in cui
erano stati richiesti precisi dati all'Assessore competente. Vorrei
ricordare, rispetto alla spesa per la cura del diabete, che la voce
principale di spesa è rappresentata non dai costi dipendenti dalla
gestione delle glicemie ma dalle complicanze della malattia e dai
ricoveri ospedalieri che queste generano. I dati esistenti indicano
chiaramente che circa il 60-70% dei costi sanitari per il diabete,
che ammontano complessivamente a circa 10 miliardi di euro
all'anno, è determinato dalle ospedalizzazioni, mentre la spesa dei
farmaci per la cura o gestione del diabete grava soltanto per il 7%
e quella per i presidi medici, quelli forniti dalla tecnologia per
intenderci, del 4-5%.
La sostenibilità economica di una patologia in rapida crescita
come il diabete - del quale soffrono in Italia circa 4 milioni di
persone, di cui il 10% sono quelli affetti da diabete di tipo 1 -
passa quindi per la prevenzione, per una più tempestiva diagnosi
della malattia e soprattutto - per i diabetici di tipo 1 appunto -
per un uso appropriato delle terapie esistenti. Tutto questo al
fine di ottenere quanto prima possibile un buon controllo
metabolico e mantenerlo nel tempo, strategie indispensabili per
evitare o ritardare la comparsa delle complicanze.
Da varie testimonianze di chi vive a vario titolo questo
problema, si percepisce che la sanità pubblica relativamente a
questa patologia, ma anche rispetto ai Lea come abbiamo visto in
una scorsa adunanza per mezzo di un'iniziativa del collega Manfrin,
la sanità pubblica valdostana lascia alquanto a desiderare. Da
Regione in cui l'attenzione era particolarmente puntuale e
scrupolosa, stiamo scivolando pericolosamente indietro.
L'attenzione al progresso tecnologico, che è in continua evoluzione
ma che pare generi poca consapevolezza in valle, è particolarmente
seguito in gran parte delle Regioni italiane e ciò permette ai
diabetici di controllare in automatico il livello della glicemia e
condurre quindi una migliore qualità della vita. Un diabetico
curato di meno, trattato con le tecnologie meno efficaci e poco
aderenti alle terapie, finisce sicuramente per costare di più al
sistema e alla società. Un diabetico trattato bene costa
relativamente poco, ma un malato di diabete trattato male costa
tanto, tantissimo, non solo per le finanze pubbliche ma anche per
la sofferenza e i problemi generati all'interno del proprio nucleo
familiare.
Eviterei di trattare dei costi, perché i costi sono elevatissimi
per la cura del diabete trattato male, però, se la cura del diabete
passa attraverso questi dispositivi, si può anche nel lungo termine
risparmiare considerevolmente. Quindi direi che, considerato che i
pazienti che praticano la terapia insulinica hanno necessità di
rilevare i livelli di glicemia più volte nell'arco della giornata,
e che grazie al continuo progresso e perfezionamento della
tecnologia sono attualmente disponibili dispositivi che consentono
di misurare costantemente le variazioni della glicemia a livello
sottocutaneo, eventualmente associabili anche ai microinfusori e in
grado di migliorare efficacemente il compenso glicemico, è nostra
intenzione invitare il Governo regionale a fare il possibile
affinché... nella mozione originaria era indicato soltanto i minori
però sarebbe nostra intenzione, come abbiamo in qualche modo
concordato con l'Assessore, soprassedere alla parola "minore" ma
inserire "tutti quanti i diabetici". Stavo controllando poc'anzi e
l'unica Regione davvero che non fornisca ai pazienti diabetici la
possibilità di dotarsi di un sensore che possa rilevare in
automatico la glicemia senza doversi pungere diverse volte al
giorno per rilevare la glicemia è la Valle d'Aosta.
Ho dimenticato di dire che poc'anzi volevamo distribuire, ma ci
siamo dimenticati, questa semplice fotografia che indica un bambino
diabetico. Un bambino diabetico di tipo 1 deve somministrarsi dalle
cinque alle sette, alle otto volte l'insulina al giorno. Qui è
raffigurata sostanzialmente la quantità di insulina che deve
somministrarsi in un mese: "Voici en image le nombre d'injections
en un seul mois pour une personne diabétique. Pour ceux qui disent:
bah, c'est juste le diabète".
A mio giudizio dobbiamo davvero darci una mossa, Assessore,
perché non possiamo come Regione Valle d'Aosta, in cui la sanità,
ma non soltanto, era il fiore all'occhiello... dobbiamo rincorrere
il tempo in qualche modo perso e tornare alla qualità di vita che
ci aveva contraddistinto in passato.
Presidente ?
Siamo in discussione generale, la parola
alla collega Russo.
Russo (M5S) ?
Aggiungo solo qualche altro dato al
decisamente molto molto completo approfondimento del collega.
Vorrei fare un approfondimento sul diabete 1, forse con alcune
informazioni che non ha dato il collega, e poi un altro sul diabete
2.
Abbiamo detto che in Italia le persone con il diabete di tipo 1
sono 300.000 e in Valle d'Aosta sono circa 550 più 35 minori,
quindi non stiamo parlando di cifre irrisorie. Un diabetico di tipo
1 si buca dalle 10 alle 15 volte al giorno e può iniettarsi fino a
sei-otto insuline al giorno. Questo presuppone una gestione della
vita basata sul controllo continuo del livello di zucchero nel
sangue. Non è vita sostanzialmente ma è controllo e il pensiero è
interamente occupato da questa preoccupazione e i continui gesti
per monitorarlo. Un problema importante è la notte: il sonno non è
libero da questa vera e propria ansia di controllo della malattia,
sia da parte del minore, che molte volte per fortuna non ha
coscienza esattamente della malattia, ma sicuramente sì per la
famiglia. Per cui questi atti, gli atti di controllo del livello
del sangue anche notturni, vanno nella direzione della salvaguardia
della vita del bambino.
Volevo fare un accenno poi all'importanza della presa in carico
del diabete da parte della famiglia, ma anche della risposta che dà
l'équipe che si occupa di questo. Il diabete di tipo 1 rappresenta
una condizione predisponente, come ha detto il collega, nei
confronti di una quantità di complicanze che possono seriamente
compromettere la funzione di alcuni organi vitali e la complessiva
qualità del paziente. Si è tuttavia ampiamente dimostrato che le
complicanze si possono prevenire mediante un buon controllo della
glicemia che deve rappresentare l'obiettivo costante di qualsiasi
condotta terapeutica del diabete e in questo processo un ruolo
determinante è svolto anche dalla famiglia, oltre che dal
preziosissimo contributo del team di professionisti che segue il
paziente. Condizione essenziale per un buon controllo glicemico è
anche l'aderenza del giovane alla terapia e soprattutto
all'autocontrollo domiciliare della glicemia, autocontrollo che per
il giovane con il diabete rappresenta un impegno quotidiano.
Rispetto invece al diabete di tipo 2, devo dire che ho raccolto
un dato, sempre dal sito del Ministero della salute, che non avevo
assolutamente in mente. Il dato preoccupante è che il diabete 2 è
una patologia fortemente associata allo svantaggio socio-economico.
Tra le donne le diseguaglianze sono maggiori in tutte le classi
d'età, le donne diabetiche tra i 60 e i 74 anni con laurea e
diploma sono il 6,8%, le coetanee con al massimo la licenza media
il 13,8%. Lo svantaggio socio-economico si conferma anche nella
mortalità ed è più evidente nelle donne, al contrario di quanto si
osserva per le altre cause di morte. Come ha detto poi il mio
collega, chiaramente l'obesità e la sedentarietà sono fattori
rilevanti di rischio per la salute in generale ma ancora di più per
questa patologia.
Ovviamente, anticipo la nostra dichiarazione di voto, voteremo
convintamente a favore di questa risoluzione che intende garantire
ai pazienti di tipo 1 e 2 i presidi medici previsti e già forniti
in altre regioni, anche da tanto tempo, dal Sistema sanitario
regionale, con cui è possibile un controllo continuo del livello di
zucchero nel sangue senza doversi bucare in continuazione, e
migliorare la qualità della vita dal punto di vista concreto,
organizzativo, ma anche e soprattutto dal punto di vista
psicologico, per il paziente e per la famiglia.
Presidente ?
La parola al collega Peinetti.
Peinetti (UV) ?
Innanzitutto voglio fare i complimenti al
collega Luboz che è stato veramente, anche tecnicamente,
impeccabile. È indubbio che una patologia di questo tipo sia una
delle più diffuse nei paesi occidentali, tant'è che ha meritato il
soprannome di "silent killer" (killer silenzioso), perché la
malattia diabetica è un problema sociale ed è un problema sociale
di grande rilevanza soprattutto perché è uno dei cinque fattori
maggiori di rischio delle malattie cardiovascolari, che sono la
prima causa di morte e d'invalidità nei paesi occidentali. Quindi
il diabete insieme all'ipertensione, all'ipercolesterolemia,
insieme alla familiarità, com'è stato ricordato, insieme al fumo di
tabacco, è uno dei cinque fattori maggiori delle malattie
cardiovascolari, dell'infarto, degli aneurismi dell'aorta,
eccetera. Quindi è indubbio che una patologia di questo tipo abbia
un interesse sia sociale sia epidemiologico di grande
rilevanza.
La nostra regione non fa eccezione in questo, però io vorrei un
po' dissociarmi invece dalla visione più pessimistica che ho
sentito in parte nell'intervento, anche perché i dati di Agenas che
sono dati oggettivi, che sono il Programma nazionale esiti del 2016
? quindi dati molto recenti, i più recenti che abbiamo quantomeno,
perché arrivano in genere un anno e mezzo o due anni dopo che sono
stati elaborati ? Quindi dal programma nazionale esiti dell'Agenas,
che è l'Agenzia generale dei servizi sanitari a livello nazionale,
la Valle d'Aosta ne esce direi molto bene per quanto attiene al
trattamento delle complicanze della malattia diabetica.
In particolar modo, sia per quanto riguarda i pazienti che hanno
un diabete non controllato senza complicazioni, il dato è inferiore
alla media nazionale anche per quanto riguarda i valori minimi. Per
quanto riguarda ad esempio le amputazioni, che sono una delle
complicanze più gravi soprattutto nei diabeti di tipo 2,
nell'adulto e nell'anziano, noi siamo a un livello inferiore alla
linea mediana di questo tipo di complicanza molto grave e
invalidante, che poi coinvolge anche in maniera molto importante le
famiglie. Per quanto riguarda le complicanze a breve o lungo
termine, anche qui noi siamo a un livello inferiore, siamo ai
livelli minimi nazionali.
L'altro dato che secondo me è molto interessante è il tasso di
ricoveri di ospedalizzazione per le complicanze legate al diabete.
Giustamente faceva rilevare il Consigliere Luboz che è uno dei
problemi che causa questa malattia, perché questi pazienti spesso
devono ricorrere alle cure ospedaliere, essere ricoverati per
periodi anche lunghi proprio a causa delle complicanze del diabete,
non tanto per il diabete in sé ma per le complicanze. La Valle
d'Aosta in questo è la regione, insieme alla Provincia autonoma di
Bolzano, con il minor indice di ospedalizzazioni, ciò significa che
i pazienti vengono presi in carico anche a livello territoriale e a
livello domiciliare in una maniera abbastanza, direi, buona.
È chiaro che si può fare e si deve fare sicuramente molto meglio
perché le due malattie - che sono due malattie completamente
diverse, il diabete di tipo 1 e il diabete di tipo 2 non hanno
nulla a che vedere se non perché tutt'e due hanno degli elevati
indici di glicemia nel sangue, ma sono due malattie completamente
diverse che riconoscono anche genesi diverse - hanno un impatto che
è un impatto veramente drammatico. È chiaro che il diabete di tipo
1 è un problema che coinvolge la famiglia in maniera pesantissima
perché questi bambini hanno una necessità continua di assistenza 24
ore su 24. Però, e questo è un dato che va sottolineato, hanno
diritto ad avere una vita assolutamente normale rispetto a tutti
gli altri; quando vengono controllati oggi con le terapie più
avanzate, quelle con i microinfusori, eccetera, possono svolgere
un'attività fisica normale, possono fare la loro vita di tutti i
giorni. Chiaro che è un problema sociale non indifferente, come è
un problema sociale non indifferente il diabete di tipo 2 che
indubbiamente è un po' una malattia del benessere perché, se noi
andiamo a cercare il diabete di tipo 2 nelle fasce di popolazione
dei paesi del terzo mondo non lo troveremo, perché è una malattia
del benessere, una malattia che colpisce le persone soprattutto nei
paesi occidentali.
Ora, è chiaro che i costi sociali di queste malattie sono
drammatici e concordo pienamente con il collega Luboz quando si
dice che probabilmente in questo caso cercare di prevenire i danni
da diabete forse è la cosa migliore. Ebbene, anche in questo caso
sono stati fatti grandi progressi a livello internazionale ma anche
a livello locale, perché i nostri Servizi che si occupano di
diabetologia, sia per quanto attiene la parte più medica, sia per
quanto attiene la parte più chirurgica, sia i servizi territoriali
eccetera, sono dei servizi direi di ottima qualità e sono oggi al
passo con i tempi. Certo, probabilmente si può fare meglio di
quello che si sta facendo però i dati sembrano confortarci sul
percorso.
Ora, credo che alcuni dati siano importanti. Innanzitutto è
evidente che il monitoraggio di questi pazienti deve essere un
monitoraggio continuo, per gli adulti è molto più facile perché
possono autocontrollarsi. Oggi con i sistemi di controllo,
banalmente con gli stick e con le strisce, si riesce ad avere un
controllo molto puntuale, anche perché spesso questa malattia viene
stabilizzata su valori accettabili, parlo dell'adulto. Ovviamente
ci sono però, sia nel diabete di tipo 2 ma soprattutto nel diabete
di tipo 1, dei casi in cui invece la glicemia è fuori controllo.
Allora in questi casi bisogna adottare dei sistemi più avanzati di
monitoraggio, sistemi che consentono di avere una possibilità più
puntuale di controllare in maniera molto attenta la glicemia, anche
perché in molti pazienti questo non è avvertito come sintomo,
quindi il grave problema è che spesso questi pazienti vanno in ipo
o iperglicemia in maniera del tutto inavvertita, quindi bisogna
essere in grado di prevenire qualche secondo, qualche minuto prima
il tipo di...
Bene, io credo - poi penso che vi sarete parlati con l'Assessore
per valutare il tipo di emendamento - che sia importante
selezionare i pazienti perché non tutti i diabetici sono uguali.
Non tutti i diabetici sono uguali! Non tutti i diabetici hanno le
stesse complicanze, fortunatamente, non tutti i diabetici sono
gravi ma sono in alcuni casi ben gestiti e ben controllati con le
normali terapie; oggi ci sono poi terapie mediche particolarmente
avanzate, e non parlo dell'insulina ma di sostituti dell'insulina
che consentono di avere una vita praticamente normale. Quindi
bisogna cercare di finalizzare le risorse verso quei pazienti che
ne abbiano veramente necessità. Io penso che in questo stia la vera
scommessa perché, se noi riusciamo a dare la risposta corretta a
quelli che ne hanno bisogno, abbiamo fatto probabilmente il
servizio migliore. Poi è evidente che dire "lo facciamo per tutti,
a tutti i livelli e sempre" sarebbe la cosa ottimale. Non so se
siamo in grado di farlo, perché credo che i costi sarebbero
veramente molto alti, però è indubbio che se noi concentriamo i
sistemi di monitoraggio più avanzati sui pazienti che ne hanno
veramente bisogno, ovviamente quelli di tipo 1 ma anche di tipo 2
instabili... Faccio l'esempio del muratore, che fa un lavoro anche
rischioso, che è con una glicemia fortemente instabile: questo è
uno che fa la sua vita e non puoi pensare che mentre è su a 5 metri
gli va su la glicemia, cade e muore. Allora gli devi poter dare il
microinfusore in maniera tale che sia in grado di regolamentarsi
anche durante lo sforzo, anche perché durante lo sforzo la glicemia
ha delle variazioni molto elevate.
Detto questo, penso che concentrare gli sforzi sulla popolazione
che ne ha veramente bisogno e necessità sia forse la cosa migliore.
Credo che in questo ci sia la disponibilità, anche qui è un po' un
discorso trasversale, non è un discorso politico, è un discorso di
buonsenso dove bisogna trovare la soluzione migliore con le risorse
che si hanno.
Presidente ?
La parola alla collega Minelli.
Minelli (RC-AC) ?
Non ho molto da aggiungere alle cose
che sono state dette in maniera molto corretta ed esaustiva. Voglio
soltanto fare un'aggiunta che riguarda la vita dei pazienti affetti
da diabete di tipo 1 e il loro rapporto con la scuola, perché ho
avuto nella mia carriera scolastica tre alunni affetti da questa
tipologia. Devo dire che i ragazzi è vero che forse sono più a
rischio degli adulti, ma sono anche molto capaci di badare a loro
stessi perché imparano fin dalla tenera età a dover fare i conti
con la loro malattia e con le terapie che devono assumere; però
diventa estremamente complesso quando questi ragazzi devono
svolgere delle attività che non siano semplicemente le lezioni a
scuola e l'ordinaria quotidianità. Penso per esempio a tutte le
volte che mi è capitato di accompagnare questi ragazzi a
manifestazioni sportive, ma soprattutto alle visite di istruzione e
ai soggiorni che prevedevano anche una permanenza notturna. Vi
assicuro che ho insistito, come fanno tutti gli insegnanti in
questa situazione, affinché questi ragazzi partecipassero a tutte
le attività, perché è giusto che sia così e perché loro devono
avere una vita assolutamente come quella degli altri, ma ? e lo
dico veramente con forza ? è estremamente difficile riuscire a
garantire che tutto vada per il meglio. Non dormiamo mai quando
accompagniamo questi ragazzi, perché il fatto di avere la necessità
di svegliarsi anche di notte e di dover fare le terapie è
estremamente difficile per loro ed è una responsabilità per gli
adulti che li accompagnano. Quindi qualsiasi tipo di dispositivo
che può essere utilizzato e che migliori le condizioni di vita e la
sicurezza di questi ragazzi, e anche le responsabilità di chi li
accompagna, deve essere in tutti i modi sostenuto.
Poi è ovvio, come ha sottolineato un momento fa il dottor
Peinetti, c'è necessità di capire quali siano le reali esigenze.
Però io credo che il fatto di arrivare nella nostra regione a
uniformarci alle situazioni di altre realtà sia prima di tutto una
manifestazione di responsabilità e, permettetemi, anche di civiltà,
perché è di questo che abbiamo bisogno.
Dalle ore 18:51 assume la presidenza il vicepresidente
Distort.
Distort (Presidente) ?
Ha chiesto la parola la collega
Pulz.
Pulz (ADU VDA) ?
Mi permetto d'intervenire molto
velocemente, pur avendo conoscenza del problema anch'io solo
attraverso alcuni alunni adolescenti diabetici che ho avuto nelle
classi nei miei anni d'insegnamento. Intervengo in realtà per
segnalare che, nell'ambito della campagna nazionale di promozione
della cultura di protezione civile dal titolo "Anch'io sono la
Protezione civile", l'anno scorso nel paesino di Ollomont è stato
realizzato un originale campo scuola di protezione civile al quale
hanno preso parte ragazzi diabetici dagli 8 ai 16 anni. Ciascuno
era accompagnato dal suo migliore amico.
Mi è sembrata un'iniziativa lodevole. Il campo è stato
organizzato in collaborazione con l'Associazione valdostana
diabetici di tipo 1 e la Federazione diabete giovanile. L'obiettivo
del campo scuola è stato quello di far acquisire autonomia a questi
ragazzi nella gestione della loro patologia in un ambiente comunque
protetto, assistito, e allo stesso tempo l'obiettivo era di
responsabilizzare i coetanei amici, magari anche compagni di
classe. Oltre ai volontari della Protezione civile che hanno
gestito il campo, vi è stata la bella collaborazione del 118, del
Corpo forestale, dei Carabinieri, del Soccorso alpino e della
Guardia di Finanza. Ci risulta purtroppo che quest'anno questo
ricco progetto non è stato riproposto, o almeno non con queste
caratteristiche, ed è un vero peccato che le iniziative che
funzionano poi a un certo punto s'interrompano velocemente.
Ovviamente noi diamo il nostro convinto appoggio alla
risoluzione con un voto super favorevole, ringraziando il collega
Luboz.
Presidente ?
Siamo ancora in discussione generale. Ha
chiesto la parola l'assessore Baccega.
Dalle ore 18:55 riassume la presidenza la presidente
Rini.
Baccega (UV) ?
Intervengo in discussione generale in
quanto è opportuno farlo perché il regolamento ci dice che, quando
si vuole modificare l'impegno, lo si deve fare in questo contesto.
Siccome questa risoluzione è qui da parecchi mesi e avremmo avuto
piacere di discuterla prima, nel frattempo ci siamo mossi con
l'Azienda, abbiamo avuto modo di confrontarci e abbiamo anche
condiviso il percorso che ci porterà poi ad approvare quest'impegno
che richiamerò.
Dicendo proprio che quando si parla di salute non ci possono
essere differenze e preconcetti tra maggioranza e minoranza, vado a
sottolineare intanto l'approvazione della sua presentazione,
collega Luboz, una presentazione chiara, corretta, seria, lucida e
sostenuta dall'autorevole intervento del collega dottor Peinetti e
dagli altri colleghi intervenuti. È vero, anch'io dico che in
realtà il sistema di governo del diabete in Valle d'Aosta è
mediamente molto buono, anch'io avevo letto i dati Agenas del 2016
che attestavano che in Valle d'Aosta si distribuiscono un numero di
presidi decisamente al di sopra della media nazionale; i pazienti
valdostani ricevono presidi in numero più che adeguato e la
patologia viene gestita a livello prevalentemente ambulatoriale. In
questo lungo percorso in cui questa risoluzione è rimasta nel
limbo, io ho avuto modo d'incontrare più volte l'Associazione
diabetici valdostani e i medici che sono poi anche venuti in
Commissione a comunicare le loro suggestioni rispetto a questa
malattia.
Quindi diciamo che, a seguito di una mia richiesta e sulla base
della risoluzione presentata, ho fatto una attenta analisi con
l'Usl sulla possibilità d'implementare e migliorare questo sistema.
Siamo sicuramente favorevoli a una più ampia introduzione dei
sistemi di monitoraggio indicati nella risoluzione, ma, tenuto
conto delle analisi svolte dall'Azienda, risulta ragionevole la
loro introduzione nei pazienti in modo ben individuato. Quindi,
giustamente, che sia la parte medica a stabilire come, dove e in
che modo intervenire.
Per questo, appunto, negli approfondimenti della Commissione
abbiamo anche avuto modo di fare una valutazione rispetto al
diabete di tipo 2; ci sono nuovi farmaci sul mercato che sono in
continua evoluzione e che stanno dando risposte sicuramente
importanti. Io credo che sia opportuno dal punto di vista clinico
governare e dare ai medici specialisti il ruolo che compete loro,
per questo abbiamo condiviso il percorso d'impegno che, se è
d'accordo, mi appresto a leggere: "La risoluzione impegna il
Governo regionale ad attivarsi per garantire, in accordo con il
personale medico preposto:
- ai pazienti affetti da diabete mellito di tipo 1 la fornitura
dei sistemi di monitoraggio continuo del glucosio ECGM al fine di
migliorare la qualità della vita e consentire loro una più oculata
e attenta gestione della glicemia, unica garanzia, oltre a un
corretto stile di vita, per evitare l'insorgenza di gravi e anche
fatali complicanze;
- ai pazienti diabetici di tipo 2 insulino-dipendenti con almeno
una delle seguenti condizioni aggiuntive alla fornitura di sistemi
di automonitoraggio: persistente scompenso glicometabolico e
pazienti con ipoglicemie ripetute e documentate".
Questo è quanto, poi lo presenteremo alla Presidenza. È
importante parlare di stili di vita, noi ovviamente stiamo
lavorando in ogni contesto anche pubblico e stiamo comunicando che
buoni e sani stili di vita fanno sicuramente ridurre le malattie.
Stiamo andando nella direzione di adottare il piano della cronicità
e in quel piano la situazione dei diabetici troverà lo spazio
necessario anche per entrare nel vivo ed essere protagonista in
quel percorso. Quindi noi votiamo volentieri, come maggioranza ma
credo che mi sembra di capire che maggioranza e minoranza in questo
caso hanno lo stesso interesse, quindi credo che alla fine si sia
fatto un buon lavoro in tutto questo percorso.
Rini (Presidente) ?
La parola al collega Luboz, poi vi
invito solo a depositare l'emendamento.
Luboz (LEGA VDA) ?
Grazie, Assessore, e grazie a tutti
quanti coloro che hanno voluto intervenire per testimoniare la loro
sensibilità verso questa patologia. Grazie al parere espresso dal
collega dottor Peinetti. Sono davvero soddisfatto che l'Aula abbia
accolto con favore questa risoluzione perché sicuramente i pazienti
diabetici hanno bisogno del conforto, del sostegno e della
vicinanza delle istituzioni. Quindi, ringrazio ancora.
Presidente ?
Credo che possiamo porre in votazione l'atto
emendato.
Presenti, votanti e favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK