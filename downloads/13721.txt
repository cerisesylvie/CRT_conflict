Consiglio Regionale della Valle d'Aosta - Oggetto del Consiglio n. 210 del 27 ottobre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 210 del 27 ottobre 1993 - Resoconto
OGGETTO N. 210/X - Notizie sulla chiusura dello stabilimento
Cogne di Aosta. (Interrogazione)
Interrogazione - A conoscenza dell'aggravarsi della situazione
produttiva, occu­pazionale e sociale dell'Ilva-Cogne;
Preso atto che tutti gli impegni assunti dai parlamentari
val­dostani, dall'Assessore competente e dalla Giunta regionale nel
suo insieme sono stati disattesi;
Preso atto, altresì, delle dichiarazioni rilasciate ultimamente
dai rappresentanti regionali agli organi di informazione
locali;
Viste le prese di posizione da parte dell'Ilva, dell'Iri e della
Co­munità europea in merito alla politica siderurgica;
i sottoscritti consiglieri regionali
Interrogano
l'Assessore competente e la Giunta regionale per conoscere:
- se corrispondono al vero le notizie pervenute da ambienti
inte­ressati, ma competenti, concernenti la chiusura entro breve
ter­mine dello stabilimento Cogne di Aosta;
- quali obiettivi si pone oggi la Giunta regionale per evitare
questo grave e deleterio evento per l'economia valdostana.
F.to: André Lanièce - Emilio Rini
Presidente -
La parola all'Assessore
dell'industria, commercio e artigianato Mafrica.
Mafrica (GV-PDS-SV) -
Sia l'interrogazione sia
alcuni interventi nel corso del dibattito hanno sottolineato la
drammaticità del problema Cogne. È una drammaticità che perdura da
anni e in effetti esiste il rischio che ci sia una sorta di
assuefazione; sicuramente questo non accade all'Amministrazione
regionale e a chi ha il compito di occuparsene perché
effettivamente questo rimane il problema principale da seguire e
per il quale trovare una soluzione.
Io credo che nella premessa dell'interrogazione ci siano delle
osservazioni un po' rituali che non corrispondono al vero; si dice
che sono disattesi gli impegni dei Parlamentari valdostani,
dell'Assessore, della Giunta. Io credo di dover ribadire che
l'im­pegno dei Parlamentari, della Giunta e anche l'impegno
opera­tivo, concreto, su questa vicenda è il massimo possibile,
però la soluzione non può essere fatta gravare su responsabilità
regio­nali perché il numero dei soggetti e gli interessi in gioco
sono tali che la situazione non può essere semplificata, è
complessa, molto difficile e sempre con pericoli imminenti.
La Cogne S.p.A. è in liquidazione per i suoi bilanci, l'Ilva
andrà in liquidazione entro la fine del mese, l'Iri per conto suo
ha pe­rdite colossali, il Governo non è propenso a interventi per
fi­nanziare situazioni di perdita. Gli interventi più approfonditi
sono stati fatti e continuano ad essere fatti dall'Amministra­zione
regionale che ha stanziato per legge 150 miliardi per l'ac­quisto
delle aree e delle centrali, ha continuato a contattare operatori
industriali che fossero disponibili a rilevare l'attività e ha
prodotto delle condizioni che, a nostro giudizio, devono es­sere
ben tenute presenti da chi ha le altre responsabilità di de­cidere
o meno se continuare, liquidare e vendere. Per fare il ri­assunto
degli interventi fatti dall'Amministrazione negli ultimi 15 giorni
vi dico che il 12 ottobre c'è stato un incontro della Regione con
Ilva e in questa occasione si sono ulteriormente di­scusse
l'iniziativa regionale verso gli imprenditori privati e la
disponibilità regionale per ciò che riguarda le aree e le centrali.
È stato presentato da parte della Regione un promemoria che
contiene un possibile accordo a tre tra Regione, Ilva-Iri e
pri­vati con le condizioni che la Regione richiede ai privati e le
di­sponibilità regionali per ciò che riguarda gli interventi.
In quella fase non si è raggiunto con Ilva un accordo e Ilva ha
sostenuto di voler raggiungere un accordo preliminare per una
divergenza sui valori delle aree e delle centrali, divergenza che
continua ad essere abbastanza rilevante.
Il 13 ottobre c'è stato un Consiglio comunale aperto al Comune
di Aosta dove anche lo stesso ha espresso la sua volontà di
so­stenere l'occupazione nella nostra regione presso lo
stabilimen­to siderurgico in tutte le forme possibili; il 18
ottobre c'è stato un incontro con due imprenditori privati,
Marzorati e Ori Mar­tin, che hanno confermato di essere disponibili
a tener conto delle indicazioni regionali per ciò che riguarda le
aree da libe­rare e per ciò che riguarda determinati livelli minimi
di occu­pazione da garantire. Il 19 ottobre abbiamo ulteriormente
ri­chiesto all'Onorevole Borghini, che è il Presidente del Comitato
di crisi, che venisse organizzato a Roma un incontro, il 20
otto­bre abbiamo scritto a Ilva e a Iri formalizzando le nostre
offerte per ciò che riguarda le aree e i terreni e chiedendo che si
proce­desse con un incontro a tre. Il 23 ottobre abbiamo, insieme
all'Assessore alle finanze, incontrato il Ministro dell'Industria
Savona, lo abbiamo messo al corrente della situazione e gli
ab­biamo richiesto un intervento sull'Iri perché rendesse operativa
la possibile privatizzazione, visto che ci sono imprenditori
tut­tora interessati. Il 27 ottobre, ieri, il Presidente della
Giunta nell'incontro con il Presidente del Consiglio ha
risottolineato la necessità che ci fosse attenzione da parte del
Governo alla si­tuazione della Cogne e nella giornata di domani ci
sarà un in­contro a Roma presso il Comitato di crisi con l'Iri e
con i Mini­steri interessati.
Qual è la situazione? La situazione è quella di avere un'azienda
che sicuramente negli anni passati e tuttora ha subito perdite
rilevanti, ma di avere imprenditori disponibili a subentrare che
hanno raggiunto un accordo con la Regione. La produzione della
Cogne di acciai inossidabili lunghi è una produzione di cui
l'Italia è importatrice, è una produzione che è destinata all'area
del Nord Italia dove numerose aziende o comprano questo tipo di
acciaio da produttori nazionali o lo importano da produttori
francesi e tedeschi, quindi esiste anche un interesse nazionale
alla continuità produttiva.
C'è da parte regionale la disponibilità ad acquistare le aree, i
terreni a prezzi congrui, senza andare oltre quelle che sono le
possibilità finora giudicate in relazione anche alle possibilità di
bilancio e ai lavori stabiliti dalle perizie. C'è la disponibilità
da parte della Regione a intervenire per la reindustrializzazione
in modo da garantire l'occupazione della mano d'opera esube­rante;
la divergenza maggiore che finora non siamo riusciti a colmare è
nella valutazione, con Ilva, delle aree e delle centrali. Abbiamo
perciò richiesto al Ministro dell'Industria, al Presi­dente del
Consiglio e al Presidente dell'Iri e richiederemo do­mani al
Comitato di crisi che il Governo si faccia carico di una posizione
di mediazione e anche, se possibile, di un intervento finanziario
per la questione Cogne che aiuti a superare queste divergenze.
Crediamo di aver attivato tutti i canali possibili, di esserci
fatti carico anche della ricerca di imprenditori, di aver messo sul
tappeto delle somme non indifferenti, ovviamente non siamo gli
unici attori e non possiamo decidere tutto noi in una situazione
così complessa. Continueremo con determinazione su questa strada
augurandoci di poter dare notizie positive; non siamo però così
irresponsabili da farci carico di gestioni decennali di­sastrose
degli Enti a partecipazione statale delle aziende pub­bliche che
oggi in qualche modo penalizzano fortemente questa azienda
regionale. Arriveremo fin dove è possibile senza ri­nunciare a
nulla di ciò che legittimamente si può fare. Credia­mo però che
altri attori, l'Iri, l'Ilva e il Governo debbano inter­venire per
la loro parte perché la Regione da sola non è in gra­do di
impegnarsi in questa situazione più di quello che sta fa­cendo e si
accinge a fare anche dal punto di vista operativo e
fi­nanziario.
Presidente -
La parola al Consigliere Lanièce.
Lanièce (DC) -
Ringrazio l'Assessore anche se mi
sembra di risentire sempre le stesse parole. Premetto che non è mia
intenzione fare polemica, ma mi sembra evidente che l'Assessore
Mafrica sia alla conti­nua ricerca, come si deduce dalle interviste
rilasciate agli or­gani di informazione, di motivazioni per
giustificare il fallimen­to della propria condotta in questi ultimi
anni per salvare, per quanto sia possibile, l'attività produttiva e
occupazionale della Cogne. Purtroppo, Assessore, devo riconoscere
che siamo giunti alla stretta finale, siamo, salvo un miracolo,
alla messa in li­quidazione della società e quindi alla possibile
chiusura dello stabilimento. Pertanto bisogna prendere atto che la
situazione è precipitata senza che la Regione abbia potuto giocare
il ruolo che le competeva.
(...interruzione dell'Assessore dell'industria, commercio e
arti­gianato Mafrica...)
Presidente -
Per piacere, diamo al Consigliere
Lanièce la possibilità di repli­ca.
Lanièce (DC) -
L'Assessore, che forse non si
ricorda da quanti anni ricopre questo ruolo, deve prendere atto
dell'inefficacia del suo operato nell'affrontare le problematiche
della siderurgia valdostana. È vero che la crisi del settore
siderurgico è andata sempre più ag­gravandosi sia a livello
nazionale sia a livello europeo, è vero che è mancata una politica
di settore da parte del Governo ita­liano, è vero che anche la
Comunità Europea ci ha penalizzato ed è anche vero che il gruppo
Ilva non è stato credibile e non lo è tuttora, e i fatti lo
dimostrano, ma è altrettanto vero che in questi ultimi tre anni non
c'è stato un rapporto concreto tra l'Ilva Cogne e la Regione e tra
la Regione e la Comunità Euro­pea e non c'è stato un confronto in
tempo utile con i privati co­me la gravità della situazione
richiedeva. Non c'è stato un rap­porto Governo-Regione capace di
richiamare l'attenzione dello Stato sull'importanza che riveste la
presenza del capitale pubblico in una regione a tradizione
siderurgica. La realtà è che siamo giunti alla fine della passata
legislatura senza che sia stato mantenuto uno solo degli impegni
presi in Consiglio regionale; anche le decisioni, i provvedimenti e
le delibere presi dalla precedente maggioranza non hanno avuto
successo ma hanno solo creato illusioni.
Non è sufficiente muoversi per ottenere i supporti sociali in
modo da alleviare lo stato di disagio dei lavoratori in odore di
disoccupazione, non è con l'assistenzialismo che si risolvono e si
affrontano i problemi produttivi ed occupazionali. Oggi la Co­gne è
abbandonata, è a un passo dalla liquidazione con il ri­schio che
saltino 1600 posti di lavoro. Anche se si vuole essere molto
ottimisti si rischia comunque di cadere in mano ai privati con le
conseguenze che tutti noi possiamo immaginare. Asses­sore Mafrica,
questo è il risultato del vostro interessamento, del vostro
lavoro.
Certo che il piano Ilva se sarà messo in atto così com'è porterà
alla definitiva chiusura della produzione side­rurgica in Valle
d'Aosta. Chiudo quindi questa mia replica di­cendo che torneremo
sull'argomento, anche se pensiamo che sia dovere della Giunta
portare in Consiglio regionale questo pro­blema il più presto
possibile, senza ulteriori indugi e ritardi. Prima di concludere
definitivamente sentiamo il dovere di ri­cordare all'Assessore
Mafrica una sua affermazione che risulta agli atti del Consiglio.
Lei ha affermato in questa sede che: "con la strada seguita dalla
Giunta è stato salvato lo stabilimento Cogne dal peggio". Da quale
peggio? Peggio di così!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK