Consiglio Regionale della Valle d'Aosta - Oggetto del Consiglio n. 3165 del 22 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3165 del 22 ottobre 1987 - Resoconto
OGGETTO N. 3165/VIII - INIZIATIVA PER UN RAPPORTO DI
CONSULTAZIONE E COLLABORAZIONE TRA CONSIGLIO REGIONALE E I
PARLAMENTARI DELLA VALLE D'AOSTA.
(Interpellanza e approvazione
di mozione).
PRESIDENTE:
Do lettura dell'interpellanza presentata dal
Consigliere Sandri e della mozione presentata dai Consiglieri
Torrione, Pascale e Breuvé, di cui si propone la trattazione
congiunta:
Interpellanza
Ricordato l'art. 57 della Costituzione che prevede per la
Valle d'Aosta un solo Senatore; nonchè l'art. 92 del testo unico
delle leggi per la elezione della Camera dei Deputati che concede
alla "Valle d'Aosta" un solo Deputato;
Considerato perciò il mandato parlamentare un momento
fondamentale di rappresentanza di tutta la popolazione regionale,
senza distinzione di sesso, di razza, di lingua, di religione, di
opinione, di opinioni politiche, di condizioni personali e
sociali;
Ricordato come sino ad oggi non si sia concretamente
realizzato un concreto e assiduo collegamento tra il Consiglio
regionale ed il Parlamento italiano, per la tendenza "partitica"
dei precedenti rappresentanti nazionali;
Preso atto della recente elezione del Deputato On. CAVERI e
del Senatore On.le DUJANY;
INTERPELLA
il Presidente della Giunta regionale, come rappresentante
della Regione, per conoscere come intenda affrontare tale
problema.
F.to: G. Sandri
Mozione
Nel corso dell'ultima campagna elettorale si è aperto un
dibattito sul ruolo dei Parlamentari valdostani in relazione al
fatto che il sistema di elezione a collegio uninominale dovrebbe
far assumere agli stessi una connotazione tale dal collocarli, ad
elezione avvenuta, al di sopra e al di fuori degli schieramenti
partitici che li hanno espressi, facendoli assurgere, almeno così
dovrebbe essere, a rappresentanti dell'intera comunità
valdostana.
Questa considerazione di ordine generale ha trovato infatti un
suo riscontro nell'ipotesi - che in campo nazionale riscuote tra
l'altro sempre maggiori consensi - di riformare il meccanismo
elettorale introducendo il sistema a collegio uninominale per
l'elezione generalizzata dei membri del Parlamento italiano.
A questa che resta pur sempre una petizione di principio si
contrappone però l'esperienza vissuta dalla nostra Regione in
questi ultimi 40 anni nel corso dei quali i Parlamentari valdostani
che si sono nel tempo succeduti hanno mantenuto, nell'espletamento
del loro mandato, uno stretto legame con le espressioni politiche e
partitiche che li hanno di volta in volta designati ed
espressi.
È forse sulla base di questa constatazione che nell'ultima
tornata elettorale si è da più parti manifestata l'esigenza che il
Parlamentare valdostano, proprio per questa sua veste diversa -nel
senso di potersi effettivamente collocare al di sopra delle parti e
divenire così rappresentativo delle istanze e delle esigenze
dell'intera collettività valdostana - debba trovare nel Consiglio
regionale - inteso come espressione complessiva del popolo
valdostano - un costante e specifico punto di riferimento
connotandosi in tal modo anche quale portavoce degli indirizzi e
delle indicazioni che il massimo consesso vorrà fornirgli sui
problemi più importanti che interessano non solo la Valle d'Aosta e
i rapporti Stato-Regione ma anche quei temi di ordine generale che
maggiormente possono riguardare la vita stessa della comunità
regionale e nazionale.
Altro aspetto che riguarda più da vicino l'attività dei
parlamentari è quello di considerare l'opportunità di istituire un
apposito ufficio nell'ambito del Palazzo regionale dove il Senatore
e il Deputato possano espletare la propria attività quando si
trovano in Valle e ricevere periodicamente gli amministratori
locali e tutti coloro che hanno la necessità di incontrare i
rappresentanti del popolo valdostano in seno al Parlamento, allo
scopo di poter stabilire un effettivo e corretto "filo diretto" con
tutti i cittadini della nostra Regione.
Tutto ciò premesso i sottoscritti Consiglieri regionali
propongono che il Consiglio regionale
Deliberi
a)
di dare mandato alla conferenza dei Capi Gruppo di
proporre una modifica all'art. 49 del Regolamento interno per il
funzionamento del Consiglio regionale al fine di consentire una
periodica consultazione dei parlamentari valdostani da parte del
Consiglio regionale e di conseguire l'obiettivo di una più stretta
collaborazione e di un più organico rapporto fra queste due diverse
istanze istituzionali;
b)
di istituire presso i servizi dell'Amministrazione
regionale un apposito ufficio da destinare a sede permanente dei
parlamentari valdostani.
PRESIDENTE:
Ha chiesto di illustrare l'interpellanza il
Consigliere Sandri, ne ha facoltà.
SANDRI (N.S.) -
Il problema era stato sollevato con toni
piuttosto accesi nell'ultima campagna elettorale, ma a mio parere
meritava di essere ripreso con calma al momento della digestione
dei risultati: si tratta della questione di un più stretto
collegamento fra il Consiglio regionale e i nostri rappresentanti
in Parlamento.
Volevo con questa interpellanza sollevare il problema
soprattutto perchè mi pare che malgrado delle manifestazioni di
presenza che abbiamo avuto in questo Consiglio, a livello di
strutture ancora non siamo perfettamente funzionanti.
Volevo chiedere che il Presidente ci relazionasse su come
intende favorire questo stretto collegamento con i nostri
rappresentanti in Parlamento.
PRESIDENTE:
Ha chiesto di parlare il Consigliere Torrione
per illustrare la mozione, ne ha facoltà.
TORRIONE (P.S.I.) -
In effetti la nostra mozione vuole
sollevare il problema più generale dei rapporti fra il Consiglio
regionale e i parlamentari valdostani. Direi che su questo
argomento, come ha già sottolineato il Consigliere Sandri,
nell'ultima campagna elettorale per il rinnovo del parlamento, i
due schieramenti che si sono contrapposti hanno giustamente
puntualizzato, da ottiche e da prospettive diverse, la difficoltà
di collaborazione fra il Consiglio regionale e il parlamentare.
Nella nostra mozione sottolineiamo un dato di fatto che non può non
essere considerato, cioè che il sistema di elezione a collegio
uninominale pone il parlamentare valdostano in una posizione
nettamente diversa rispetto agli altri parlamentari, nel senso che
una volta eletti i due parlamentari dovrebbero rappresentare
l'intera collettività valdostana. Questa affermazione l'abbiamo
sentita in bocca a più parlamentari eletti, ma poi di fatto sono
stati i rappresentanti di una parte politica, e su argomenti che
hanno dei riflessi profondi per la vita dell'intera Valle
d'Aosta.
Ho ascoltato una tribuna politica dell'On. Dujany sulla
questione dei referendum, e mi è venuta in mente la nostra mozione,
perchè il Sen. Dujany ha fatto una affermazione: "la nostra
assemblea per i referendum è per quattro sì e un no, ed il no è
quello sui magistrati". E poi ha argomentato in maniera molto
egregia, come è costume del nostro senatore, la sua
affermazione.
Il fatto è che l'assemblea, ho poi scoperto, è una assemblea di
partito, è l'assemblea degli A.D.P.. In questa collocazione è
riduttivo questo ruolo; il parlamentare valdostano dovrebbe
assumere la veste di tutelare gli interessi di tutti i valdostani,
perchè il sistema di elezione lo costringe ad essere l'unico
rappresentante in seno al parlamento italiano. Se poi uno però
parcellizza la propria posizione e in quella sede, su un argomento
estremamente difficile come il nucleare e la giustizia, fa
riferimento al movimento di appartenenza, vuol dire che questo
problema esiste realmente. Esiste in questo senso: ci sono problemi
che riguardano la coscienza individuale e l'appartenenza ad un
movimento, ci sono problemi che riguardano invece l'intera
collettività valdostana.
L'unica cosa su cui insisto è che il rapporto fra il
parlamentare e il Consiglio regionale si è consolidato nel tempo in
maniera estremamente disarticolata. Sovente il Consiglio regionale
ha detto una cosa e il parlamentare ne ha fatta un'altra - ma non
faccio riferimento a questo o quel parlamentare, dico che la storia
è contrassegnata da questi inconvenienti -, oppure il parlamentare
promuove una iniziativa presso il Governo che è non in asse con
quella che è la politica che la stessa Giunta regionale porta
avanti. La storia del parco nazionale del Gran Paradiso è
disseminata di atteggiamenti anche di questo tipo, dove il
parlamentare ha finito per fare un'azione del tutto personale e il
Governo regionale a volte ha avuto impostazioni diverse.
Mi chiedo: è possibile che il Consiglio regionale, quale
espressione complessiva del popolo valdostano, abbia un diverso
rapporto con il parlamentare? Questo diverso rapporto credo che sia
indispensabile, nell'interesse non di una parte politica piuttosto
che un'altra, ma dell'intera collettività regionale e dello stesso
parlamentare, perchè questo filo diretto che un parlamentare ha
tentato di stabilire con l'opinione pubblica in maniera mediata,
attraverso un giornale, può essere interessante, ma è
riduttivo.
Mi diceva il Consigliere Dolchi, che sa di cose del Consiglio,
che a formulazione dell'articolo del regolamento che presuppone la
possibilità di presenza del parlamentare nella seduta del
Consiglio, ha formato oggetto in passato di discussioni enormi. Ed
è una materia estremamente difficile e travagliata. Riteniamo che,
così come è formulato, quell'articolo non consenta quello scambio
di opinioni, quella osmosi che ci deve essere fra chi siede in
questo consesso e chi siede in un consesso ben più vasto.
Questa è l'esigenza essenziale, indipendentemente dalla
colorazione; l'importante è il problema in sè che volevamo fosse
posto all'attenzione del Consiglio.
L'altro argomento che ci pare di dover sottolineare e che forma
oggetto della nostra proposta, è quello di dare al parlamentare una
sede conveniente, proprio per collegarlo maggiormente ai problemi
del Consiglio, ai problemi della gente. In questo rapporto più
attivo nei confronti del Consiglio regionale, riteniamo che sia
opportuno che il parlamentare abbia una sede conveniente e che sia
dotato dall'Amministrazione regionale, possibilmente nel Palazzo o
in altra struttura purchè regionale, di una sede idonea a ricevere
i cittadini, per dare la possibilità di individuare nel
parlamentare una figura concreta che è a disposizione della
collettività per i grandi e i piccoli problemi. Sappiamo quale
azione può svolgere il parlamentare in sede nazionale, nei
confronti di esigenze spicciole del cittadino, non per trasformare
il parlamentare in un passacarte, ma perchè riteniamo che anche il
cittadino abbia diritto di rivolgersi al parlamentare in quanto suo
rappresentante legittimo in seno al parlamento.
Questo è lo spirito della mozione; questo problema è stato
affrontato con ottiche diverse nell'ultima campagna elettorale e
merita un approfondimento. Chiediamo solo di riflettere in accordo
con la Giunta, con la Presidenza, per dare mandato alla Conferenza
dei Capigruppo di proporre una modifica dell'art. 49 del
regolamento e di dotare contestualmente i due parlamentari di un
apposito ufficio che sia possibilmente collocato nell'ambito del
palazzo della Amministrazione regionale.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.) -
Non vorrei intaccare con il mio
intervento l'autonomia di ogni parlamentare, però bisogna
distinguere se i nostri due parlamentari vogliono solo dar conto
delle loro scelte all'elettorato, oppure vogliono dar conto delle
loro scelte anche al Consiglio regionale.
Se deve valere la prima soluzione, penso che la nostra
discussione sarebbe inutile perchè nessuno di noi si può permettere
di intaccare l'autonomia decisionale o l'autonomia di operatività
che vogliono portare avanti i nostri parlamentari.
Dico che non ho condiviso, e qui ci sarebbe stato bisogno - si
entra nella seconda ipotesi - di un incontro con i Capigruppo, la
dichiarazione rilasciata dal Sen. Dujany al momento del dibattito
in parlamento sull'invio delle navi nel Golfo Persico, e di questo
ne chiedo scusa al Senatore di cui peraltro ho una grande
stima.
Non ho condiviso quelle dichiarazioni, perchè non si può dire in
parlamento che in Valle d'Aosta siamo contrari perchè non abbiamo
la garanzia di una copertura aerea americana; mi sembra
semplicistica questa affermazione. Un minimo di dibattito ci doveva
essere su questo argomento perchè non ha parlato a nome degli
A.D.P., ma del popolo valdostano.
Non ho condiviso il silenzio dell'On. Caveri sull'ora di
religione, per cui ribadisco che, se si tratta della prima ipotesi
di cui parlavo prima, è un dibattito inutile, ma se è alla seconda
che ci riferiamo, concordiamo sulla necessità di un collegamento
anche con il Consiglio regionale. Forse qualcosa si muove in questa
direzione, perchè so che c'è un incontro dei due parlamentari con
le segreterie dei partiti.
Ritengo che la mozione vada in questa direzione: in primo luogo,
che ci sia un collegamento con il Consiglio regionale, in secondo
luogo, che possa crearsi una sede per i due parlamentari, nella
quale essi abbiano la possibilità di incontrare sia i Consiglieri
regionali che i cittadini valdostani.
Noi lo avevamo detto questo in campagna elettorale; gli elettori
ci hanno dato torto e bisogna rispettare il loro voto, la loro
convinzione.
Dichiaro il voto favorevole alla mozione.
PRESIDENTE:
Ha chiesto di parlare il Presidente della
Giunta ne ha facoltà.
ROLLANDIN (U.V.) -
A propos de l'interpellation, les
rapports avec les parlementaires doivent servir surtout pour
présenter et interpréter les différentes exigences de notre Région:
il y
a des rapports avec eux presque chaque semaine pour ces
contacts.
Quant à la motion il faut d'abord distinguer deux aspects: par
le fait que les deux représentants ont été élus suite à des accords
politiques, c'est tout à fait normal qu'il y ait la possibilité de
maintenir certains contacts avec cette position, ce qui n'empêche,
comme nous l'avons dit, que les deux élus représentent la Vallée
d'Aoste. De ce fait il dérive qu'au moment où il y a n'importe
quelle prise de position de la part du Conseil régional, les
parlementaires se font interprètes des décisions du Conseil
régional et dans ce sens je crois que c'est tout à fait normal. Je
crois que ce serait impossible qu'il ait toujours l'unanimité sur
la position à prendre de la part des parlementaires. On a fait ici
l'exemple de la crise du Moyen Orient; là il y
a des
positions différentes, tandis que très souvent il y a des ordres du
jour, des propositions de loi au niveau régional à majorité sur
lesquelles les parlementaires peuvent se faire interprètes.
L'autre exigence est celle d'établir un contact entre les
parlementaires, d'un côté, et les Conseillers et les citoyens de
l'autre. A cet égard de la part de l'Administration régionale on
essaie de trouver un bureau qui puisse être à la disposition des
parlementaires, afin qu'il y ait la possibilité pour les
Conseillers, pour les citoyens, d'avoir toute une série de rapports
avec eux.
On partage donc le deuxième point de la délibération, parce
qu'on est en train de trouver un bureau pour les parlementaires;
sur l'autre problème de modifier le règlement, j'aurais quelques
doutes dans ce sens: s'il y
a l'exigence d'avoir des
contacts avec les parlementaires, ils sont disponibles pour faire
des rencontres avec les Chefs de Groupe. Etant donné leur
disponibilité, ce serait au moins inutile de modifier le règlement.
Alors je demanderais de maintenir le 2ème point de la délibération
et en même temps d'essayer de voir comment on peut entretenir ces
rapports au niveau soit de Conseillers, soit de Groupes, soit de
Commissions. Si on a des suggestions différentes, on peut examiner
à nouveau le cas et s'il y
a l'exigence, même modifier; je
propose donc de faire cette distinction entre le deux temps.
PRESIDENTE:
Ha chiesto di parlare il Consigliere Borbey,
ne ha facoltà.
BORBEY (D.C.) -
A nome della Democrazia Cristiana vorrei
esprimere la nostra opinione in merito alla mozione, perché la DC
era una forza di maggioranza che faceva parte della lista n. 3.
È vero che nel programma della lista n. 3 era previsto che i
parlamentari valdostani, se venivano eletti i nostri due candidati,
avrebbero preso determinate iniziative, quindi noi come DC,
d'accordo con tutte le forze della maggioranza regionale, possiamo
fare un invito ai parlamentari eletti di prendere determinate
iniziative. Loro rappresentano la Valle d'Aosta, ma non
rappresentano tutti gli elettori della valle d'Aosta; spetta a loro
prendere l'iniziativa, come ha detto giustamente il Presidente
della Giunta. Questo è quanto era nello spirito del programma della
lista n. 3.
Quindi la DC invita i due parlamentari valdostani a prendere
contatti con tutte le forze politiche, con la popolazione
valdostana; come ha dichiarato il Presidente della Giunta,
l'esecutivo si sta muovendo per dare i locali appositi affinchè
possano esserci i contatti. Quanto a legiferare nel merito, se un
domani loro stessi lo chiederanno alle forze politiche, potremo
modificare il regolamento, ma non spetta a noi fare una forzatura
di questo tipo.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I) -
Voglio sentire le osservazioni del
Consigliere Torrione in merito alla mozione a cui in linea di
massima siamo favorevoli.
Quello che voglio sottolineare è a necessità di un rapporto fra
i parlamentari valdostani e le forze politiche, anche quelle che
non hanno contribuito a votare, ma addirittura si sono
contrapposte, perchè ovviamente su alcuni temi i parlamentari
valdostani hanno la loro libertà di opinione, trattandosi di temi
che dividono anche le forze politiche, oppure che riguardano la
loro coscienza, esistono però dei problemi che riguardano la
legislazione della Valle d'Aosta. Faccio un esempio: recentemente
era in discussione un disegno di legge che riguardava le funzioni
del Presidente della Commissione di Coordinamento; sarebbe stato
opportuno che il parlamentare valdostano avesse, prima di
presentare quell'emendamento, potuto concordare con tutte le forze
politiche a sostegno di quell'emendamento, come poi è avvenuto in
una seconda fase. Credo che questo rapporto sia necessario, ed una
sede in cui ci si ritrova e si concorda, è indispensabile.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.) -
Il rapporto fra il Consigliere
regionale e i parlamentari esiste, perché il sistema di elezione
del parlamentare presuppone una rappresentanza che è unica. Essendo
una rappresentanza unica trasforma la veste del parlamentare, che
nelle altre Regioni mantiene la sua connotazione politica ben
precisa, cosa che qui viene più sfumata perchè nel momento della
sua elezione è chiaro che rappresenta un coacervo di forze, un
cartello, come si chiama, nel momento in cui viene eletto diventa
il rappresentante di tutta la collettività valdostana, di tutti i
valdostani. Credo che questo problema ci sia, e il Presidente lo ha
evidenziato e sottolineato.
Non abbiamo nessuna difficoltà a rinunciare al primo punto del
deliberato, perchè ci rendiamo conto che la modifica del
regolamento non è facile, quindi se vogliamo sperimentare una
diversa disponibilità dei parlamentari nei confronti del Consiglio
in questo periodo, per noi va bene; manteniamo invece la richiesta
del secondo punto che ci sembra importante.
Quindi, emendando la mozione in questo senso, la riproponiamo
alla votazione del Consiglio.
PRESIDENTE:
Pongo in votazione la mozione del testo così
emendato:
Mozione
Nel corso dell'ultima campagna elettorale si è aperto un
dibattito sul ruolo dei Parlamentari valdostani in relazione al
fatto che il sistema di elezione a collegio uninominale dovrebbe
far assumere agli stessi una connotazione tale dal collocarli, ad
elezione avvenuta, al di sopra e al di fuori degli schieramenti
partitici che li hanno espressi, facendoli assurgere, almeno così
dovrebbe essere, a rappresentanti dell'intera comunità
valdostana.
Questa considerazione di ordine generale
ha trovato infatti un suo riscontro nell'ipotesi - che in campo
nazionale riscuote tra l'altro sempre maggiori consensi - di
riformare il meccanismo elettorale introducendo il sistema a
collegio uninominale per l'elezione generalizzata dei membri del
Parlamento italiano.
A questa che resta pur sempre una petizione di principio, si
contrappone però l'esperienza vissuta dalla nostra Regione in
questi ultimi 40 anni nel corso dei quali i Parlamentari valdostani
che si sono nel tempo succeduti hanno mantenuto, nell'espletamento
del loro mandato, uno stretto legame con le espressioni politiche e
partitiche che li hanno di volta in volta designati ed
espressi.
È forse sulla base di questa constatazione che nell'ultima
tornata elettorale si è da più parti manifestata l'esigenza che il
Parlamentare valdostano, proprio per questa sua veste diversa - nel
senso di potersi effettivamente collocare al di sopra delle parti e
divenire così rappresentativo delle istanze e delle esigenze
dell'intera collettività valdostana - debba trovare nel Consiglio
regionale - inteso come espressione complessiva del popolo
valdostano - un costante e specifico punto di riferimento
connotandosi in tal modo anche quale portavoce degli indirizzi e
delle indicazioni che il massimo consesso vorrà fornirgli sui
problemi più importanti che interessano non solo la Valle d'Aosta e
i rapporti Stato-Regione ma anche quei temi di ordine generale che
maggiormente possono riguardare la vita stessa della comunità
regionale e nazionale.
Altro aspetto che riguarda più da vicino l'attività dei
parlamentari è quello di considerare l'opportunità di istituire un
apposito ufficio nell'ambito del Palazzo regionale dove il Senatore
e il Deputato possono espletare la propria attività quando si
trovano in Valle e ricevere periodicamente gli amministratori
locali e tutti coloro che hanno la necessità di incontrare i
rappresentanti del popolo valdostano in seno al Parlamento, allo
scopo di poter stabilire un effettivo e corretto "filo diretto" con
tutti i cittadini della nostra Regione.
Tutto ciò premesso il Consiglio regionale
Delibera
di istituire presso i servizi dell'Amministrazione regionale un
apposito ufficio da destinare a sede permanente dei parlamentari
valdostani.
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK