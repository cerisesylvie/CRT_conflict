Consiglio Regionale della Valle d'Aosta - Oggetto del Consiglio n. 3080 del 21 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
EDILIZIA
Centri storici
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3080 del 21 dicembre 2023 - Resoconto
OGGETTO N. 3080/XVI - Interpellanza: "Motivazione della
mancata presa in carico da parte della Regione della manutenzione
straordinaria dell'ex Hotel Stendhal nel Comune di Bard."
Bertin (Presidente) -
Punto n. 30: Consigliera Erika
Guichardaz, ha facoltà di intervenire.
Guichardaz E. (PCP) -
Torniamo su un tema che abbiamo
affrontato nello scorso Consiglio, e ci torniamo anche alla luce
delle risposte che ci sono state fornite dall'Assessore; quindi,
abbiamo richiesto della documentazione e l'abbiamo analizzata. Una
delle domande poste all'interno di quell'interpellanza dello scorso
Consiglio non aveva trovato risposta, ma forse perché era stata
molto generica, quindi questa volta è molto più puntuale.
La domanda numero 1, rispetto alla considerazione e al fatto se
nell'Hotel Stendhal - che come è stato ben rappresentato
dall'Assessore è in fase di riqualificazione, quindi naturalmente
non è agibile sotto il punto di vista dell'ospitalità -, se
corrisponde al vero che invece durante l'evento "FantasyBard" siano
state ospitate o alloggiate delle persone e chi ha gestito
quell'ospitalità, se in altre occasioni, nell'arco 2022/2023, sono
state ospitate o alloggiate delle persone, e poi, proprio alla luce
della convenzione che l'Assessore aveva citato nella replica della
scorsa interpellanza (quindi quella convenzione sottoscritta nel
2009 tra il Comune di Bard e l'Associazione di Bard), come mai non
è stata applicata, nel caso della manutenzione straordinaria
dell'Hotel Stendhal, che in quella convenzione è abbastanza
precisa, ma magari ci sono degli atti successivi, che noi non
conosciamo. Grazie.
Presidente
- Assessore Jean-Pierre Guichardaz.
Guichardaz J. (FP-PD) -
Grazie Presidente. Sulla prima
domanda ("se corrisponde al vero che durante l'evento "FantasyBard"
siano state ospitate e alloggiate delle persone presso l'Hotel
Stendhal e chi ha gestito l'ospitalità"), come lei sa, l'Hotel
Stendhal è stato consegnato per l'esecuzione dei lavori di
rifunzionalizzazione dell'immobile al Comune di Bard in data 6
giugno 2023, e a tutt'oggi non è ancora stato riassegnato
all'Associazione Forte di Bard. L'evento "FantasyBard" si è tenuto
ad agosto e pertanto notizie in merito agli eventuali utilizzi
dell'immobile per l'evento, a cui peraltro l'Associazione Forte di
Bard ha collaborato limitatamente agli eventi realizzati in sito al
Forte di Bard, non possono essere chieste a noi, ma devono essere
evidentemente chieste al Comune, quindi mobilitate credo
l'opposizione, la minoranza del Comune; francamente, noi non
abbiamo notizie di questo genere.
Alla domanda numero 2 ("se in altre occasioni nell'arco del
2022-2023 siano state ospitate e alloggiate delle persone nella
suddetta struttura e chi ha gestito l'ospitalità"): mi risponde la
Presidente che l'Associazione Forte di Bard ha utilizzato la
struttura durante gli eventi di Napoleonica come supporto
logistico, come accampamento delle diverse truppe per il ricovero
delle armi e delle scenografie dell'evento e mi ricorda che,
nell'ultima edizione, sono stati presenti e sistemati
dall'Associazione Forte di Bard, tra Bard, Hône e Forte di Bard,
oltre 450 rievocatori dell'evento passaggio di Napoleone,
rievocando la vita a Bard ai tempi dell'assalto di Napoleone.
In altre situazioni di eventi organizzati dal Comune - leggo
sempre la nota che mi è stata trasferita, anche perché io non sono
nel Consiglio di Amministrazione, quindi mi attengo a ciò che mi
viene comunicato - la struttura è stata utilizzata per ospitare
scenografie varie dal Comune come organizzatore che l'ha gestito in
proprio; questa è la risposta che mi è stata data.
Alla domanda numero 3 ("le motivazioni per cui non è stata la
Regione a farsi carico della manutenzione straordinaria per i
lavori di efficientamento energetico e per la rifunzionalizzazione
dell'ex hotel Stendhal, vista la Convenzione citata in premessa, ma
questi sono previsti in diretta conduzione finanziariamente")...
non so se questa è la domanda, non si capisce, comunque, io leggo
quello che mi hanno scritto.
"Premetto che il Comune è proprietario dell'immobile in
questione": fatta questa premessa immagino che un Comune, nella sua
qualità di proprietario di un immobile, possa in autonomia
intervenire con opere di manutenzione straordinaria, se riconosce
l'interesse e l'opportunità di farsi carico degli interventi. E
tale indirizzo mi sembra emerga dalla delibera del Consiglio
comunale numero 46 dell'1 settembre 2022 e dal testo della
delibera, di cui lei avrà sicuramente copia, che mi sono fatto
estrarre, appare che il Comune intende promuovere e valorizzare il
proprio patrimonio e dare impulso a progetti gestiti anche mediante
ricorso agli strumenti di partenariato, puntando su fonti di
finanziamento a valere su fondi europei, Alcotra, di cui è capofila
del progetto, e su fondi statali PNRR (io leggo quanto scritto
nella delibera). Il Comune di Bard, in sintesi, risulterebbe quindi
aver impiegato fondi propri, oltre a finanziamenti PNRR e Alcotra.
Questo è quanto so.
Presidente
- Consigliera Erika Guichardaz, per la
replica.
Guichardaz E. (PCP) -
Quindi, sembrerebbe che almeno
l'associazione non abbia ospitato nessuno rispetto all'Hotel
Stendhal e che, se questo è avvenuto, dovrebbe essere stato il
Comune a farlo. Rispetto al "FantasyBard", rispetto alla prima
domanda, quindi, non è sicuramente stata l'associazione, ma nel
caso in cui - perché abbiamo segnalazioni che qualcuno lì ci ha
dormito - questo sia avvenuto, è avvenuto a gestione, quindi
immaginiamo del Comune di Bard, visto che l'hotel è stato ceduto,
come lei ha ben ricordato, il 6 giugno del 2023.
Rimaniamo un po' stupite rispetto invece alla questione della
manutenzione straordinaria perché, visto proprio alla luce di
quella convenzione che prevedeva che l'onere della manutenzione
straordinaria fosse a carico della Regione, che un Comune se ne
facesse lui carico risulta un po' anomalo, ma accettiamo la sua
domanda e naturalmente altre domande potranno essere poste, a
questo punto, all'interno del Consiglio comunale, visto che, come
lei ha ben precisato, in tutto questo la Regione e soprattutto
l'Associazione Forte di Bard sembrano non avere nessun
coinvolgimento, a parte quanto lei ha detto. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK