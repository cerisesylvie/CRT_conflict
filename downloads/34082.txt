Consiglio Regionale della Valle d'Aosta - Oggetto del Consiglio n. 2028 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2028 del 19 ottobre 2011 - Resoconto
OGGETTO N. 2028/XIII - Interpellanza: "Applicazione del
contratto collettivo transitorio in materia di distacchi sindacali
nelle scuole".
Interpellanza
Preso atto della lettera della Sovraintende agli Studi del 5
ottobre 2001, prot. 39156/55, recante come oggetto: "richiesta di
distacco retribuito - non accoglimento", nella quale - sulla base
di un parere espresso a seguito di richiesta ufficiale all'ARRS, in
merito art. 2 del Contratto Collettivo regionale Transitorio del 29
agosto 2011 - viene negato il distacco retribuito alla FLC-Cgil,
sindacato più rappresentativo della categoria della scuola in Valle
d'Aosta, perché tale organizzazione non ha siglato il Contratto
medesimo;
Constatato che fino ad oggi l'interpretazione prevalente era
la validità erga omnes dei Contratti Collettivi;
il sottoscritto Consigliere regionale
Interpella
il Governo regionale per sapere se intenda:
1) fare propria politicamente questa posizione o scaricarla
sui funzionari che applicano le norme sulla base di
"interpretazioni";
2) spiegare per quale ragione si sia data una tempistica al
Contratto Collettivo regionale Transitorio del 29 agosto 2011 non
in linea con la tradizionale efficienza amministrativa regionale
nel reclutamento e nell'assegnazione degli insegnanti alle loro
sedi, ruoli e cattedre.
F.to: Donzel
Presidente
- La parola al Consigliere Donzel.
Donzel (PD)
- La questione che solleviamo è una questione
estremamente delicata e che già avevamo proposto in Consiglio
regionale, perché, a nostro avviso, i conti non tornano.
Sicuramente c'è un'esigenza di risparmio, un'esigenza di contenere
i costi dell'amministrazione, bisogna partire da chi fa attività
politica e magari anche sindacale, quindi bisogna darsi delle
regole nuove. Vedremo quanti posti di consigliere regionale
taglieremo per ridurre i costi, sicuramente non nella proporzione
con cui sono stati tagliati i posti per i sindacalisti della
scuola. C'erano nove distacchi e quest'anno la Regione ne eroga
tre, ossia sono stati ridotti di sei; il contratto ne prevede
quattro, ma attualmente una sigla che ha contestato questa
procedura non accede al contratto, non accede alla firma, e,
secondo un'interpretazione, non può beneficiare di quel distacco,
quindi passiamo da nove distacchi a tre. Questa è la fotografia che
abbiamo davanti: l'Amministrazione regionale, che fino all'anno
scorso erogava nove distacchi al sindacato scuola, ossia poteva
erogare fino a nove distacchi, ne eroga soltanto tre. A perdere
sulla carta questo potenziale...la CGIL ne perde tre, uno lo perde
lo SNALS, uno lo perde la CISL, uno lo perde il SAVT, secondo una
proporzione che non è dato di capire. È stato siglato un contratto
che è stato firmato solo da tre sigle sindacali, avevo già chiesto
ragione di questa procedura all'Assessore, che correttamente mi
aveva detto che la CGIL non aveva firmato il contratto, ma che,
qualora lo avesse firmato, avrebbe avuto diritto ad un
distacco.
Ho fatto notare già nel precedente Consiglio che questo modo di
fare accordi sindacali...anziché applicare il principio di validità
erga omnes
del contratto, si applica un principio che io
chiamo la "clausola Marchionne": chi firma, chi ci sta può sedersi
al tavolo, può beneficiare degli accordi, chi non firma è fuori,
non fa più parte del gioco. Storicamente vale il principio che la
sigla, o le sigle più rappresentative firmano un contratto che vale
per tutti, ma ne beneficiano anche quelli che non lo hanno firmato.
Qui invece vige il principio che qualcuno viene escluso e
ovviamente questa cosa fa riflettere, perché è escluso il sindacato
più rappresentativo: quello che ha il maggior numero di iscritti,
il maggior numero di voti nelle elezioni RSU, il maggior numero di
delegati eletti in elezioni regolari. Ad uno verrebbe da dire: "ma
non è che c'è un'operazione quasi politica contro un sindacato da
parte di questa Amministrazione?". L'Amministrazione ha risposto
con un carteggio molto interessante, in cui un contratto fatto di
due o tre articoli (vado a memoria), per capirci di una
pagina...l'Amministrazione non è stata in grado di interpretarlo,
ma ha risposto che un'interpretazione autentica di quel contratto
doveva essere richiesta all'ARRS, ossia facciamo un accordo
sindacale talmente complicato che non riusciamo con i nostri
funzionari regionali a leggerlo e a dire: "questo contratto
funziona così?", ma chi lo ha scritto? Ho un contratto di lavoro
che dovrebbe essere chiaro a qualsiasi cittadino, perché è di
dominio pubblico e i funzionari dell'Amministrazione regionale
chiedono un parere all'ARRS! Qui allora scusate se mi viene in
mente un episodio, che voglio raccontare per le ricadute che
possono avere i pareri dell'ARRS. L'Amministrazione comunale di
Aosta doveva sapere se era corretto o no dare una certa
retribuzione ad un dirigente: il più alto dirigente che aveva nel
Comune, parlo della "Giunta Grimod". Si rivolse all'ARRS per un
parere, l'ARRS diede questo parere e la Corte dei Conti ha
condannato la "Giunta Grimod", che ha pagato, ossia ciascun
Assessore ha pagato il danno del parere dell'ARRS. La Giunta non si
è rivalsa nei confronti dell'ARRS, ma i pareri dell'ARRS mi fanno
tremare se fanno la fine che ha fatto il parere dell'ARRS dato al
Comune di Aosta, che ha visto condannata dalla Corte dei Conti una
Giunta in cui tutti hanno pagato!
(interruzione del Presidente della Regione, fuori
microfono)
...sì, Presidente, Grimod, Follien, Giordano, Ferrero,
Guglieminotti hanno pagato una condanna della Corte dei Conti sulla
base di un'interpretazione data dall'ARRS di un contratto! Ci
penserei allora ad essere così sicuro...
(interruzione di un Consigliere, fuori microfono)
...scusi, collega, ho dimenticato che era stato condannato, se
questo è un privilegio per i politici di oggi, glielo comunico! È
stato condannato anche lei, se è così contento di sentirselo dire,
glielo dico! Il ragionamento è il seguente: siccome qui andremo di
fronte all'ennesimo contenzioso...
(nuova interruzione di un Consigliere, fuori
microfono)
...li ho citati tutti e due, è registrato, ho detto - non
abbiamo nulla da nascondere - che si sono fidati dell'ARRS e,
grazie a questa fiducia, qui siamo finiti. Non vorrei allora che si
innestasse di nuovo un contenzioso giuridico, che prevedesse di
nuovo una situazione di questo tipo. Certo oggi le condanne sono
quasi un blasone in politica, ma la questione che vorrei sollevare
è il fatto politico: non è normale in una regione come la nostra di
120.000 abitanti trovarsi in una situazione in cui il sindacato più
rappresentativo non ha diritto ad un distacco sindacale e ce
l'hanno gli altri. Questa cosa è un nodo politico che, secondo me,
un'amministrazione deve sciogliere. Farà più incontri, si troverà
una soluzione, ma così non mi sembra un modo di procedere
democratico, non mi sembra il clima corretto per affrontare una
serie di questioni difficilissime, che anche nel settore della
scuola ci saranno, perché diciamo sempre che non ci sono tagli, ma
poi, quando le risorse verranno meno, dovremo fare i conti con la
crisi! La domanda allora è se davvero vi sembra un modo corretto
questo modo di procedere, ossia quello di escludere la possibilità
ai lavoratori che hanno il maggior numero di iscritti, il maggior
numero di delegati eletti, il maggior numero di voti di avere
accesso ai distacchi sindacali. Mi sembra uno scandalo!
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
In data 26 agosto con propria delibera la Giunta regionale ha
approvato l'ipotesi di contratto collettivo regionale transitorio
per la disciplina della consistenza dei distacchi sindacali per i
dipendenti dell'Amministrazione regionale, con contratto di lavoro
di diritto pubblico contrattualizzato, operanti nel settore
scolastico al di fuori del comparto regionale. Tale ipotesi aveva
già ottenuto in data 16 agosto parere favorevole del Comitato
regionale per le politiche contrattuali e rispettava la tempistica
prevista dagli articoli 48 e 53 della legge n. 22/2010 e
sottoscritta dalle organizzazioni sindacali rappresentative di
categoria, esclusa la CGIL-FLC. Sulla parte a monte ho già risposto
l'altra volta sulla scelta della riduzione dei distacchi, che, ad
onor del vero, non sono di tre per la CGIL, ma di due, ne perdono
due, perché il terzo lo perdono a causa della mancata
sottoscrizione del contratto. Vorrei anche dire che non è che non
vi sia la crisi, la crisi è arrivata e che, se non ci sono stati i
tagli...come annunciato dal Presidente nell'ultimo tavolo sulle
politiche sociali...sono state le scelte politiche che hanno
determinato di non operare tagli nel settore scuola. A seguito
dell'approvazione di questa delibera, il contratto è stato
sottoscritto in data 29 agosto e nella stessa data la
Sovrintendenza ha inviato comunicazione a tutte le organizzazioni
sindacali della scuola della disattivazione della clausola di ultra
attività dell'articolo 1, comma 2, del precedente contratto, per
effetto del sopravvenire del nuovo accordo e del superamento delle
richieste di distacco già presentate ai sensi del contratto
precedente. Nella stessa nota si invitavano le organizzazioni
sindacali a far pervenire al più presto e non oltre l'8 settembre
le eventuali nuove richieste di distacco sindacale, secondo quanto
previsto dall'articolo 2 del nuovo contratto. In data 29 agosto
pervenivano le richieste del distacco di SINASCEL, CISL, SNALS e di
aspettativa sindacale non retribuita, ai sensi dell'articolo 3 del
sopracitato contratto SISM-CISL e in data 30 agosto quello del SAVT
Ecole. In data 30 e 31 agosto sono stati disposti i distacchi e le
aspettative di cui sopra con decorrenza dal 1° settembre 2011.
In data 8 settembre, termine ultimo fissato dalla nota del 29
agosto, la CGIL richiedeva il distacco sindacale sulla base di
quanto previsto dal contratto che la stessa non aveva sottoscritto
ed è questo il fatto. Considerato che l'accordo dispone che il
distacco sindacale sia destinato alle sole organizzazioni sindacali
firmatarie dell'accordo stesso, prima di dare riscontro alla
suddetta richiesta, la Sovrintendenza agli studi ha ritenuto di
dover approfondire l'analisi ai fini della corretta applicazione
del contratto stesso. Da un punto di vista tecnico, il 9 settembre
ha richiesto alla Direzione Affari legali della Presidenza della
Regione un parere in merito all'applicazione del contratto, ossia
sul da farsi con riferimento alla questione della CGIL. In data 22
settembre la Direzione Affari legali, rilevata la particolarità
della fattispecie, comunicava alla Sovrintendenza la necessità di
pronuncia sulla questione da parte dell'ARRS, sulla base di quanto
previsto dall'articolo 53 della legge n. 22/2010, che pone in capo
all'ARRS l'assistenza (cito)
"agli enti al fine dell'uniforme
applicazione dei contratti e degli accordi collettivi"
. La
Sovrintendenza quindi non si è improvvisata...chiedendo perché non
sapeva cosa fare: la Sovrintendenza ha chiesto un parere legale su
una questione delicata, come lei stessa ha sottolineato. Inoltre,
visto che la CGIL aveva avanzato formale richiesta di distacco ai
sensi del citato articolo 2, si riteneva opportuno chiarire se con
questa richiesta in qualche modo l'organizzazione sindacale avesse
inteso aderire al contratto, come in effetti appariva dalla
richiesta, quindi invitarla se del caso, ai fini dell'accoglimento
dell'istanza, a procedere alla sottoscrizione del contratto. Con
nota del 22 settembre la Sovrintendenza richiedeva pertanto alla
CGIL se con l'istanza di distacco sindacale avesse inteso aderire
al contratto medesimo, nel qual caso la si invitava a procedere
formalmente alla sottoscrizione. In data 26 settembre perveniva una
non risposta da parte della CGIL rispetto a quanto richiesto con
detta nota, allora in pari data la Sovrintendenza rinnovava alla
CGIL la richiesta stessa e, con nota del 28 settembre, la CGIL
lasciava intendere di non voler aderire al contratto. La
Sovrintendenza, con nota della medesima data, riferiva
all'organizzazione sindacale, che avrebbe dato risposta alla
richiesta di distacco una volta acquisito il parere richiesto
all'ARRS in data 23 settembre in merito alla corretta applicazione
del contratto. In data 3 ottobre l'ARRS ha riferito che il
contratto collettivo di lavoro è stato di natura negoziale e
privatistica, di conseguenza riveste efficacia limitata alle
associazioni sindacali dei lavoratori che lo hanno stipulato,
avendo tale accordo natura implementativa rispetto a quanto
stabilito dagli accordi e dalle leggi nazionali e che la
disposizione contrattuale in questione va applicata solo alle
organizzazioni firmatarie. Ha segnato inoltre che ciò non preclude
la partecipazione della CGIL, trattandosi di organizzazione
sindacale rappresentativa, alle relazioni sindacali con l'ARRS e
che il contratto del 29 agosto 2010 non esclude l'applicazione
della legge del contratto nazionale in materia di diritti
sindacali, quindi fermo restando quella parte nazionale.
Sulla base di tale parere, in data 5 ottobre, la Sovrintendenza
ha comunicato alla CGIL il mancato accoglimento della richiesta di
distacco sindacale retribuito e la stessa il giorno successivo
richiedeva ed otteneva, per il corretto tramite del dirigente
scolastico, aspettativa sindacale non retribuita, ai sensi
dell'articolo 31 della legge n. 300/1970, dal 16 ottobre 2011 al 31
agosto 2012. Si ritiene che l'Amministrazione abbia agito con la
massima attenzione nei confronti di tutte le organizzazioni
sindacali, anche perché andava tutelato il diritto di chi invece il
contratto lo aveva sottoscritto, passato il termine...I funzionari
competenti hanno dato riscontro alla richiesta del sindacato appena
acquisiti i necessari elementi, per dare corretta applicazione alle
disposizioni contrattuali, anche alla luce dell'articolo 53 della
legge n. 22/2010. Qui non si tratta di una questione politica: si
tratta di una questione tecnica e la Sovrintendenza agli studi e
gli uffici competenti sono uffici che hanno competenze tecniche,
quindi, al di là dei propri sentimenti di amicizia o meno nei
confronti delle persone che rappresentano i sindacati, questo vale
in ogni caso, la questione è stata applicata da un punto di vista
tecnico. Si rammenta quindi che l'applicazione della disposizione
contrattuale in questione è in capo alla Direzione amministrativa e
non da un punto di vista politico, a scelte derivanti da altri
elementi, quindi non si comprende il senso della richiesta di cui
al punto n. 1 dell'interpellanza. Non si tratta né di scaricare sui
funzionari, né di assumere una decisione politica: qui si tratta di
una questione meramente tecnica. Si fa comunque presente che si
condivide appieno l'operato della Sovrintendenza e le procedure
adottate, perché si ritiene di aver seguito i crismi, anche
supportati da pareri legali.
Per quanto è della seconda domanda, la tempistica del contratto
del 29 agosto è stata determinata sia dalla nuova procedura di
contrattazione prevista dalla legge n. 22/2010, sia dai tempi delle
trattative. I posti lasciati liberi dai quattro docenti destinati
alle organizzazioni sindacali firmatarie dell'accordo sono stati
resi disponibili per le supplenze fino al 30 giugno, conferite
dalle graduatorie di istituto. L'unico posto non reso disponibile
per tali operazioni è stato quello liberato dall'insegnante della
CGIL, in quanto la richiesta dell'organizzazione sindacale
pervenuta una settimana dopo quella delle altre organizzazioni ha
determinato la necessità degli approfondimenti evidenziati al punto
uno, unicamente perché tale organizzazione non aveva sottoscritto
il contratto. Si fa presente che il riscontro alla richiesta di
tale sindacato è stato fornito comunque prima del termine generale
dei 30 giorni, grazie all'attivazione di procedure d'urgenza di
tutti i soggetti coinvolti, come facilmente desumibile dalla
tempistica sopra illustrata.
La mancata rappresentatività del sindacato, che è fra i
sindacati più rappresentativi, quindi deriva dal fatto che lo
stesso non ha sottoscritto l'accordo, altrimenti come gli altri
sarebbe rappresentato. Questa è una questione che, da un punto di
vista tecnico, lei conosce benissimo e ci siamo anche confrontati,
io le ho voluto ricostruire - giustamente perché le questioni
sollevate andavano in tale direzione - qual è stata la procedura
tecnica seguita. Vorrei ribadire che, dal punto di vista dei
risultati, il sindacato CGIL non è rappresentato all'interno dei
distacchi sindacali perché lo stesso non ha sottoscritto un
accordo, altrimenti sarebbero tutti stati rappresentati.
Presidente
- La parola al Consigliere Donzel.
Donzel (PD)
- Grazie Assessore. Ho capito che la politica
non esiste, non conta nulla, è tutto un fatto tecnico. È un fatto
tecnico che la CGIL perde due insegnanti più uno su tre, mentre
CISL, SAVT e UIL ne perdono solo uno su due, il 50 percento, ossia
la CGIL perde il 100 percento, ma questo per lei ha una rilevanza
solo di tipo tecnico... Oltretutto lei ha alluso al fatto che la
CGIL oggi dispone di un distacco non retribuito, ossia come
nell'800 gli iscritti della CGIL si pagano un distaccato, invece i
cittadini valdostani, io compreso pago il sindacalista della CISL,
quello del SAVT e quello dello SNALS. Siamo tornati quindi all'800
per quanto riguarda la CGIL, mentre per gli altri, che ovviamente
non so come definire, non è una questione di simpatie, ma nel
bilancio regionale risulteranno le cifre a favore dei sindacati
CISL, SAVT e SNALS, mentre gli iscritti della CGIL si faranno le
collette per pagarsi il loro distaccato. E questo è un fatto
tecnico, non ha nessuna valenza politica, non è ispirato da
simpatie verso la destra, non è una cosa legata a nuove alleanze
che si sono create in Valle e che vedono magari in certe sigle
antagoniste un certo fastidio, quindi, se spariscono, è meglio...
Sono molto rammaricato di questo, perché attribuire una trattativa
così delicata a dei tecnici, non ho mai visto che un Governo dica:
"guardate, questo non ha nessuna valenza politica, è un fatto
tecnico", è inammissibile! Questo è un fatto politico grave e noi
lo sanzioniamo, per quello che possiamo, pubblicamente in tale
sede. È inimmaginabile che si accetti di firmare una cosa così! È
chiaro che la CGIL non l'ha firmato, perché, quando voi dite alle
altre sigle: "tolgo il 50 percento, a te tolgo il 70 percento", ma
volete che di nuovo ritiro fuori il principio di equità? Non c'è
equità e se non c'è equità...bisogna dire "no" a politiche che non
rispettano l'equità!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK