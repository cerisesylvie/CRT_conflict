Consiglio Regionale della Valle d'Aosta - Oggetto del Consiglio n. 350 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 350 del 28 gennaio 2004 - Resoconto
OGGETTO N. 350/XII - Pubblicazione acquistata dall'Assessorato
del turismo nell'ultima riunione di Giunta prima delle elezioni
regionali. (Interrogazione)
Interrogazione
Vista la deliberazione n. 2563/2003 in cui la Giunta
regionale di fine legislatura, alla sua ultima adunanza del 30
giugno 2003, su proposta dell'allora Assessore al Turismo, Alberto
Cerise, ha deciso l'acquisto di ben 1.000 copie di un volume di
autore sconosciuto, ma dal titolo accattivante "Acque di sogno,
ricchezza della Musumeci Comunicazioni S.r.l." per un importo di
spesa di 41.500 Euro;
Evidenziato che appare sorprendente che un Assessore in
procinto di trasferirsi ai Lavori Pubblici si preoccupi di
acquistare 1.000 copie di un volume da utilizzare come "omaggio e
supporto informativo per giornalisti e personalità varie nel corso
degli eventi organizzati dall'Assessorato del Turismo";
Vista la deliberazione n. 4968 del 24 novembre 2003 da cui
emerge che 500 delle 1000 copie del volume sopra specificato non
saranno più utilizzate "come omaggio e supporto informativo per
giornalisti e personalità", ma saranno trasferite in dote
all'Assessore Cerise presso i Lavori Pubblici;
Preoccupati per il grave depauperamento dell'azione
promozionale dell'Assessorato al Turismo che deriverà da tale
repentina modifica dei programmi iniziali, ma curiosi di conoscere
la destinazione delle 500 copie affidate all'Assessore
Cerise;
Considerato che la deliberazione di Giunta n. 4968/2003 nulla
dice rispetto all'utilizzo delle 500 copie per un importo di spesa
di ben 20.750 Euro;
i sottoscritti Consiglieri regionali
Interrogano
l'Assessore regionale al Territorio, Ambiente ed Opere
Pubbliche per conoscere:
1. l'elenco nominativo delle 500 persone, enti, istituzioni o
associazioni a cui verrà dato in grazioso omaggio copia del volume
"Acque di sogno, ricchezza della Musumeci Comunicazioni
S.r.l.";
2. le ragioni dei cospicui acquisti e trasferimenti di tale
libro.
F.to: Riccarand - Squarzino Secondina
Président - Avant de donner la parole à l'Assesseur, je voudrais
m'excuser pour cette formulation de l'ordre du jour, qui n'est pas
tout à fait correspondant avec ce qui est le contenu de la
question. Les bureaux parfois ont mis un petit excès de zèle dans
le résumé du contenu de la question. Je m'en excuse au nom des
bureaux avec l'Assesseur compétent.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - Merci pour cette précision.
L'interrogazione nella parte delle premesse è piuttosto
complessa, cercherò di rileggerla soprattutto per seguirla nella
risposta.
Si dice:
"Vista la deliberazione n. 2563/2003 in cui la
Giunta regionale di fine legislatura, alla sua ultima adunanza del
30 giugno 2003, su proposta dell'allora Assessore al turismo,
Alberto Cerise, ha deciso l'acquisto di ben 1.000 copie di un
volume di autore sconosciuto, ma dal titolo accattivante "Acque di
sogno, ricchezza…"
- che poi non è
la ricchezza della "Musumeci", è la ricchezza della Valle d'Aosta,
c'è un poco di confusione -
"… della
"Musumeci Comunicazioni S.r.l." per un importo di spesa di 41.500
euro"
. Permettetemi di ricordarvi che era "l'Anno
internazionale dell'acqua" e che l'Amministrazione regionale voleva
dare un messaggio che fosse rappresentativo di questa realtà, che è
una realtà ambientale, peraltro una componente delle nostre risorse
estremamente significativa, non solo per aver modellato il
territorio e tutta una serie di altri elementi; la motivazione per
cui si è voluto acquistare questo volume è che questo volume
rappresenta bene questo tipo di risorsa in tutti i suoi aspetti.
Era stata una proposta editoriale e come tale era stata sottoposta
alla visione e all'analisi degli uffici competenti, che avevano poi
espresso una valutazione positiva, prima di proporne l'acquisto.
Questo spiega perché si è arrivati al 30 giugno, che con le
elezioni non c'entrava proprio niente.
Sul secondo punto, è una polemica… è
del tutto casuale questa cosa. Intanto non sapevo che sarei andato
all'Assessorato del territorio, non si sapeva neppure come sarebbe
stata fatta la Giunta. La macchina amministrativa non si ferma
perché si sta elaborando un nuovo quadro politico-amministrativo,
la macchina amministrativa va avanti, la scelta era stata
predeterminata, di conseguenza… Si
parla poi di dote fra me e l'Assessorato del turismo, allora qui la
cosa è molto più semplice di quello che mi pare si sia voluto
rappresentare. Nel momento di presentare il libro, cioè di scrivere
la presentazione, con il collega Caveri, con la sua sensibilità e
la sua cortesia, si è preso in considerazione il fatto che
l'Assessorato si chiama Assessorato dell'ambiente, del territorio e
delle opere pubbliche e all'interno di questo Assessorato vi è
addirittura un dipartimento che si occupa di risorse idriche e in
più abbiamo un servizio che si chiama Servizio idrologia. In
considerazione di questi aspetti e del fatto che l'acqua è una
risorsa ambientale di altissimo pregio, si è convenuto di fare una
presentazione assieme fra i due Assessorati e, anziché mettere in
disponibilità con un ulteriore acquisto dell'Assessorato del
turismo di copie di questo libro, si è detto: "bene, al momento
dividiamo le copie che ci sono" e questo naturalmente con un
apporto di spesa diviso fra i due Assessorati. Non vi è quindi
stata alcuna dote o scambi di tipo strano, ma è stata un'operazione
che nasce dallo spirito di collaborazione e di riconoscimento di
specifiche competenze.
Per quanto riguarda l'elenco nominativo delle 500 persone, enti,
istituzioni o associazioni, nella deliberazione in cui si è
provveduto a fare questo tipo di operazione non si è più ribadito
il piano di distribuzione, perché questo di per sé non cambia, è
sempre quello disciplinato dall'atto n. 6 della Giunta regionale in
data 8 gennaio 2001, che prevede che il piano di distribuzione
riguardi le autorità, gli enti, gli organismi, le associazioni, poi
le copie disponibili possono essere rilasciate ai cittadini che ne
fanno richiesta, previa compilazione di uno specifico modulo. Il
ritardo con cui si è attuato il piano di distribuzione è dovuto
semplicemente al fatto che il libro è stato presentato l'11
dicembre, da quel momento siamo entrati nella fase di chiusura
dell'attività dell'anno scorso e successivamente vi è stata la
pausa delle feste. Le segreterie degli Assessorati devono mettersi
bene d'accordo, per evitare di dare dei doppioni all'uno o
all'altro; dopodiché vi sarà il piano di distribuzione attuato
conformemente a quanto previsto da questo atto. Per quanto riguarda
l'elenco nominativo delle persone, non ho niente in contrario,
infatti non saranno 500 persone, perché prima dovremo assolvere a
tutte queste cose, è una questione di opportunità. Se e quando
avremo cominciato a fare questa distribuzione, dovremmo dire in
Consiglio regionale che al gruppo "Arcobaleno" il libro viene dato
su sua richiesta. Vi faremo sapere che questo libro viene dato
sulla base di una vostra richiesta. Sarebbe forse più interessante
che fosse un metodo per tutti, altrimenti mi pare che non sia molto
serio. Non vi è comunque alcun problema, perché chi avrà il libro,
farà la domanda e di conseguenza agli atti è depositata una
domanda.
Président - La parole au Conseiller Riccarand.
Riccarand (Arc-VA) - Sono spesso sorpreso delle risposte che dà
l'Assessore Cerise alle iniziative che vengono fatte in Consiglio
regionale e anche stavolta mi sorprende che si soffermi su aspetti
di dettaglio e non colga invece i problemi principali che sono
posti - e non sono indifferenti - da queste due deliberazioni, in
particolare dalla prima.
Il problema qui non è tanto a chi verranno date queste copie -
questa è una cosa del tutto marginale, anche se noi lo chiediamo
nell'interrogazione, l'Assessore ben sa che le interrogazioni
devono essere formulate in un certo modo -, ma qui vi è una
questione molto più sostanziale, perché il 30 giugno 2003 lei, in
qualità di Assessore al turismo, sapendo che non farà più
l'Assessore al turismo…
(interruzione dell'Assessore Cerise, fuori microfono)
… va bene, sapendo comunque che deve
essere nominata la nuova Giunta, è l'ultima riunione della Giunta
in cui lei è Assessore… decide di
acquistare non 50-100-200 copie, ma ben 1.000 copie di un libro che
non esiste, per un importo di spesa non di qualche centinaio di
euro, ma di ben 41.500 euro, cioè un numero di copie e un importo
di spesa, che non è assolutamente usuale! Non so se, nel corso
degli scorsi 5 anni, vi sono stati altri casi di acquisti così
consistenti ma, da quello che ho visto io, normalmente vi è un
acquisto di poche centinaia di copie, nel senso che la pubblica
amministrazione concorre ad acquistare poche centinaia di copie di
una pubblicazione che ritiene interessante, ma qui siamo al di
fuori di questa logica: qui vengono comprate 1.000 copie di un
libro che non esiste, perché il libro viene stampato in autunno!
Lei ha detto che è stato presentato l'11 dicembre, tant'è vero che
la presentazione è fatta non solo dall'Assessore Cerise, ma anche
dal nuovo Assessore al turismo, quindi il libro viene ben fatto
dopo la deliberazione che ne decide l'acquisto. Credo che anche i
testi non esistessero il 30 giugno perché, se guardiamo questo
libro, questo è un libro di fotografie con un minimo di testo che
ricuce un poco le foto… un testo che
richiede 3-4 giorni di lavoro, per esagerare
…
Lei decide di acquistare 1.000 copie per farne cosa? La
deliberazione del 30 giugno è abbastanza chiara, perché la
motivazione con cui si fa l'acquisto è "omaggio" e "supporto
informativo" per giornalisti e personalità varie nel corso degli
eventi promozionali e istituzionali organizzati dall'Assessorato
del turismo, sport, commercio e trasporti. Questa è la finalità per
cui si comprano 1.000 copie. Le faccio osservare che lei aveva
appena acquistato, con deliberazione di marzo, 500 copie di video e
DVD, con la stessa finalità: azione promozionale rispetto ad
operatori, eccetera, quindi aveva già materiale abbondante.
Ciononostante, nel momento in cui sta per lasciare l'Assessorato,
compra 1.000 copie di un nuovo oggetto promozionale di cui
l'Assessorato strabocca da tutte le parti per un importo di spesa
elevatissimo.
Lei ha detto: "qui c'è un errore nell'interrogazione", ma non è
un errore, perché questa è una pubblicazione che non fa la
ricchezza della Valle d'Aosta, ma fa la ricchezza della "Musumeci",
perché sicuramente la "Musumeci" ha fatto un bell'affare, perché ha
pubblicato un libro che le ha reso molto e la Regione lo ha
comprato prima ancora che fosse confezionato. Che il meccanismo sia
stato questo lo dimostra una deliberazione successiva perché,
arrivati al 24 novembre, vi è una deliberazione di Giunta, proposta
dall'Assessore al turismo, che cerca di liberarsi di almeno 500 di
queste 1.000 copie. Dice: "va bene, ce ne le liberiamo, ma nel
senso che ci liberiamo anche della spesa, perché dobbiamo pagare
tutto noi, ci dividiamo la spesa e quindi metà, 20.000 euro, li
paghiamo noi, 20.000 li facciamo pagare al nuovo Assessorato di
Cerise e gli trasferiamo il pacchetto di 500 libri". La domanda che
facevamo però era: ma allora, se era così importante comprare 1.000
copie - cosa del tutto inusuale, del tutto fuori luogo -, per
queste iniziative promozionali, questi messaggi, che si voleva far
arrivare a questi 1.000 operatori turistici, dove è andata a finire
questa esigenza? Non vi è più questa necessità? È cambiata la
ragione per cui è stato fatto questo acquisto?
Non sottovalutiamo queste cose, perché qui non parliamo di
pagliuzze, ma di somme consistenti che sono state sborsate
ingiustificatamente da parte della pubblica amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK