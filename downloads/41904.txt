Consiglio Regionale della Valle d'Aosta - Oggetto del Consiglio n. 914 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 914 del 18 settembre 2019 - Resoconto
OGGETTO N. 914/XV - Interpellanza: "Monitoraggio della
qualità dell'aria all'interno dello stabilimento siderurgico "Cogne
Acciai Speciali" e nelle zone esterne limitrofe".
Distort (Presidente) -
Punto n. 23 all'ordine del giorno.
Per l'esposizione, la parola alla proponente dell'interpellanza,
collega Nasso.
Nasso (M5S)
- La mia iniziativa vuole porre l'attenzione
sulla situazione della Cogne, che merita una riflessione seria e
lungimirante, che forse non c'è mai stata. La salute delle
lavoratrici e dei lavoratori, delle cittadine e dei cittadini deve
essere messa davanti a tutto. Pensiamo alla collocazione
dell'importante stabilimento industriale siderurgico Cogne Acciai
Speciali. Questo è sito a pochi passi dal centro storico del
capoluogo regionale, è a fondovalle e quindi nelle immediate
vicinanze di abitazioni, scuole, uffici e centri urbani. Pare che
l'azienda controlli l'impatto ambientale della stessa e che abbia
predisposto dei piani di miglioramento sulle emissioni in
atmosfera.
È di qualche settimana fa la notizia della costruzione di una
struttura volta addirittura ad avere zero emissioni per cui si è
investito 5.000.000 di euro - ho letto sui giornali - da parte
dell'azienda. L'ho detto prima e lo ripeto: la collocazione dello
stabilimento è a pochi passi dal centro storico del capoluogo. Al
momento della privatizzazione dell'azienda, questa ha affermato che
il problema dell'impatto ambientale è per lei oggetto di
discussione fondamentale e ha addirittura predisposto dei piani di
miglioramento sulle emissioni in atmosfera ponendosi - ha detto -
dei traguardi più restrittivi dei soli limiti di legge, frutto di
lavoro del coordinamento tra azienda. Regione e organi tecnici di
controllo. L'azienda inoltre mantiene un sistema volontario pare di
gestione ambientale certificato, non sto a menzionare il codice.
Tale certificazione però ha validità triennale ed è stata rinnovata
nel febbraio 2014, quindi sono passati tre anni.
Evidenziato - e lo ribadisco sempre - che è compito di questo
Consiglio tutelare la salute delle valdostane e dei valdostani
tutti, tra cui ovviamente i lavoratori della Cogne Acciai Speciali
e tutti i cittadini, interpelliamo l'Assessore competente per
sapere: se la qualità dell'aria all'interno dello stabilimento e
nelle zone esterne limitrofe e non è costantemente monitorata dai
sistemi dell'ARPA Valle d'Aosta e se vi siano picchi anomali
significativi degni di nota dal 2014; la strategia che si
attuerebbe qualora i valori di concentrazione degli inquinanti
superino i limiti fissati per legge, se ciò è capitato e se si è
intervenuti; se la Regione attua costantemente un'azione di
controllo verso questa problematica e se la certificazione citata
nelle premesse, fatta nel febbraio 2014, sia stata rinnovata; se vi
sia una sorta di cronoprogramma per monitorare la situazione e gli
intendimenti a tal proposito.
Presidente -
Per la risposta da parte del Governo, la
parola all'Assessore Chatrian.
Chatrian (AV)
- Entrerò subito nel merito, perché la
risposta è corposa.
I provvedimenti autorizzativi in capo all'azienda sono
accessibili attraverso il sito dell'Amministrazione regionale, così
come l'elenco e gli esiti dei controlli svolti dal Corpo forestale
della Valle d'Aosta con il supporto tecnico di ARPA. Il programma
triennale dei controlli fiscali è previsto dal provvedimento
dirigenziale n. 120 del 2018. Infine, per quanto riguarda i
monitoraggi ambientali svolti da ARPA, sul sito istituzionale
dell'agenzia sono visibili quotidianamente i dati monitoraggio
delle centraline di qualità dell'aria. L'azienda è titolare di
un'autorizzazione integrata ambientale rinnovata nel 2014 con
provvedimento dirigenziale; non so se le serve il numero ma glielo
do: è il n. 6011 del 2014.
Per quanto riguarda i monitoraggi dell'aria ambiente, per
rispondere alla prima domanda, nella città di Aosta sono
posizionate 3 stazioni di qualità dell'aria gestite direttamente da
ARPA VdA che monitorano i parametri previsti 155/2010 nelle
modalità previste dalla normativa secondo altri standard
qualitativi. Le stazioni di monitoraggio sono collocate in piazza
Plouves, in via Liconi, in via Lavoratori Vittime del Col du Mont,
in via Primo Maggio. La normativa prevede degli indicatori
statistici per il confronto dei valori misurati con i valori di
riferimento. Per le polveri PM10 sono previsti due riferimenti: il
valore e il limite giornaliero e il valore e il limite annuo,
mentre per i microinquinanti quali metalli nel PM10 i valori di
riferimento sono relativi alla media annua. Ricordo che tutti i
dati di qualità dell'aria della città di Aosta vengono
periodicamente presentati e condivisi nell'ambito dell'Osservatorio
della qualità dell'aria organizzato dal Comune di Aosta a cui sono
invitati gli enti comunali, Regione, ARPA, USL e CAS, oltre ai
differenti portatori di interesse presenti sul territorio. Faccio
presente che i valori registrati dalle centraline sono
evidentemente il risultato non solo degli apporti di CAS, ma anche
di quelli dovuti a impianti di riscaldamento e di traffico, è la
sommatoria di tutti. Per quanto riguarda i monitoraggi delle
centraline che rilevano la qualità dell'aria il
trend
degli
inquinanti legati all'impatto dello stabilimento risultano in
diminuzione, sia per quanto riguarda i valori medi annui di polveri
sottili, sia come numero di superamenti giornalieri. Tanto per
essere ancora più nel dettaglio, il valore di riferimento relativo
alla concentrazione di nichel nel particolato PM10, superato fino
al 2013 nelle stazioni di via Primo Maggio, è stato superato da
allora solo nel 2019 nella stazione di via dei Lavoratori Vittime
del Col du Mont, presentando in generale un trend in diminuzione.
Nel 2018 alla riattivazione della misura del nichel in via Primo
Maggio, la concentrazione di nichel è risultata inferiore al valore
obiettivo previsto dalla normativa. Questo dovrebbe significare che
gli interventi attuati dall'azienda nel periodo hanno sortito
effetto positivo.
Come risulta dai lavori dell'ultima seduta dell'Osservatorio
sulla qualità dell'aria di Aosta, l'azienda sta tuttora attuando
interventi strutturali al fine di migliorare la captazione delle
emissioni fuggitive dei reparti dell'acciaieria, così come
riportato in diversi articoli apparsi sui quotidiani a diffusione
locale. Questi interventi sono il risultato di anni di monitoraggio
e attività condivise con tutti i soggetti interessati nell'ambito
di tavoli tecnici gestiti dalla struttura regionale competente in
collaborazione con ARPA, Corpo forestale, USL, Comune di Aosta e
partecipazione della CAS. Ai tavoli tecnici si è concordato un
continuo monitoraggio dei risultati conseguenti agli interventi
attuati in modo da valutare l'efficacia delle azioni messe in atto
dall'azienda. Nell'ambito delle indagini ambientali, ARPA attua
anche il monitoraggio delle ricadute di polveri atmosferiche
mediante dei posimetri posizionati intorno allo stabilimento in
ambito urbano. Si tratta di uno strumento di monitoraggio, previsto
dal decreto legislativo, che fornisce indicazioni in merito alla
polvere totale che si deposita al suolo. Su questa polvere si
possono effettuare misure analitiche dei diversi componenti
chimici. Nel nostro caso è utile per la determinazione dei metalli
presenti e, in effetti, nel mese di maggio 2017 ha permesso di
registrare un livello anomalo di titanio. L'evento è stato poi
dibattuto nella seduta dell'Osservatorio della qualità dell'aria e
nell'ambito dei tavoli tecnici previsti dall'autorizzazione si è
deciso, in collaborazione con l'azienda, di effettuare delle
indagini che hanno individuato la causa, la presenza di questa
emissione dovuta ad una partita di rottame non conforme agli
standard
qualitativi richiesti dall'azienda ai propri
fornitori. L'episodio ha dato luogo, anche dal punto di vista
gestionale, ad interventi atti a migliorare la scelta del rottame,
oltre ad attivare un protocollo tuttora in corso di monitoraggio in
continuo dei metalli al punto di emissione del forno.
Per quanto riguarda la seconda domanda, i monitoraggi attivati
nell'ambito dell'aria prevedono il posizionamento dei misuratori in
continuo del livello di polvere all'emissione della portata
dell'aspirazione sui camini degli impianti del reparto. Questi dati
sono inviati in tempo reale all'ARPA, che provvede al loro
controllo mediante appositi
software
e, nel caso in cui i
valori misurati non rientrano in
range
prestabiliti, vengono
inviati segnali di allarme via
mail
all'azienda, che procede
alle verifiche del caso. Il provvedimento dirigenziale che citavo
in premessa, il n. 120 del 2018, prevede peraltro, nel caso in cui
si esca da prefissate condizioni di funzionamento verificate dai
misuratori a causa di guasti imprevisti o malfunzionamenti, che ad
esempio gli impianti vengano fermati nel tempo tecnico prettamente
necessario a garantire condizioni di sicurezza per i lavoratori e
per gli impianti stessi. Al verificarsi di questi episodi il
provvedimento stabilisce che l'azienda debba inviare agli enti
regionali preposti, entro 48 ore dall'evento, una comunicazione che
indichi i tempi e soprattutto le modalità di ripristino. Per
garantire l'affidabilità dei misuratori riguardo alle emissioni, il
provvedimento prevede i controlli di qualità che l'azienda deve
assicurare al fine di garantire l'esattezza dei valori
misurati.
Per quanto riguarda la terza domanda relativa alle
certificazioni, risulta che l'azienda ha provveduto a mantenere e
ad incrementare le certificazioni ambientali tra cui l'ISO14001, il
cui ultimo rinnovo risale al 30 marzo 2018. Le certificazioni
ambientali sono visibili e scaricabili dal sito della Cogne Acciai
Speciali. C'è da specificare che i monitoraggi di qualità dell'aria
svolti da ARPA, in base al decreto legislativo, sono attinenti
all'aria ambiente. La qualità dell'ambiente di lavoro è invece
soggetta al monitoraggio da parte della struttura complessa
Prevenzione e Sicurezza degli ambienti di lavoro dell'USL della
Valle d'Aosta, che opera in ottemperanza a quanto previsto dalla
normativa in ambito della sicurezza sui luoghi di lavoro. La
struttura dell'USL partecipa ai tavoli tecnici di confronto
assicurandosi che gli interventi volti alla riduzione delle
emissioni esterne all'attività produttiva dell'azienda non
avvengano a scapito della qualità dell'ambiente lavorativo interno.
A tale proposito si sottolinea che le attività lavorative più
delicate da un punto di vista della sicurezza, quali quelle che si
svolgono nei pressi dei forni di fusione, avvengono in postazioni
isolate e climatizzate, onde ridurre al minimo i rischi per i
lavoratori.
Termino, e a conclusione rispondo alla quarta domanda. I
controlli sulla qualità dell'aria ambiente sono eseguiti secondo le
metodiche e le tempistiche di legge ed è inoltre presente nel
provvedimento autorizzativo, legato all'attività industriale,
l'elenco dei controlli ambientali a carico dell'azienda a cui si
aggiungono le verifiche inserite nel piano di controlli previsto
dagli organi competenti.
Mi permetta una battuta, collega. Dal punto di vista urbanistico
dovremmo poi aprire un dibattito, un confronto sulla collocazione
dell'acciaieria. Anche se non rientra nelle risposte, penso sia
questa la principale criticità: avere un'acciaieria collocata
all'interno di una città. Lei sa quanto me che questa è la
principale criticità. Dall'altra parte quello che si sta facendo è
questo. Come ha avuto modo di ascoltare, il coordinamento è fatto
in maniera veramente minuziosa. Dal punto di vista metodologico
penso che il metodo di lavoro sia estremamente delicato e
puntiglioso. Il provvedimento dirigenziale approvato a marzo 2018
ritengo che metta bene nero su bianco chi fa che cosa e in che
maniera, tutelando, sì, i lavoratori, ma non solo le maestranze,
bensì la nostra salute e il nostro ambiente. Ho dovuto essere un
po' lungo, però penso che i quesiti che lei ci ha posto meritassero
una risposta.
Presidente -
La parola alla collega Nasso per la
replica.
Nasso (M5S)
- Lei ha fatto cenno alla collocazione dello
stabilimento e io infatti dico sempre, lanciando quasi una
provocazione: nessuno mi convincerà mai che avere uno stabilimento
di quel tipo in centro, in una città a fondovalle, sia come non
averlo. Parentesi chiusa.
Vado ad analizzare due, tre punti che lei mi ha detto, ma poi mi
riservo di riguardare la risposta per eventuali approfondimenti. Mi
ha menzionato il provvedimento dirigenziale, che tra l'altro già
conoscevo e porrei l'attenzione su alcune date. Lei mi ha parlato
del 30 marzo 2018. Ricordiamo però che, nel novembre dello stesso
anno 2018, ci fu quel famoso incendio che meno male non ha avuto
nessuna conseguenza grave, nessuno si è fatto male, ma comunque io
penso che sicuramente - non ho le competenze tecniche per dirlo -
un qualche picco lo abbia fatto toccare. Io credo che la cadenza di
controlli dovrebbe essere più frequente, anche se lei mi ha
spiegato che è quotidiana, che abbiamo tre punti di analisi sul
territorio aostano, ma forse non basta. Bisognerebbe forse avere
altre centraline su tutto il territorio. Questo potrebbe essere uno
spunto. È vero che l'azienda sta predisponendo - l'avevo anche
citato nella mia esposizione - dei progetti a migliorare le
emissioni, eccetera. Adesso non ricordo esattamente da che anno sia
operativa la Cogne, ma mi permetto di dire che forse è anche troppo
tardi correre ai ripari in maniera quasi urgente nel 2019. Forse
bisognava pensare a qualche progetto già più in là negli anni. Come
ho detto prima, mi riservo di analizzare tutto ciò che lei mi ha
detto e di effettuare dei dovuti approfondimenti anche con i
tecnici.
Presidente -
Il punto n. 24 all'ordine del giorno, in
accordo tra il proponente principale e l'Assessore di riferimento,
si è concordato di spostarlo nel pomeriggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK