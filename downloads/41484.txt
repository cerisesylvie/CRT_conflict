Consiglio Regionale della Valle d'Aosta - Oggetto del Consiglio n. 606 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 606 del 17 aprile 2019 - Resoconto
OGGETTO N. 606/XV - Interrogazione: "Notizie in merito alla
costituzione del gruppo di lavoro per l'attuazione dei piani per
l'eliminazione delle barriere architettoniche negli spazi e negli
edifici pubblici".
Rini (Presidente) -
Punto 18 all'ordine del giorno. Ha
chiesto la parola il collega Marquis. Per cosa?
Marquis (SA) -
Per una dichiarazione...
Presidente -
Non esistono le comunicazioni per
dichiarazioni.
Marquis (SA) -
Per mozione d'ordine!
Presidente -
Collega Marquis, per mozione d'ordine deve
esplicitare il fatto e lo mettiamo in votazione, altrimenti usiamo
i tempi e i modi previsti: facciamo una riunione della Conferenza
dei Capigruppo e può fare le sue comunicazioni. Va bene?
Marquis (SA) -
Chiediamo una riunione della Conferenza
dei Capigruppo.
Presidente -
Va bene. Prima lasciamo la parola al collega
Viérin, per fatto personale, prego.
Viérin (AV) -
Intervengo per fatto personale, Presidente.
Senza polemica, era solo per l'ultima iniziativa di questa mattina,
dopo la quale la seduta si è conclusa. Solo affinché, come ha fatto
giustamente la collega Spelgatti stamattina, siano ricondotte a
verità le cose che si dicono in quest'aula.
Sono stato citato da lei, collega Manfrin, nell'ultima
iniziativa di questa mattina, dicendo che io avrei detto che
l'ultimo bando della Misura 411 era stato fatto dalla Giunta
Spelgatti. Io non ho detto questo e il collega Gerandin lo sa.
L'ultimo bando della Misura 411 è stato pubblicato il 12 marzo 2018
e si è concluso il 27 settembre. Lei, nella sua replica, ha preso
parte della mia dichiarazione, dicendo: l'ultimo bando che è stato
aperto sulla Misura 411 era della Giunta Spelgatti. Non è una
questione corretta, perché non è così. Era solo per precisare.
Quando io dicevo il "governo precedente", intendevo che,
essendosi concluso il 28 settembre, la misura avrebbe potuto essere
riaperta, ma non è stata riaperta; legittimamente, ho anche detto.
Era solo, Presidente, per poter rappresentare il mio pensiero, che
era stato travisato citando il mio nome.
Presidente -
Grazie, collega. È assolutamente legittimo
il suo intervento. Prego, per fatto personale, collega
Spelgatti.
Spelgatti (LEGA VDA) -
Andiamo avanti a parlare sempre
per fatto personale, perché in qui in quest'aula si può dire tutto
e il contrario di tutto, in qualsiasi momento, per cui lei nel
frattempo ha studiato nella pausa pranzo ed è in grado di
rispondere ora. Allora io mi ricollego a quello che è accaduto
questa mattina, così parliamo di quanto è accaduto questa mattina
sulla questione casinò, in cui siete stati in grado di presentare
un'iniziativa che non aveva i presupposti...!
Presidente -
Collega, si limiti al fatto personale! Il
collega ha ripreso l'ultima iniziativa del mattino, dopo la quale
la seduta è terminata.
Spelgatti (LEGA VDA) -
L'ultima iniziativa la doveva
riprendere stamattina! Non è che si risponde dopo la pausa pranzo,
perché nel frattempo uno si prepara la risposta! Allora io posso
dire: complimenti, perché siete talmente codardi che presentate
un'iniziativa dove noi non possiamo parlare, perché non abbiamo
diritto di parlare!
Presidente -
Il collega Manfrin è stato citato dal
collega Viérin, quindi ha facoltà di intervenire, prego.
Manfrin (LEGA VDA)
- Grazie, Presidente, per aver
introdotto la figura del fatto personale differito, dal momento che
l'ultima iniziativa della mattinata è stata la numero 17,
"Verifiche tecniche sulla struttura dello stabile sede del CCS
Cogne in Corso Battaglione ad Aosta", nella quale non mi pare si
sia parlato di PSR, quindi credo che non ci sia titolo per fatti
personali. Ma visto che sono stato citato: sì, ho detto che
l'ultimo bando è stato pubblicato con la Giunta Spelgatti, che era
in carica il 27 settembre. È stato pubblicato il 27 settembre 2018,
quindi credo di non aver affermato nulla di contrario rispetto al
vero.
Presidente -
Collega Marquis, fra un momento sospenderemo
i lavori e faremo una riunione della Conferenza dei Capigruppo,
dove ci sarà modo di parlare dell'argomento.
La parola al collega Viérin.
Viérin (AV) -
Collega Manfrin, solo per precisare che il
bando non è stato pubblicato il 27 settembre, motivo del fatto
personale. È stato pubblicato il 12 marzo 2018 e si è concluso il
27 settembre, quindi la Giunta Spelgatti poteva benissimo riaprire
quella misura che lei ha detto, in modo scorretto e anche erroneo,
essere stata aperta dalla Giunta Spelgatti. Era solo questo.
Poi, che sia differito o non differito, se voi volete venire qui
in Consiglio a dire qualsiasi cosa non vera, fatelo, prendendovi
anche meriti che non avete! Avete fatto solo questo!
Presidente -
Sospendiamo per una riunione della
Conferenza dei Capigruppo.
La seduta è sospesa dalle 15:44 alle 15:50.
Rini (Presidente) -
Possiamo riprendere i lavori con il
punto 18 all'ordine del giorno. Per la risposta, la parola
all'assessore Baccega.
Baccega (UV) -
Voglio ringraziare le colleghe del
Movimento 5 Stelle per questa interrogazione, che ci permette di
entrare nel vivo di una tematica che è molto sentita e molto forte.
Rispondo subito ai quesiti, dicendo che non è stata redatta nessuna
mappa con gli interventi da porre in essere in materia di barriere
architettoniche. È però necessario specificare che, sin dagli anni
novanta e attualmente, con la legge regionale n. 14 del 18 aprile
2008, il sistema integrato di interventi e servizi a favore delle
persone con disabilità (con particolare riferimento all'articolo
11, che parla di benefici volti a favorire la vita di relazione
delle persone con disabilità), molti enti pubblici hanno effettuato
interventi di adeguamento atti a garantire l'accessibilità degli
edifici e dei luoghi aperti al pubblico, ai sensi della legge n.
104. L'Amministrazione regionale sta continuando a finanziare la
realizzazione degli interventi e a fornire consulenze per rendere
realmente accessibili il maggior numero di spazi pubblici, fino ad
arrivare al suo completamento.
Ci chiedete anche se è stato definito un gruppo di lavoro per
arrivare alla costituzione del PEBA. Rispondo di no, non è ancora
stato definito un gruppo di lavoro, in quanto le varie
riorganizzazioni intervenute negli ultimi anni non hanno consentito
una continuità delle funzioni svolte dai vari dirigenti.
Peraltro, ritengo che le barriere architettoniche degli spazi
urbani e degli edifici pubblici costituiscano un enorme problema
sociale, che genera sicuramente ricadute negative in termini di
inclusione sociale, di economia e lavorative.
Per queste ragioni, e sulla base di questo pensiero, mi impegno
a formare un gruppo di lavoro per arrivare alla definizione di un
gruppo interassessorile che vada a determinare le linee guida
regionali, a supporto di un PEBA che poi i Comuni dovranno adottare
per arrivare all'eliminazione delle barriere architettoniche. Sarà
essenziale capire chi coinvolgere in questo percorso importante e,
suppongo, anche piuttosto complicato, ovviamente trasversalmente a
tutti gli assessorati coinvolti: dalla sanità, ai lavori pubblici,
al patrimonio, alla pubblica istruzione per le scuole, agli
impianti sportivi. Ma dovremo anche avere la collaborazione delle
associazioni a tutela dei disabili, tra cui i non vedenti, che
hanno recentemente scritto in questo senso.
Come agire, quali linee di indirizzo prendere? Bisognerà fare
un'analisi del quadro normativo, del quadro urbanistico dei vari
Comuni e delle varie città., l'analisi dello stato di fatto degli
edifici, la mappatura delle criticità, la definizione delle linee
di indirizzo e di intervento e,
dulcis in fundo
, una
valutazione economica degli eventuali interventi, per poi
individuare le fonti di finanziamento.
Va detto che, se ci sono difformità, riguardano edifici datati,
perché quelli più recenti, per poter ottenere il rilascio delle
autorizzazioni o l'accreditamento anche delle strutture - parlo
delle strutture sanitarie - devono essere in regola con le norme
sull'abbattimento delle barriere architettoniche.
Sulla base di questo impegno, noi contiamo, da qui a fine anno,
di poter dare intanto un quadro di risposte. Eventualmente avremo
modo anche di confrontarci su questo, se avrà piacere, perché credo
che più gente si coinvolge, più persone si coinvolgono, più c'è
attenzione rispetto a questo argomento, alla fine i risultati che
si portano a casa sono decisamente migliori.
Presidente -
Per la replica, la parola alla collega
Russo.
Russo (M5S) -
Sicuramente la risposta non è esauriente,
anzi, lascia aperta una ferita che già lo era. In effetti questa
interrogazione l'avevo proposta, in termini non dico identici ma
quasi, a inizio consiliatura, quindi a luglio, e oggi, dopo quasi
un anno, la situazione è esattamente identica.
Il tema delle barriere architettoniche è molto importante
perché, come ha detto lei, la barriera architettonica è proprio una
barriera fisica che impedisce l'inclusione sociale e soprattutto è
una barriera che impedisce, a chi ha una disabilità, di poter
usufruire di tutti i suoi diritti. Questo è il vero problema.
Credo che la prima cosa fondamentale sia fare la mappa, perché
sicuramente, come ha detto lei, soprattutto gli edifici nuovi e
quelli appena accreditati sono a norma, invece quelli vecchi no.
Inoltre, il nostro territorio fisico, quello valdostano, ben si
presta ad avere un sacco di problemi di barriere architettoniche,
perché è tutto un saliscendi e ci sono strade di vario genere.
Quindi anche semplicemente negli spazi aperti spesso c'è un
problema di accessibilità rispetto a chi ha disabilità. Riporterò
sicuramente l'attenzione su questo argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK