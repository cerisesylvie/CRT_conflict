Consiglio Regionale della Valle d'Aosta - Oggetto del Consiglio n. 290 del 18 dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 290 del 18 dicembre 2003 - Resoconto
OGGETTO N. 290/XII - Monitoraggio della qualità dell'aria nella
zona della Valdigne. (Interrogazione)
Interrogazione
Preso atto degli impegni assunti in Consiglio regionale nel
marzo 2003 dall'allora Presidente della Regione circa la volontà di
continuare a monitorare la qualità dell'aria, al fine di verificare
se il rinnovato passaggio dei Tir incida, e in che misura, sulla
salute degli abitanti della Valdigne;
Ricordato che sul rapporto tra incremento del passaggio dei
Tir e aumento delle malattie respiratorie nella zona della Valdigne
si sono confrontate valutazioni diverse di medici e di
politici;
Considerato che sarebbe utile pervenire su questo tema, cioè
sul rapporto tra inquinamento atmosferico derivante dal passaggio
di mezzi pesanti e la salute dei cittadini, a dati certi, anche
attraverso uno studio specifico;
I sottoscritti Consiglieri regionali
Interrogano
la Giunta per sapere:
1) quali sono i dati sulla qualità dell'aria, che emergono
dai punti di prelievo collocati nella Valdigne, in questi primi
mesi invernali;
2) se tra i programmi dell'Osservatorio epidemiologico è
stato inserito uno studio specifico sulla correlazione nella
Valdigne tra il passaggio dei Tir e l'insorgere di malattie
dell'apparato respiratorio.
F.to: Squarzino Secondina - Riccarand
Presidente - La parola all'Assessore alla sanità, salute e
politiche sociali, Fosson.
Fosson (UV) - Rispondo volentieri a questa interrogazione, anche
se - come lei dice nelle sue domande - sono talmente contrastanti i
pareri tecnici, per cui una risposta definitiva non si può dare. Do
comunque i dati sulla qualità dell'aria rilevati nell'ultimo
periodo che sono forniti dall'Agenzia regionale per la protezione
ambientale, si tratta di vari punti sintetizzati.
Le concentrazioni orarie di biossido di azoto sono sempre
inferiori al valore limite previsto dalla normativa, anche se per
la media annuale non è possibile il calcolo, in quanto i dati non
possono essere considerati rappresentativi di tutto l'anno civile
per una questione statistica. I maggiori valori rilevati nel mese
di febbraio potrebbero essere dovuti ad un rallentamento del
traffico e quindi ad una maggiore permanenza dei mezzi in
prossimità del sito di misura, causato dalle forti nevicate del
periodo. Qui ad Aosta, abbiamo visto che i semafori, o tutto quello
che rallenta la corsa e la marcia dei TIR, provocano poi alla
ripresa della marcia un aumento di emissione di particelle di
biossido di azoto. Le concentrazioni di polveri fini mostrano
alcuni superamenti del valore limite giornaliero nei 2 siti di
monitoraggio; non è possibile un confronto del numero di
superamenti annui del valore limite, in quanto i dati non sono
rappresentativi dell'intero anno.
Un ultimo punto interessante: con riferimento ai giorni tipo, si
osserva che il regime di traffico pesante alternato influenza in
modo significativo le concentrazioni orarie, che presentano un
andamento a "cresta di drago", cioè i valori massimi si registrano
in corrispondenza del traffico pesante in salita verso la Francia,
mentre i valori minimi corrispondono al traffico in discesa: questo
è quanto. Sicuramente i valori di inquinamento non sono valori
elevati; chiaramente non possiamo dire che l'inquinamento faccia
bene.
Nella casualità delle malattie polmonari l'inquinamento è uno
dei fattori; il fattore più importante è il fumo di sigarette,
altri sono quelli allergici, che è difficile monitorare. Non sono
d'accordo che la nostra regione, se ha un aumento di malattie
allergiche, queste siano dovute all'inquinamento, perché rispetto
ad altre regioni italiane il nostro inquinamento è minore. Ho visto
alcuni dati sull'argomento e - come diceva giustamente la
Consigliera - vi sono delle valutazioni diverse dei medici
sull'argomento e i dati vanno confrontati.
Per quanto riguarda i rilievi e le diverse precisazioni del dr.
Fattorini, un pediatra dell'alta Valle, le dico che li abbiamo
presi in considerazione - probabilmente in questo periodo sono
fortunato sui dati, li ho qui -, nel senso che, con lettera in data
4 dicembre - che poi le allego -, ho risposto allo stesso. La
vostra interpellanza è giunta da noi il 5 dicembre: questo per
testimoniare un desiderio di affrontare il problema e tenere in
considerazione quello che il dr. Fattorini rilevava. Con tale
lettera gli ho proposto di instaurare uno studio, di analizzare
l'argomento; purtroppo nelle rilevazioni che lui fa, non vi sono
ancora dati sufficientemente corretti per giungere a delle
definizioni del problema. Ad esempio, sarebbe interessante vedere
come nel periodo in cui non è c'è stato transito dei TIR, i casi di
asma, di malattie allergiche o di malattie polmonari possa essere
diminuito: questo andrebbe analizzato.
Con la lettera del 4 dicembre ho comunque proposto al dr.
Fattorini di iniziare uno studio proprio tra ospedale e territorio,
coinvolgendo le sue conoscenze, per fare uno studio fra territorio,
cioè fra chi rileva i dati sul territorio e chi, al centro, li può
elaborare, utilizzando la struttura ospedaliera per verificare in
alcuni periodi quanti siano stati i ricoveri per malattie polmonari
e quale sia stata la causa di questi.
Il nostro osservatorio ha in programma uno studio per il 2004
dal titolo "Ambiente e salute in Valle d'Aosta", in cui questi dati
saranno analizzati; il problema è trovare uno studio obiettivo per
valutare questi dati in modo scientificamente corretto.
Presidente - La parola alla Consigliera Squarzino Secondina.
Squarzino (Arc-VA) - Solo per ricordare - anche a chi non ha
seguito tutta la vicenda - che a febbraio 2003 i pediatri della
Valdigne diffondono un documento in cui lanciano un allarme
preciso. Affermano che si registrano valori più alti dell'88% di
inquinanti ambientali da traffico e l'aumento di tumori maligni
fino al 31% superiori della media regionale nelle donne abitanti
nella Valdigne, come pure tassi elevatissimi di malattie collegate
all'inquinamento e di mortalità per malattie dell'apparato
respiratorio.
Nel periodo di chiusura del traforo si era registrata
un'incidenza di patologie asmatiche o asmatiformi nei nuovi nati
ridotta. A fronte di questi dati, l'Assessore Vicquéry aveva
risposto in modo negativo e, ad una nostra iniziativa fatta il 19
marzo, a cui aveva risposto il Presidente Louvin, si affermava:
"
nous avons en ce moment des chiffres qui ne permettent pas
d'établir un rapport qualifié de cause à effet entre le passage des
poids lourds et ce genre particulier d'affections; le nombre total
d'hospitalisation pour ces pathologies a augmenté curieusement
pendant la période de fermeture du tunnel.".
S
embrava
addirittura che nel momento di chiusura del tunnel ci fosse un
aumento di ricoveri per patologie; in questo senso dicevo
nell'interrogazione che vi è un contrasto fra i dati dei tecnici,
dei medici, dedotti dai dati dell'Osservatorio epidemiologico, e la
lettura del politico.
Sempre in quell'occasione era stata affermata la necessità di
intervenire con uno studio più appropriato:
"L'Assessorat a déjà
chargé, et cela pour faire la liaison entre les données et leurs
conséquences, les experts de l'Observatoire épidémiologique en
fonction auprès de l'ARPA, pour une étude spécifique de caractère
épidémiologique et environnemental, pour comparer les données
environnementales avec le taux de morbidité et de mortalité dans
les parages du tunnel du Mont Blanc. Au point du vue de l'impact de
la maladie toute la situation est donc certainement monitorée. De
plus, il est en train d'évaluer la faisabilité d'études
d'approfondissement sur le facteur de risque spécifique, qui est
celui de la pollution liée aux poids lourds, et sur les pathologies
pouvant ci-rattacher. On a déjà chargé les experts pour une étude
spécifique.".
Rispetto a questo studio, noi aspettavamo addirittura già alcuni
dati; l'Assessore diceva che parte il 1° gennaio 2004 - ne
prendiamo atto! Perché aspettiamo con interesse questi dati? Perché
sappiamo che esistono studi specifici che hanno confermato in modo
inequivocabile il rapporto fra asma dei bambini e inquinamento, il
rapporto fra la mortalità cardiopolmonare risiede in prossimità di
strade ad alta densità di traffico; ancora: il rapporto fra la
vicinanza di strade ad alto traffico ed un'elevata mortalità per le
malattie dell'apparato respiratorio. Vi sono quindi dei dati
scientifici che indicano questa correlazione. La cosa interessante
è verificare qui, "in situ", se esiste tale correlazione, perché
solo attraverso questo studio specifico possiamo avere dati certi
su cui poi riflettere e decidere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK