Consiglio Regionale della Valle d'Aosta - Oggetto del Consiglio n. 2841 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2841 del 12 ottobre 2023 - Resoconto
OGGETTO N. 2841/XVI - Interpellanza: "Interlocuzioni con RFI
per la manutenzione e valorizzazione della tratta ferroviaria Aosta
- Pré-Saint-Didier".
Bertin (Presidente) -
Punto n. 40. Consigliera Foudraz, a
lei la parola.
Foudraz (LEGA VDA) -
L'iniziativa odierna tratta la
questione relativa allo stato di completo abbandono e degrado della
tratta ferroviaria Aosta - Pré-Saint-Didier, una tratta
caratterizzata da una lunghezza di 31 km che da anni ormai è in
completo stato di abbandono.
Unica nota positiva su questo percorso è sicuramente quello che
è stato realizzato nel comune di Morgex, dove nei pressi della
stazione ferroviaria è sorto il Parco della lettura, e lì possiamo
definire l'area circostante, che interessa quindi il passaggio dei
binari, come una zona veramente ben integrata e curata dal punto di
vista ambientale, meta di molti turisti e di tutte le età.
Per il resto del percorso ferroviario non si può dire certo la
stessa cosa: boscaglie e rifiuti hanno preso il sopravvento.
A seguito di numerose iniziative presentate in aula nel corso di
questa legislatura in merito al futuro di questa tratta
ferroviaria, abbiamo appreso in ripetuti interventi che, sebbene
con la legge regionale 22/2016 si prevedesse di riattivare e
potenziare la linea del servizio ferroviario sulla direttrice Aosta
- Pré-Saint-Didier, nei vari incontri che il Governo regionale ha
avuto con RFI, le analisi condotte hanno fatto emergere che
comunque con la riapertura della linea stessa servirebbero oltre 71
milioni di euro per procedere alla riapertura di questa tratta
ferroviaria. Sarebbero numerosi gli interventi da mettere in campo,
come, ad esempio, l'innalzamento del carico assiale per la
circolazione dei mezzi a 18 tonnellate/asse, interventi di
armamento, interventi all'interno delle gallerie, sui ponti e
sull'impiantistica; tutti interventi infrastrutturali che comunque
richiedono, come ho appena detto, investimenti enormi, che non
possono prescindere da finanziamenti dello Stato che, tra l'altro,
è proprietario dei binari e quindi diretto beneficiario degli
interventi che non possono che essere definiti e programmati
attraverso un'attività di concertazione con lo Stato e con RFI.
Tutto questo, però, non esclude che questo tratto possa comunque
essere mantenuto almeno in maniera decorosa a livello ambientale.
Non dimentichiamoci che siamo una regione turistica con un afflusso
importante di turisti ogni anno, persone che annualmente vengono
apposta per visitare la nostra regione.
Dai dati che ho potuto reperire sul sito istituzionale della
Regione, possiamo capire la portata delle presenze turistiche in
Valle, che si attestano - per l'ultima annualità chiusa con dati
certi, quella del 2022 - a un totale di presenze pari a oltre 3
milioni e 200 mila turisti, di cui più di 2 milioni sono turisti
italiani e oltre 1 milione sono turisti stranieri. I dati presenti
sul sito per questa parte di annualità che è in corso - mi pare che
i dati siano aggiornati a luglio, se non ricordo male - rilevano
comunque un'attenzione e un costante e crescente flusso di turisti
che vengono nella nostra regione.
Non dimentichiamoci anche del fatto che per avere questi numeri
importanti si investe molto per pubblicizzare la nostra regione in
tutte le stagioni dell'anno, e quindi perché non rendere decorosa
anche la tratta in questione? Se attualmente non è fruibile dal
punto di vista del transito, che sia per lo meno messa nella
condizione di non generare eventuali potenziali problemi d'igiene e
di sicurezza, perché prevenire è sempre meglio che curare.
Sarebbe opportuno che venissero predisposte manutenzioni lungo
questa tratta ferroviaria che attualmente non è utilizzata, proprio
al fine di prevenire delle eventuali criticità che potrebbero
verificarsi, come, ad esempio, incendi incontrollati, e
quest'estate abbiamo visto cosa può succedere quando prende fuoco
una certa zona.
Nel Comune dove abito, Aymavilles, abbiamo visto da un incendio
incontrollato - non penso che sia ancora stata appurata la causa -
quali siano i danni che possono essere arrecati.
Vorrei far presente che questa tratta ferroviaria attraversa
anche numerose frazioni di Comuni.
Per tutte queste motivazioni, io chiedo all'Assessore competente
se ci siano state interlocuzioni con RFI e gli intendimenti in
merito alle manutenzioni, o eventuali manutenzioni, per valorizzare
al meglio la tratta in questione, dandole il giusto decoro
ambientale e la giusta sicurezza.
Presidente -
Risponde l'assessore Bertschy.
Bertschy (AV-VdA Unie) -
Se fosse un'infrastruttura di
nostra proprietà, la risposta sarebbe molto semplice: non l'abbiamo
fatto e dobbiamo farlo, mettiamo in campo le risorse, il personale,
tutto quello che si può fare per farlo. La risposta sarebbe di una
semplicità estrema.
Non è un'infrastruttura di nostra proprietà e quindi ci dobbiamo
rifare a quelle che sono oggi le possibilità che abbiamo, che sono
quelle di dare a RFI il compito di rispettare i contratti, perché
tra i suoi compiti c'è la manutenzione ordinaria della proprietà
per garantirne pulizia, sicurezza e decoro.
Abbiamo sollecitato - l'ha fatto chi mi ha preceduto e lo sto
facendo io attraverso le nostre strutture - RFI a fare queste
manutenzioni. Lo stiamo continuando a fare, bisognerà verificare in
termini contrattuali se i ci sono possibilità per essere anche più
determinati rispetto a questo, perché la situazione
dell'infrastruttura la vediamo tutti, sono girati anche dei video
nell'ultimo periodo. Io ho avuto l'interesse di fare una camminata
in alcuni tratti, anche per rendermene conto personalmente:
evidentemente tutte le infrastrutture, quando non sono gestite e
mantenute, fanno questa fine.
Io oggi le dico che l'impegno da parte nostra c'è, ci sarà e
speriamo di riuscire a raggiungere un risultato nell'immediato
futuro, perché comunque la tratta è lunga; se facciamo delle
manutenzioni per tratti, quando hanno finito da una parte è già
ricominciato il problema dall'altra parte.
Poi giustamente c'è il tema dei turisti ma c'è anche il tema
delle proprietà di tutte quei Valdostani che hanno immobili o
terreni coltivati che confinano con queste proprietà e che oggi,
non per loro colpa, si trovano la deturpazione dei propri beni in
relazione al fatto di una manutenzione che non è così
efficiente.
Quello che è importante, e sarà proprio l'oggetto della
discussione più politica, è operare delle scelte. La legge 22/2016
ha dato una direzione, politicamente è necessario capire se verrà
confermata, se ci saranno altre idee.
Intanto per ora, nel Piano industriale di RFI che va fino al
2031, viene confermata la volontà di finanziare l'intervento. Il
problema è che di qui al 2031 di piante ne cresceranno ancora e
l'intervento viene confermato per il valore di 71 milioni di euro,
ma sappiamo tutti che dobbiamo considerare almeno un 20-30% di
aumento del costo dell'investimento in relazione all'aumento dei
prezzi che sta operando su qualsiasi tipo di investimento ad oggi,
quindi vedremo quando questo verrà fatto.
Concludo la risposta dicendo che sul tema urgente delle
manutenzioni noi faremo assolutamente sentire ancora la nostra
voce, sperando di poter essere determinanti e, ripeto, vedremo se
nelle pieghe del contratto si potrà essere più incisivi nei
confronti dei rapporti con il proprietario dell'infrastruttura; va
assolutamente assunta una decisione - e lo abbiamo detto in ogni
occasione - invece per quanto riguarda il tema futuro, perché,
nella discussione politica che ci è stata, era stato assegnato uno
studio per verificare anche la possibilità di andare verso la
pianificazione di un servizio come quello del tram-treno; lo studio
è completato. Avrete a breve le informazioni che servono, ci sono
tutti gli elementi per prendere delle decisioni e credo che questo
sia il compito della politica e su questo ci confronteremo nei
prossimi mesi, perché non ci possiamo permettere di lasciare
quest'infrastruttura per altri dieci anni in attesa di un progetto
che dipende da altri e sul quale abbiamo poca possibilità
d'incidere.
Presidente -
Per la replica, consigliera Foudraz.
Foudraz (LEGA VDA) -
Posso dire che sono parzialmente
soddisfatta della sua risposta, nel senso che si è comunque preso
l'impegno di cercare di far rispettare il contratto a RFI, che
prevede che le manutenzioni delle aree di pertinenza della ferrovia
vengano eseguite.
Ci auspichiamo che quello che ci ha promesso oggi in aula lei
riesca a farlo mettere in pratica a RFI perché, giustamente, come
ha citato lei, è proprio una questione che può danneggiare anche
gli abitanti, coloro che hanno degli appezzamenti di terreno che si
affacciano su quella tratta.
Poi vorrei proprio rimarcare come questa boscaglia che cresce
così ormai da oltre otto anni potrebbe generare degli incendi, dei
pericoli per la sicurezza di tutti.
È necessario essere molto incisivi con RFI. Continueremo a
vigilare e speriamo di non dover ripresentare un'iniziativa del
genere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK