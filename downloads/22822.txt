Consiglio Regionale della Valle d'Aosta - Oggetto del Consiglio n. 2255 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2255 del 8 novembre 2006 - Resoconto
OGGETTO N. 2255/XII - Adozione del piano predisposto
dall'ente Parco nazionale Gran Paradiso. (Interpellanza)
Interpellanza
Evidenziato che la presenza di aree naturali protette ben
gestite rappresenta un volano di sviluppo sostenibile del
territorio in cui tali aree si trovano;
Rilevato, in particolare, che il Parco Nazionale Gran
Paradiso rappresenta una risorsa di enorme rilevanza per il turismo
ambientale;
Evidenziato che il piano del Parco rappresenta uno strumento
importante per la buona gestione dell'area protetta e per la
programmazione di uno sviluppo sostenibile dei Comuni del
Parco;
Appreso che la bozza di tale Piano è stata trasmessa
dall'Ente Parco Nazionale Gran Paradiso alle Regioni Valle d'Aosta
e Piemonte, al fine dell'acquisizione di un primo parere;
Ribadita la necessità di un' attiva collaborazione della
Regione al fine di arrivare ad una rapida conclusione dell'iter di
approvazione del Piano del Parco;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1) se siano stati presi contatti con la Regione Piemonte per
concordare un processo comune di condivisione e di
approvazione;
2) in che modo la Regione intende operare per arrivare in
tempi brevi all'adozione del Piano del Parco.
F.to: Venturella - Bortot
Président
- La parole au Conseiller Venturella.
Venturella (Arc-VA)
- Credo che dalle dichiarazioni del
Presidente della Regione, mi risponderà il Presidente Caveri,
perché...
Caveri (UV)
- (fuori microfono) ... risponde l'Assessore
Isabellon.
Venturella (Arc-VA)
- Va bene, sono confortato, perché
lei, Presidente, vuole essere dappertutto... questa volta c'è
l'Assessore Isabellon.
Abbiamo discusso, in questo Consiglio, di sviluppo del Parco
nazionale Gran Paradiso, di accessi pedonali e viari, credo che uno
strumento importantissimo per la tutela dei valori naturali e
ambientali, affidata all'ente Parco, possa essere perseguita
attraverso lo strumento del piano del parco.
Esiste una serie di procedure amministrative, quella che ci
riguarda è a valle della predisposizione da parte dell'ente Parco
del piano insieme al Consiglio direttivo, piano del parco che credo
sia stato già trasmesso alla Regione. In definitiva il piano
dovrebbe essere adottato entro 90 giorni, è una specie di piano
regolatore con le osservazioni, con le controdeduzioni, con i tempi
per far sì che ente Parco, comunità del Parco, Consiglio direttivo,
Giunta esecutiva, Regioni Piemonte e Valle d'Aosta si possano unire
in una procedura condivisa. Proprio in riferimento a ciò che è
capitato nelle valli piemontesi, ma anche in Valle d'Aosta,
crediamo che per una buona gestione dell'area protetta sia
indispensabile arrivare a una rapida conclusione dell'iter di
approvazione del piano del Parco.
Cosa chiediamo all'Assessore competente? Crediamo che sia
necessario che fra Regione Valle d'Aosta e Regione Piemonte vi sia
un tavolo di concertazione e di confronto, perché le 5 valli sono
sia valdostane che piemontesi e chiediamo in quale modo la Regione
intende operare per arrivare in tempi brevi - ma questo non vuol
dire fra una settimana o un mese, pensiamo a dei tempi ragionevoli
- a cominciare la procedura di adozione del Parco, che precede
l'approvazione.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In effetti, per quel che riguarda gli
strumenti necessari alla gestione del Parco abbiamo la necessità di
predisporre il piano del Parco con gli altri strumenti che sono i
regolamenti al piano pluriennale economico e sociale, previsti
dalla legge n. 394/1991. Come ricordato dal collega Venturella, le
bozze sono state trasmesse agli Uffici di Presidenza a gennaio
2006. Ne approfitto per fare il quadro di tutto quello che in
questi mesi è stato fatto, perché naturalmente, per una
programmazione di lavori adeguata, è necessario avere tutto il
coinvolgimento possibile al fine di avere uno strumento che alla
fine è il migliore possibile, tenuto conto delle esigenze che ci
sono, visto che il piano del Parco e gli strumenti di gestione
hanno una ricaduta non indifferente su un comprensorio ampio dove
abbiamo la presenza di aree di protezione principalmente, ma
abbiamo anche delle aree che sono vissute e antropizzate nel corso
del tempo, pertanto bisogna trovare una giusta coesistenza fra le
varie esigenze.
Al fine di avviare l'analisi degli elaborati e individuare
eventuali problematiche già in questa fase, in modo da fornire
tutte le indicazioni necessarie all'elaborazione di documenti
finali condivisi, il Presidente della Regione ha convocato un primo
incontro con gli Assessori competenti: il Capo di gabinetto, il
Segretario generale, il Coordinatore del Dipartimento legislativo
legale e il Capo servizio aree protette, per un primo esame delle
bozze dei documenti. La documentazione è stata poi inviata a tutte
le strutture regionali coinvolte e sono stati convocati altri 2
incontri - coordinati dal Segretario generale, visto che siamo in
presenza di un'interdisciplinarità, quindi c'è un coinvolgimento di
vari settori dell'Amministrazione - che hanno permesso di
evidenziare le principali problematiche oggetto di
approfondimento.
I risultati di queste analisi sono poi stati condivisi nel corso
di un incontro avvenuto a fine giugno con i Sindaci del versante
valdostano della comunità del Parco; sulla base di quanto è emerso
nelle riunioni gli Uffici di Presidenza hanno richiesto, già nello
scorso mese di maggio e più volte sollecitato, un incontro con il
Ministro dell'ambiente, Onorevole Pecoraro Scanio, ma tornerò dopo
su questo problema, che coinvolge anche un altro soggetto - pur non
citato nell'interpellanza - che è il ministero, sia per quel che
riguarda l'aspetto filosofico della sensibilità, sia per quel che
riguarda l'aspetto pratico che è quello di fornire gli adeguati
finanziamenti come previsto in merito alla Fondazione "Grand
Paradis".
I temi principali sottoposti all'attenzione del ministro sono in
sintesi i seguenti.
Il primo è quello che riguarda la delimitazione dei confini del
parco; qui l'argomento annoso riguarda la modifica dei confini o,
meglio, la precisazione utilizzando la base cartografica più
recente nei Comuni di Aymavilles, Champorcher, Cogne, Introd, da
disporre con decreto ministeriale previa intesa con la Regione,
sulla base delle richieste formulate dai Comuni in quelle riunioni
e condivise dall'ente Parco. Rimane la situazione particolare, che
è quella che riguarda l'esame della situazione del "budello" della
zona di Valsavarenche.
Il secondo tema è la regolamentazione dei siti di interesse
comunitario (SIC); è opportuno introdurre nel piano del Parco,
sulla base delle indicazioni del Servizio aree protette della
Regione Valle d'Aosta e dei competenti uffici della Regione
Piemonte, gli elementi che lo connotino quale piano di gestione dei
siti: siti di interesse comunitario (SIC) e zone di protezione
speciale (ZPS), ai sensi della direttiva 92/43 della CE del 21
maggio 1992. Il piano del Parco dovrebbe prevedere l'esenzione in
talune zone dall'obbligo di effettuare la valutazione di incidenza,
per dire le zone "A" dei "PRG" dei Comuni valdostani compresi
all'interno del Parco e talune altre zone omogenee, per esempio
zone dal punto di vista urbanistico individuate come zone "B", "C",
"F", previa verifica della mancanza di incidenza significativa
sugli habitat naturali.
Il terzo tema riguarda la normativa per la realizzazione di
interventi edilizi, in particolare nelle zone urbanizzate, proposta
di eliminazione di eventuali ridondanze della regolamentazione; qui
si tratta di interventi minimali, che già negli anni hanno creato
non poche situazioni di disagio nell'ambito delle popolazioni che
hanno mal digerito certe posizioni che rasentavano la vessazione
storicamente. Tutto questo va nella direzione di far convivere le
varie esigenze e di far accogliere anche l'inserimento per altre
zone della Valle d'Aosta per quel che ci riguarda in zone protette,
con un buon senso che è auspicabile, e quindi creare un buon clima
attorno a quello che si intende per essere all'interno di una zona
protetta.
Il quarto tema è la suscettività degli interventi a formare
oggetto di accordo di programma quadro (APQ); la bozza di piano
pluriennale economico e sociale prevede 5 progetti strategici per
lo sviluppo economico e sociale della comunità del Parco; di
conseguenza la nuova intesa istituzionale di programma, da
stipularsi fra Stato e Regione per il periodo 2007-2013, potrà e
dovrà prevedere l'accordo di programma con il Ministero
dell'ambiente, con l'opportuno coinvolgimento della Regione
Piemonte ed eventualmente del limitrofo Parco francese della
Vanoise.
Altro tema: la verifica delle modalità di partecipazione
dell'ente Parco alla Fondazione "Grand Paradis": la Fondazione,
istituita con legge regionale n. 14/2004, vede come soci la
Regione, la Comunità montana Grand Paradis, i Comuni
territorialmente interessati dal Parco, il Parco, il Museo
minerario regionale e l'Associazione professionale guide del Parco.
L'ente Parco ha aderito alla Fondazione e come socio partecipa alla
gestione con una quota annua, stabilita dal "CdA", pari a 6.455,71
euro; partecipa poi alla gestione dei centri visitatori con una
quota pari al 50% delle spese previste sulla base del piano di
apertura annuale dei centri; per il 2006 la quota a carico del
Parco è pari a 51.287,50 euro. L'ente ha recentemente comunicato
che a causa dei tagli operati sul bilancio dal Ministero
dell'ambiente - di qui le premesse legate alla filosofia piuttosto
che non alla praticità - non sarà in grado di garantire la
copertura dei costi previsti a suo carico per la gestione dei
centri. Alla luce del ruolo che può svolgere la Fondazione
nell'ambito della valorizzazione territoriale, delle ricadute
dirette sul comprensorio e dell'importanza di una partecipazione
attiva del Parco all'attività della Fondazione, è fondamentale
assicurare all'ente Parco adeguate risorse finanziarie per questo
tipo di attività; per quel che riguarda l'Amministrazione regionale
facciamo e cerchiamo di fare la nostra parte.
Un altro tema è la normativa concernente le guardie del Parco;
in questo caso, dalla lettura delle bozze non emergono elementi di
preoccupazione in merito, sembra comunque utile ribadire la
necessità del mantenimento dell'organico e della valorizzazione del
personale, limitando l'esternalizzazione di funzioni.
Rimane poi il tema dello "screening" delle azioni di promozione
previste dal piano socio economico e il piano del Parco; si
ritengono nel complesso sostanzialmente condivisibili le
indicazioni contenute nel documento riguardanti gli obiettivi, le
correlate azioni per assicurare uno sviluppo sostenibile delle
attività turistiche delle zone interessate.
Infine, l'ultimo tema riguarda la gestione delle foreste, delle
acque e del rischio idrogeologico, e in questo caso l'approccio del
piano alla gestione delle aree boscate è condivisibile;
naturalmente, qui, è necessario attuare un coordinamento con gli
uffici regionali competenti.
Nell'attesa dell'incontro con il ministro, gli uffici tecnici
proseguono l'analisi dei documenti e in particolare per quanto
attiene gli aspetti connessi alla gestione del Parco in quanto sito
di importanza comunitaria e zona di protezione speciale, sono già
avvenuti incontri con i colleghi della Regione Piemonte, i tecnici
dell'ente e i tecnici incaricati dell'elaborazione del piano per
definire i contenuti delle integrazioni necessarie a connotare il
piano anche come piano di gestione del "SIC" e della "ZPS".
Président
- La parole au Conseiller Venturella.
Venturella (Arc-VA)
- Ringrazio l'Assessore per l'ampia e
dettagliata descrizione; credo che la strada indicata
dall'Assessore stesso - noi avevamo fatto proprio delle richieste
specifiche - sia questa: condividere con la Regione Piemonte e con
il Ministero dell'ambiente la predisposizione del piano del
Parco.
Mi permetta però una piccola osservazione, Assessore: abbiamo
audito la direttrice della Fondazione "Grand Paradis" che ci ha
spiegato quali erano i problemi di finanziamento 2006; è vero, ora
il Ministro è l'Onorevole Pecoraro Scanio, ma dato che nel 2005,
anno in cui sono stati decisi gli stanziamenti per il Parco
nazionale del Gran Paradiso, al Governo vi era la "CdL" con il
Ministro di "AN", Altero Matteoli...
Caveri (UV)
- (fuori microfono) ... la finanziaria di
adesso...
Venturella (Arc-VA)
- ... ora ritorna il Presidente della
Regione a divertirsi ad interrompere... ma lei sa bene che in
finanziaria il testo che esce dal Consiglio dei Ministri è una
bozza di lavoro, con 3.000 emendamenti... credo che qualche
variazione si potrà fare. Sicuramente ci impegneremo perché le
risorse destinate al ministero al Parco nazionale del Gran Paradiso
siano adeguate alle esigenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK