Consiglio Regionale della Valle d'Aosta - Oggetto del Consiglio n. 568 del 28 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 568 del 28 aprile 1999 - Resoconto
SÉANCE DU 28 AVRIL 1999 (MATIN)
OGGETTO N. 568/XI Orientamenti in merito alla localizzazione e
alla tipologia del nuovo impianto di arroccamento da Dolonne al
Plan Checrouit a Courmayeur. (Interpellanza)
Interpellanza Preso atto dell'ampio dibattito in corso nel
Comune di Courmayeur relativamente alle scelte di localizzazione e
di tipologia dell'impianto di arroccamento che dalla frazione
Dolonne condurrà gli sciatori nel sovrastante "domaine Skiable" di
Plan Checrouit;
Osservato come la scelta indicata dalla maggioranza
dell'Amministrazione comunale di Courmayeur sia sbagliata, perché
ambientalmente incompatibile, urbanisticamente impraticabile,
eccessivamente onerosa e non realizzabile in tempi brevi;
Ritenuta invece saggia la proposta alternativa, avanzata anche
ad un apposito Comitato costituitosi a Courmayeur per la
realizzazione di una funivia di più modeste dimensioni lungo il
tracciato della vecchia telecabina di Dolonne;
Creduto che sia compito dell'Amministrazione regionale esprimere
il proprio orientamento su di un tema di tale rilevanza ed evitare
il concretizzarsi di scelte aventi ripercussioni negative non solo
per il Comune di Courmayeur, ma tutto il comparto turistico
dell'Alta Valle;
i sottoscritti Consiglieri regionali:
Interpellano
L'Assessore competente per sapere:
1) Qual è l'orientamento dell'Amministrazione in ordine ai
progetti alternativi proposti;
2) Quali iniziative si intendono adottare per impedire la
realizzazione di mega-progetti non conformi alle esigenze
turistiche e ambientali della località.
F.to: Curtaz - Squarzino Secondina
Presidente L'interpellanza n. 13 verrà messa in discussione
insieme con la mozione n. 32… Va bene,
d'accordo.
La parola al Consigliere Curtaz.
Curtaz (PVA-cU) Prima voglio spiegare perché non sono d'accordo
che quest'interpellanza venga discussa insieme alla mozione,
rispettabile mozione peraltro, presentata dal gruppo degli
Autonomisti rispetto allo stesso tema. Non sono d'accordo che
vengano discusse assieme, perché i presupposti, come dire
"politici", delle due iniziative sono antitetici, quindi mi
sembrerebbe un elemento di confusione discuterle assieme. Questo,
ripeto, con tutto il rispetto nei confronti dell'iniziativa dei
miei colleghi Autonomisti.
A parte la circostanza che quest'interpellanza era stata già
presentata circa un mese fa e poi era stata rinviata l'altro
Consiglio per l'assenza dell'Assessore Lavoyer, attraverso
quest'iniziativa abbiamo fatto entrare per la prima volta in questo
Consiglio la questione dell'impianto di arroccamento di Dolonne. Si
tratta di una questione assai rilevante, che ha occupato le pagine
della cronaca locale per molto tempo e io credo che continuerà
ancora ad occuparle, per la rilevanza obiettiva che quest'opera ha
per il futuro non solo del Comune di Courmayeur, ma per tutto il
turismo della Valdigne e dell'alta Valle.
Come è noto, su questo problema si schierano due posizioni. Una
prima posizione che è quella sostenuta dalla maggioranza
dell'amministrazione comunale, che intenderebbe costruire a
Courmayeur un nuovo impianto di arroccamento di enormi dimensioni,
con l'obiettivo di portare nel domaine skiable - ricordo, un
domaine skiable modesto che può contenere circa 7.000 sciatori - un
gran numero di sciatori, portandoli immediatamente sulle piste di
sci. Si contrappone a quest'opzione una seconda opzione, che è oggi
sostenuta da un comitato che si è costituito a Courmayeur, il quale
ritiene più compatibile, più fattibile, una soluzione che preveda
il rinnovo della telecabina di Dolonne, ripercorrendo lo stesso
percorso già utilizzato dalla vecchia telecabina ormai
dismessa.
Rispetto a queste due scelte di campo, noi prendiamo posizione
chiaramente a favore della seconda. Cioè, riteniamo che per tutta
una serie di ragioni questa seconda opzione sia preferibile. Le
ragioni sono essenzialmente quattro: riteniamo che questa seconda
scelta sia, dal punto di vista ambientale, più compatibile,
riteniamo che sia urbanisticamente più praticabile, riteniamo che
sia meno onerosa, riteniamo che sia realizzabile in tempi più
brevi.
Riteniamo però opportuno, visto che finora la discussione si è
risolta nell'ambito del Comune di Courmayeur, che di questo
problema si faccia carico anche l'Amministrazione regionale, per
due ordini di ragioni. Primo, perché ritengo che su un progetto di
questo tipo, che ha una dimensione che va oltre l'ambito comunale,
sia opportuno che l'Amministrazione regionale indichi il proprio
orientamento; secondo, perché l'Amministrazione regionale sarà
chiamata a finanziare in gran parte quest'opera, oltre che adottare
eventuali provvedimenti amministrativi a sostegno di una o
dell'altra soluzione.
Credo dunque che sia importante per questi motivi conoscere
l'orientamento della Giunta a proposito di queste alternative.
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) A me pare che dall'interpellanza del Consigliere
Curtaz emerga, oltre alle proposte che sono in questo momento in
discussione all'interno dell'Amministrazione comunale di Courmayeur
e della popolazione di Courmayeur e di vari comitati, una terza
proposta che è quella che potrei definire "la proposta dei Verdi".
Ma su questa risponderò alla fine.
Per quanto attiene invece i due quesiti relativi
all'interpellanza, non possiamo anche in questa sede che ribadire
quanto abbiamo sinora affermato. Innanzitutto, l'Amministrazione
regionale in questo momento non è in possesso di nessun progetto; è
una discussione che è in corso all'interno del Consiglio comunale
di Courmayeur, discussione che ha coinvolto tutte le categorie
interessate. Il consiglio comunale ha fatto una scelta e noi la
rispettiamo. Allo stato delle cose non abbiamo ancora nessuna
proposta concreta da esaminare. Qualora il progetto e la proposta
verranno presentati alla Giunta regionale, esamineremo tale
proposta dal punto di vista economico in base anche alle leggi che
possono sostenere tale iniziativa.
Quello che posso dire fin da subito è che riteniamo opportuno
che questo intervento venga realizzato. Riteniamo inadeguato
l'attuale impianto di arroccamento. Quindi per quanto attiene la
prima parte del quesito, l'orientamento dell'Amministrazione
regionale è quello di rispettare la scelta dell'ente locale.
Non vogliamo commissariare il Comune di Courmayeur; in base alle
proposte che l'Amministrazione comunale di Courmayeur ci
presenterà, valuteremo l'opportunità e le modalità di
finanziamento.
Per quanto attiene invece alla proposta che viene rilanciata dal
Consigliere Curtaz, e che non è quella sostenuta dal comitato, che
vuole una localizzazione diversa dalla partenza dell'impianto di
risalita, bensì è la proposta relativa al ripristino dell'attuale
ovovia di Dolonne, mi limitò a leggere quello che l'Amministrazione
comunale di Courmayeur ha espresso con un volantino e un
comunicato:
"L'opuscolo che propone la cosiddetta iniziativa popolare per la
ricostruzione dell'impianto di risalita di Dolonne-Plan Checrouit
sul percorso della vecchia ovovia, è sicuramente un esempio di come
si possano manipolare dati oggettivi per creare confusione su di un
argomento che necessita invece della massima chiarezza. Sorvolando
sulle innumerevoli inesattezze, alcune delle quali talmente
evidenti e grossolane da sembrare volute, evidenziamo un solo
fatto. Si richiede che venga ricostruito sul tracciato e sul sedime
della vecchia ovovia un nuovo impianto con la stessa portata di
quello dismesso al termine della stagione invernale 1995-1996, 600
persone/ora, per poter usufruire di iter burocratici semplificati
ed abbreviati e diminuire i costi di realizzazione. Si evita
accuratamente di dire che un impianto di 600 persone/ora è
assolutamente insufficiente già per le necessità di arroccamento
attuali di Courmayeur e che soprattutto nessuno intende finanziare
una struttura superata ed antieconomica. Con queste premesse, ogni
ulteriore approfondimento su questa proposta risulta di nessuna
utilità".
Non possiamo che condividere questa posizione
dell'Amministrazione comunale di Courmayeur.
Presidente La parola al Consigliere Curtaz.
Curtaz (PVA-cU) La risposta dell'Assessore Lavoyer su un tema
così delicato al solito è stata molto sintetica. Prendo atto di
questa risposta che, al di là dei cenni un po' pilateschi, mi
sembra anche chiara, perché quando l'Assessore mi dice che
l'Amministrazione rispetterà la scelta del Comune di Courmayeur,
non credo che voglia riferirsi solo a un dato formale, che nessuno
peraltro voleva mettere in discussione, ma credo che si riferisca a
una questione di sostanza.
Quindi, se non ho capito male - ma se ho capito male è perché
l'Assessore molto spesso vuole non essere troppo chiaro -, mi
sembra che l'Amministrazione regionale abbia fatto una scelta di
appoggio per la soluzione che la maggioranza al Comune di
Courmayeur vuole adottare. E questo ci sembra un dato preoccupante,
e oltre a noi ad una buona parte della popolazione di Courmayeur, a
un gran numero di turisti, perché una petizione spontanea ha
raccolto un numero di firme esorbitante nel giro di 48 ore a
Courmayeur, e a me sembra che cogliere l'opinione dei villeggianti
a Courmayeur su questo punto sia particolarmente importante, perché
poi sono i turisti che fanno la ricchezza di queste località, e
sono i turisti che sono in grado di decidere se è meglio andare su
un po' più piano o se è meglio rovinare un'altra parte del Comune
di Courmayeur.
Ripeto, tuttavia, che prendiamo atto di questa risposta. Per
quanto ci riguarda, faremo il possibile perché il Comune di
Courmayeur cambi opinione, affinché si faccia una scelta che sia
più rispettosa dell'ambiente e delle esigenze turistiche dell'alta
Valle e speriamo di far cambiare opinione non solo agli
amministratori di Courmayeur, ma anche alla Giunta regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK