Consiglio Regionale della Valle d'Aosta - Oggetto del Consiglio n. 1149 del 25 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 1149 del 25 gennaio 1995 - Resoconto
SEDUTA POMERIDIANA DEL 25 GENNAIO 1995
OGGETTO N. 1149/X Proposta regolamento: "Modificazioni al
Regolamento regionale 29 gennaio 1973 (Regolamento recante norme
per l'applicazione della legge 3 agosto 1949, n. 623 e successive
modificazioni, concernente la immissione in consumo in Valle
d'Aosta di determinati contingenti annui di generi e di merci in
esenzione fiscale), e successive modificazioni".
Capo I Modificazioni al Titolo VII
(Assegnazione e distribuzione dei carburanti e dei
lubrificanti)
Articolo 1 L'articolo 24 del Regolamento regionale 29 gennaio
1973 (Regolamento recante norme per l'applicazione della legge 3
agosto 1949, n. 623 e successive modificazioni, concernente la
immissione in consumo in Valle d'Aosta di determinati contingenti
annui di generi e di merci in esenzione fiscale), come modificato
dall'articolo unico del Regolamento regionale 22 aprile 1985, n. 2,
è sostituito dal seguente:
"Articolo 24
1. L'assegnazione e la distribuzione dei carburanti e dei
lubrificanti contingentati sono regolate dalle norme contenute nel
presente titolo.
2. Con deliberazione della Giunta regionale, approvata
annualmente su proposta dell'Assessore regionale all'industria,
commercio e artigianato, sentita la competente commissione
consiliare permanente, vengono definite le misure e le modalità
dell'assegnazione e della distribuzione in relazione alla
verificata disponibilità dei contingenti annui e alle necessità
locali."
Articolo 2 L'articolo 25 del Regolamento regionale 29 gennaio
1973, come modificato dall'articolo unico del Regolamento regionale
2/1985 e dall'articolo 1 del Regolamento regionale 23 marzo 1992,
n. 3, è sostituito dal seguente:
"Articolo 25
L'assegnazione di benzina e gasolio, mediante il rilascio di
appositi buoni, è concessa, in via prioritaria, ai cittadini
iscritti come residenti nei registri di anagrafe dei comuni della
Valle d'Aosta ed ivi abitualmente dimoranti, proprietari di veicoli
in regola con le vigenti norme sulla circolazione stradale. Non
sono considerati residenti in un comune della Valle d'Aosta ed ivi
abitualmente dimoranti i cittadini iscritti nell'anagrafe dei
cittadini italiani residenti all'estero (AIRE).
2. Le assegnazioni di cui al comma 1 avvengono limitatamente al
primo veicolo.
3. Oltre all'assegnazione di benzina e gasolio prevista dal
comma 1, possono essere attribuiti, in relazione alla disponibilità
del contingente annuo, con la deliberazione della Giunta regionale
di cui all'articolo 24, buoni carburante ai veicoli di
proprietà:
a) della Regione, degli enti locali e dell'Unità sanitaria
locale (USL);
b) degli enti pubblici con sede in Valle d'Aosta;
c) degli enti religiosi operanti in Valle d'Aosta e delle
parrocchie;
d) delle cooperative iscritte nell'albo regionale delle
cooperative di servizi sociali che abbiano ottenuto l'affidamento
di tali servizi da parte della Regione o di un ente locale;
e) delle imprese di trasporto concessionarie ed esercenti di
autoservizi pubblici di linea;
f) dei soggetti iscritti nel ruolo dei conducenti dei veicoli
adibiti ad autoservizi pubblici non di linea della Valle d'Aosta,
ai sensi dell'articolo 8 della legge regionale 9 agosto 1994, n. 42
(Direttive per l'esercizio delle funzioni previste dalla legge
quadro per il trasporto di persone mediante autoservizi pubblici
non di linea);
g) delle imprese artigiane agricole nonché delle imprese
commerciali come definite dall'articolo 2195 del Codice Civile,
esercitate in forma individuale o societaria nonché delle società
semplici. Le società devono avere la sede legale e fiscale in un
comune della Valle d'Aosta;
h) delle associazioni, aventi sede in Valle d'Aosta, iscritte
nel registro regionale delle organizzazioni di volontariato, di cui
all'articolo 3 della legge regionale 6 dicembre 1993, n. 83
(Disciplina del volontariato), nell'elenco delle associazioni di
volontariato presso il Dipartimento delle protezione civile ai
sensi dell'articolo 1, comma 2, del decreto del Presidente della
Repubblica 21 settembre 1994, n. 613 (Regolamento recante norme
concernenti la partecipazione delle associazioni di volontariato
nelle attività di protezione civile) nonché nelle organizzazioni
non governative e delle associazioni di volontariato di cui alla
legge regionale 9 luglio 1990, n. 44 (Interventi regionali di
cooperazione e solidarietà con i paesi in via di sviluppo).
4. Ai fini dell'assegnazione dei buoni di benzina e di gasolio
si considera assimilabile alla proprietà la detenzione del veicolo
in forza di un contratto di leasing."
Articolo 3 1. L'articolo 25 bis del Regolamento regionale 29
gennaio 1973, come introdotto dall'articolo 1 del Regolamento
regionale 3/1992, è sostituito dal seguente:
"Articolo 25 bis
1. Con deliberazione della Giunta regionale di cui all'articolo
24 sono attribuite agli artigiani ed agli agricoltori, oltre alle
assegnazioni previste per i veicoli di loro proprietà dall'articolo
25, comma 3, lett. g), ulteriori buoni di benzina e gasolio,
rispettivamente:
a) per le macchine operatrici e le attrezzature utilizzate
nell'attività artigianale;
b) per le macchine agricole escluse dalle assegnazioni previste
per gli iscritti all'UMA (Utenti motori agricoli).
2. La Giunta regionale, con propria deliberazione, definisce
l'elenco delle macchine per le quali è possibile procedere alle
assegnazioni."
Articolo 4 1. L'articolo 25 ter del Regolamento regionale 29
gennaio 1973, come introdotto dall'articolo 1 del Regolamento
regionale 3/1992, è sostituito dal seguente:
"Articolo 25 ter
1. L'assegnazione di oli lubrificanti è concessa, in relazione
alla disponibilità del contingente:
a) agli assegnatari di benzina e gasolio di cui agli articoli 25
e 25 bis, in quote proporzionali al carburante assegnato;
b) alle imprese locali che utilizzano oli lubrificanti nei
processi produttivi".
Articolo 5 1. L'articolo 26 del Regolamento regionale 29 gennaio
1973, come modificato dall'articolo unico del Regolamento regionale
2/1985, è sostituito dal seguente:
"Articolo 26
Per le ditte e società concessionarie ed esercenti di
autoservizi pubblici di linea, le assegnazioni di carburante sono
limitate al fabbisogno occorrente per i percorsi in Valle
d'Aosta.
2. Le ditte e società indicate al comma 1 devono far certificare
annualmente dall'Ispettorato della motorizzazione, dal Servizio
della comunicazione e trasporti dell'Assessorato regionale
dell'ambiente, territorio e trasporti o dal Comune, rispettivamente
per le linee le cui concessioni sono rilasciate dallo Stato, dalla
Regione o dal Comune, la percorrenza chilometrica autorizzata
relativa all'anno per il quale si richiede l'assegnazione dei buoni
carburante. Eventuali variazioni sul chilometraggio rilevabili in
sede di consuntivo da parte dell'Ispettorato della motorizzazione,
del Servizio della comunicazione e trasporti dell'Assessorato
regionale dell'ambiente, territorio e trasporti o del Comune,
rispetto alla percorrenza chilometrica autorizzata, formeranno
oggetto di conguaglio nell'assegnazione dell'anno successivo."
Articolo 6 L'articolo 27 del Regolamento regionale 29 gennaio
1973, come modificato dall'articolo unico del Regolamento regionale
2/1985, è sostituito dal seguente:
"Articolo 27
1. L'assegnazione dei buoni per l'acquisto di carburanti e
lubrificanti contingentati viene concessa esclusivamente ai
proprietari di veicoli che dimostrino di essere in possesso di
valida patente di abilitazione alla guida del veicolo per cui
chiedono l'assegnazione. Per i soggetti indicati all'articolo 25,
comma 3, il requisito della patente è sostituito dalla
presentazione della partita IVA, integrata alla ricevuta del
versamento annuale, ad eccezione dei soggetti indicati alle lett.
a), b), c) ed h) che potranno presentare il numero di codice
fiscale.
2. Le imprese agricole sono tenute a presentare la partita IVA
fintantoché non verrà istituito l'albo professionale degli
imprenditori agricoli.
3. I soggetti beneficiari delle assegnazioni dei buoni
carburante e lubrificante devono aver ottemperato al pagamento del
premio di assicurazione, della tassa di proprietà e, se dovuta,
della tassa di concessione governativa (TCG) per trasporto.
4. I soggetti beneficiari delle assegnazioni dei buoni
carburante e lubrificante devono essere, al momento del ritiro dei
buoni carburante e lubrificante, in possesso dei requisiti previsti
dall'articolo 25, comma 1, e dal presente articolo."
Articolo 7 1. L'articolo 28 del Regolamento regionale 29 gennaio
1973, come modificato dall'articolo unico del Regolamento regionale
2/1985, è sostituito dal seguente:
"Articolo 28
1. Alla distribuzione dei buoni per l'acquisto della benzina,
gasolio ed olio lubrificante contingentati provvedono per le
rispettive zone gli uffici regionali per la distribuzione dei buoni
carburante e lubrificante di Aosta, Châtillon, Morgex,
Pont-Saint-Martin, Verrès e Villeneuve.
2. La distribuzione dei buoni carburante e lubrificante avviene
per semestre."
Capo II Modificazioni al Titolo VIII
(Norme finali)
Articolo 8 1. L'articolo 29 del Regolamento regionale 29 gennaio
1973, come modificato dall'articolo unico del Regolamento regionale
2/1985, è sostituito dal seguente:
"Articolo 29
1. Le modifiche alle norme del presente regolamento possono
essere apportate in casi di particolare urgenza dalla Giunta
regionale, sentita la competente commissione consiliare
permanente."
Articolo 9 1. L'articolo 30 del Regolamento regionale 29 gennaio
1973, come modificato dall'articolo unico del Regolamento regionale
2/1985, è sostituito dal seguente:
"Articolo 30
1. La Giunta regionale, con propria deliberazione, su proposta
dell'Assessore regionale all'industria, commercio e artigianato,
sentita la competente commissione consiliare permanente, può
concedere, quando vi sia una verificata disponibilità dei
contingenti annui, assegnazioni straordinarie, oltre agli aventi
diritto, anche ad altri soggetti non espressamente individuati come
tali nel presente regolamento".
Capo III Norme finali
Articolo 10 1. Il presente regolamento entrerà in vigore il
giorno successivo alla data della sua pubblicazione.
Presidente La parola al Consigliere Dujany.
Dujany (PVA) Richiamo il contenuto della relazione già in
atto.
Presidente La parola all'Assessore dell'industria, commercio e
artigianato, Mafrica.
Mafrica (GV-PDS-SV) Le modifiche apportate da questa proposta di
regolamento concernono una migliore definizione dei beneficiari dei
generi in esenzione fiscale e introducono, aggiornando un
regolamento del 1973, soluzioni per situazioni che nel corso degli
anni si sono manifestate, ad esempio la modifica della proprietà
con la situazione del leasing.
In relazione a questo oggetto, ritengo opportuno informare il
Consiglio che la Giunta, con deliberazione sottoposta alla prima
Commissione, ha proceduto a una revisione modesta delle
assegnazioni per la benzina e il gasolio. La nostra Regione, in
base alla "623", ha in esenzione determinati quantitativi fissi di
benzina e di gasolio, il quantitativo è di 450.000 quintali per la
benzina, di 100.000 per il gasolio. In questi anni i veicoli sono
aumentati, 12.000 in 6 anni e c'è stato uno spostamento dei consumi
dal gasolio alla benzina. Le previsioni per il 1995 portano ad un
possibile deficit rispetto alle assegnazioni programmate fino ad
oggi. Per evitare di avere un deficit per il contingente della
benzina, con la proposta di delibera si è proceduto a 3
innovazioni: si escludono i mezzi della Regione dall'esenzione
fiscale della benzina, si aumenta la disponibilità mensile da 40 a
75 litri di gasolio, c'è una riduzione di benzina per le vetture di
cilindrata superiore ai 750 cc. di circa il 6 percento, il che
significa 5 litri mensili su 80 e all'anno 900 litri invece che
960. Questa riduzione consentirà di rimanere all'interno del
contingente e di verificare la situazione nell'arco dei 6 mesi. Si
è scelto di avere questa modesta riduzione rispetto ad interventi
che avrebbero potuto toccare pesantemente le assegnazioni alle
attività produttive.
Il discorso è da inserire in un avviato confronto con lo Stato
per la ridefinizione della zona franca. L'articolo 14 dello Statuto
prevede che la Valle d'Aosta sia costituita in zona franca; questi
contingenti sono attribuiti in attesa della costituzione della zona
franca. Si è avviato un confronto nell'ambito della Commissione
paritetica per poter ottenere la zona franca d'impresa e il
consolidamento, non più provvisorio, del valore attualizzato
dell'insieme delle esenzioni di tutti i generi con un aggiornamento
anche dei generi stessi, potendo prevedere l'introduzione di nuovi
generi e l'eliminazione di generi desueti e ottenere anche, una
volta consolidato il valore complessivo, la possibilità che
all'interno dei generi concordati sia la Regione a gestire le
quantità senza dover ricorrere ad una modifica della legge dello
Stato che è complessa, perché il Parlamento ha avuto varie
vicissitudini e questi argomenti sono di difficile verifica, mentre
sarebbe necessaria una definizione nell'ambito delle norme dello
Statuto.
Presidente La parola al Consigliere Marguerettaz.
Marguerettaz (PpVA) Vorrei fare un piccolo appunto formale al
Presidente che dovrebbe garantire in maniera più continuativa la
Presidenza che segue i lavori... troppo spesso vedo quella sedia
vuota. Capisco che il Presidente possa assentarsi per le sue
esigenze, ma dovrebbe provvedere sempre ad una sostituzione.
Il clima mi sembra alquanto distratto, ma questo è un momento
storico; l'Assessore Mafrica forse non si rende conto che è il
primo Assessore che sta riducendo i buoni benzina. Quando parlammo
dell'approvazione del Piano di traffico facemmo quella battuta sul
Piano stesso quando prevedeva la riduzione dell'esenzione fiscale
sul carburante da tramutare in gasolio da riscaldamento. Ora il
provvedimento non vede tramutare nessun quantitativo in un bel
niente.
C'è una diversificazione tra la benzina e il gasolio per i
motori diesel che dimostra un fatto: mi sembra debole la posizione
dell'Assessore quando mette come possibilità di uscita da questo
l'installazione della zona franca. Se riuscissimo ad ottenere la
zona franca d'impresa sarebbe già un successo, ma la storia ci
insegna che ogni volta che si è parlato di zona franca in Valle
d'Aosta si parlava di una chimera. Viene da chiedersi che se c'è
una parola che va di moda è "programmazione", "pianificazione";
abbiamo visto, per tematiche che riguardano la Pubblica Istruzione,
tutto uno studio in prospettiva sull'afflusso degli studenti da qui
a 10-15 anni... ecco, su un problema più facilmente quantificabile,
ci sono dei dati sufficienti per poter fare degli studi in
prospettiva, ci si è trovati scoperti. Questo lascia l'amaro in
bocca perché se è vero che 5 litri al mese non incidono
sull'economia dei Valdostani è pur vero che è un segnale, come
minimo, di una distrazione di tipo amministrativo.
Presidente Non voglio fare polemica, ma ero qui, e stavo
cercando qualcuno per sostituirmi; dovrebbe fare rilievo al suo
Vicepresidente che non trovo mai in aula!
La parola al Consigliere Voyat.
Voyat (UV) L'Assessore Mafrica non è il primo che ha ridotto i
buoni della benzina o limitato i mezzi aventi diritto: questo è già
stato fatto dagli assessori precedenti.
Una volta tutti gli autoveicoli avevano diritto, poi si è detto
uno per persona, poi per i motorini se uno ha già una macchina...
quindi si tranquillizzi, l'Assessore Mafrica!
Avrei voluto sentire dall'Assessore anche qualcos'altro, cioè
sentire a che punto sono le trattative con il Governo centrale sui
nuovi contingentamenti che dovrebbero venire; quali sono le
difficoltà? In che tempi e in che modi si crede di arrivare ad una
soluzione?
Per quanto riguarda il provvedimento è corretto, nel senso che
non vogliamo avere più debiti di quanti ne sono previsti nel 1994,
ma direi che l'impostazione della battaglia sul "famigerato"
articolo 14 -, dico famigerato perché c'è qualcuno anche qui dentro
che su questo articolo ne ha dette di cotte e di crude e che non
riesce a capire che questo non è un privilegio dei Valdostani ma un
diritto costituzionale - è la Costituzione che dice che la Valle
d'Aosta deve essere posta fuori dai confini doganali
dell'Italia.
Ora, l'avevo già detto al momento del richiamato Piano dei
trasporti dove nelle premesse c'era quel passo in cui si diceva che
per migliorare i trasporti pubblici si sarebbero dovuti togliere i
buoni di benzina, io avevo chiesto di toglierli, e evidentemente
non è stato fatto, e sono uscito e non ho votato.
Non credo che questo sia per andare verso quanto consiglia
l'Assessore ai trasporti, cioè se diminuiamo i buoni avremo più
gente sugli autobus; non è così, e per fortuna! Consiglio tuttavia
alla Giunta che come primo punto, anche se è una chimera, come dice
qualcuno, continui a chiedere i nostri diritti, l'applicazione
della Costituzione italiana e pertanto chiedere e richiedere
l'applicazione dell'articolo 14; in subordine, quando questo sarà
negato, vedere la surroga, quello che alcuni chiamano il
"contentino", almeno avere una parte di questi diritti: l'aumento
del contingentamento per la benzina e mettersi a trattare anche il
gasolio o il gas da riscaldamento ad esenzione fiscale.
Circa 10-12 anni fa io era primo firmatario di una bozza di
legge statale approvata dal Consiglio regionale dove si chiedeva
l'esenzione fiscale del gasolio da riscaldamento; io credo che sia
il caso, anche se qualcuno dice che sono momenti difficili, di
mettere anche questo punto poiché non chiediamo privilegi, ma
quanto è in nostro diritto.
Altra piccola raccomandazione è di fare ogni 2-3 anni una
verifica sulle residenze, in quanto sappiamo che in passato, circa
5 anni fa, è stata fatta una verifica e sono state trovate molte
residenze "di comodo"; quindi non è male che si facciano delle
verifiche sulle residenze fasulle.
Presidente La parola all'Assessore dell'industria, commercio e
artigianato, Mafrica.
Mafrica (GV-PDS-SV) Ha precisato il Consigliere Voyat che nel
tempo si sono avuti aggiustamenti successivi, per esempio il
gasolio da 80 era stato portato a 40, i motorini sono stati
esclusi. In questo caso non c'è una riduzione del contingente, c'è
una diversa distribuzione tra gli utenti. Altre soluzioni possono
essere previste, ma il contingente rimane quello che è.
Io condivido l'impostazione di Voyat sulla necessità di
insistere con lo Stato sull'applicazione dell'articolo 14; in
questo senso contatti sono stati già avviati con i due precedenti
Governi che hanno avuto durate non sufficienti per approfondire
l'argomento.
Anche nella Commissione mista è stato sollevato questo problema
e l'impostazione che la Giunta intende seguire è avere
l'applicazione almeno della zona franca d'impresa, avere il
consolidamento dei valori d'esenzione con generi nuovi da inserire,
e avere la possibilità che sia la Regione stessa a gestire,
nell'ambito del valore inserito nelle norme d'attuazione, le
variazioni. Raccogliamo le indicazioni del Consiglio e
l'impostazione di una trattativa globale è più fondata che non la
pura richiesta per un solo genere.
Presidente Passiamo alla votazione del Regolamento.
Capo I. Articolo 1
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 2.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 3.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 4.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 5.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 6.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 7.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 8.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 9.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Votiamo l'articolo 10.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Presidente Passiamo infine alla votazione del Regolamento nel
suo complesso.
Presenti: 30
Votanti e favorevoli: 26
Astenuti: 4 (Chiarello, Marguerettaz, Tibaldi, Viérin M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK