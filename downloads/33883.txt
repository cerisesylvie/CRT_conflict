Consiglio Regionale della Valle d'Aosta - Oggetto del Consiglio n. 1909 del 13 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1909 del 13 luglio 2011 - Resoconto
OGGETTO N. 1909/XIII - Interpellanza: "Procedure per
l'affidamento in gestione a terzi del Centro essiccamento siero di
Saint-Marcel".
Interpellanza
Richiamata la deliberazione della Giunta regionale n. 3264
del 9 settembre 2002 con la quale si approvava il rinnovo della
convenzione stipulata tra la società ISECO e la Regione per la
gestione del Centro essiccamento siero di Saint-Marcel per la
durata di anni nove a decorrere dal 29 settembre 2002;
Visto che il Centro di cui sopra non compare nell'elenco dei
lotti di cui alla deliberazione della Giunta n. 151/2011 con cui si
approvava l'avviso per la raccolta di manifestazioni d'interesse ai
fini della locazione di strutture di proprietà regionale adibite
alla trasformazione e commercializzazione di prodotti
agro-alimentari;
Considerato che, a seguito di importanti modifiche effettuate
sugli impianti negli scorsi anni, l'attività svolta attualmente
presso il Centro di essiccamento del siero di Saint-Marcel è a
tutti gli effetti assimilabile alla trasformazione e
commercializzazione di prodotti agro-alimentari;
Viste le considerevoli risorse spese dall'Amministrazione
regionale per la gestione della struttura fin dalla sua creazione,
nonché le previsioni di spesa per un importo globale superiore ai 6
milioni di euro iscritte nel bilancio pluriennale
2011/2013;
il sottoscritto Consigliere regionale
Interpella
l'Assessore all'agricoltura e risorse naturali per
sapere:
1) quali procedure si intendono adottare per l'affidamento a
terzi del Centro essiccamento siero di Saint-Marcel alla scadenza
della convenzione con la società ISECO;
2) quali controlli e verifiche siano attualmente in corso al
fine di garantire l'efficienza e la funzionalità dello stabilimento
anche in caso di cambio del gestore;
3) se è intenzione di passare ad una gestione interamente a
titolo oneroso oppure mantenere in capo alla Regione parte dei
costi della sua gestione.
F.to: Chatrian
Président
- La parole au Vice-président Chatrian.
Chatrian (ALPE)
- Merci M. le Président. Il Centro di
essiccamento siero di Saint-Marcel non compare nell'elenco dei
lotti della deliberazione n. 151/2011 con cui si approvava l'avviso
per la raccolta di manifestazioni di interesse ai fini della
locazione di strutture di proprietà regionale adibite alla
trasformazione e commercializzazione di prodotti agro-alimentari.
Nel 2002 si è approvato il rinnovo della convenzione stipulata fra
la società ISECO e la Regione per la gestione del Centro
essiccamento siero di Saint-Marcel per la durata di anni 9 con
decorrenza dal 29 settembre 2002. Modifiche importanti sono state
effettuate sugli impianti in questi ultimi anni e l'attività svolta
attualmente presso il Centro essiccamento siero di Saint-Marcel è
assimilabile alla trasformazione e commercializzazione dei prodotti
agro-alimentari.
Un anno fa abbiamo chiesto all'Assessore se la normativa
comprendeva anche il burrificio e il Centro trasformazione siero di
Saint-Marcel vista l'imminente scadenza della convenzione in essere
per la gestione di quest'ultimo, mi sembra che scada a
settembre-ottobre 2011. L'Assessore ci rispose che, per quanto
riguarda tale Centro, la gestione è regolata da una specifica
convenzione stipulata nel mese di settembre del 2002 con una durata
di nove anni, con scadenza il 29 settembre 2011. L'Assessore aveva
aggiunto:
"i mutamenti intercorsi in tale lasso di tempo nel
settore della trasformazione del siero e nel mercato del siero
essiccato, che a partire dal 2008 ha subito una forte crisi,
impongono una revisione della convenzione"
. Nel maggio 2011 un
provvedimento dirigenziale ha approvato la revisione dei prezzi
relativa alla gestione del Centro in questione dal 1° ottobre 2009
al 30 settembre 2010 per un ammontare totale di 918.000 euro.
Vado ai quesiti di questa iniziativa: il centro creato nel 1987,
il funzionamento è normato dalla legge regionale 8 aprile 1994, n.
10 e la gestione è stata da sempre affidata alla società ISECO
tramite convenzioni novennali. Cosa vorremmo sapere dal Governo
regionale? Vorremmo conoscere:
"quali procedure si intendono
adottare per l'affidamento a terzi del Centro essiccamento siero di
Saint-Marcel alla scadenza della convenzione con la società
ISECO"
;
"quali controlli e verifiche siano attualmente in
corso...
- o che sono state fatte -
al fine di garantire
l'efficienza e la funzionalità dello stabilimento anche in caso di
cambio del gestore"
visti gli ingenti investimenti fatti
nell'ultimo periodo e, infine, la domanda più politica delle tre:
"se è intenzione di passare ad una gestione interamente a titolo
oneroso oppure mantenere in capo alla Regione parte dei costi della
sua gestione"
, come dicevo in premessa, le previsioni di spesa
sono di un importo globale di circa 6.000.000 di euro iscritte nel
bilancio pluriennale 2011/2013, il centro costa alla Regione circa
1.500.000-1.600.000 fra spese di gestione e accantonamenti per
revisione prezzi...come dicevo prima, relative al provvedimento
dirigenziale approvato nel mese di maggio 2011. Aspettiamo una
risposta in merito. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente. Come già ricordato
dal collega, la Regione è proprietaria di uno stabilimento ubicato
in comune di Saint-Marcel, realizzato alla metà degli anni '80, per
il recupero e la valorizzazione del siero di latte attraverso la
produzione di siero in polvere, destinato all'industria
mangimistica e/o alimentare. L'attività di essiccamento del siero è
stata a suo tempo individuata come la migliore modalità di
trattamento di un prodotto classificato come rifiuto dalle
normative sia allora vigenti che attuali, che esclusivamente grazie
all'avvio al recupero come materia prima non è assoggettato a tali
disposizioni. Stante la normativa attuale, quindi il siero rientra
all'origine nella classificazione di rifiuto speciale e tale rimane
dal punto di vista sostanziale trattandosi del residuo di
un'attività di trasformazione agro-industriale. Solo la certezza
dell'avvio al recupero, nonché il rispetto dei requisiti richiesti
per i sottoprodotti consentono la cessazione della classificazione
come tale e, di conseguenza, la non applicazione degli adempimenti
amministrativi previsti nello specifico. La non corretta gestione
di tale residuo come sottoprodotto peraltro comporterebbe
automaticamente l'applicazione delle sanzioni previste in materia
ambientale.
Ancora oggi, come già negli anni '80, la quantità contenuta di
siero prodotta dai singoli caseifici è tale da non consentire di
fatto la possibilità per ciascun produttore di individuare
singolarmente impianti di recupero che assicurino l'accettazione
continuativa del siero e in modo economicamente sostenibile. In
tale situazione pertanto, qualora venisse a mancare anche solo
occasionalmente la certezza del recupero, la gestione del siero
dovrebbe essere assoggettata alle normative ambientali come si è
detto. L'esistenza quindi di un impianto che, come il Centro di
Saint-Marcel, consente il recupero certo e la valorizzazione anche
industriale di un prodotto altrimenti classificato come rifiuto
permette di prevenire problemi di carattere ambientale legati ad
una non corretta gestione di tale residuo. Il Centro di
Saint-Marcel è quindi individuabile come impianto di trattamento e
di recupero dei rifiuti, ancorché al momento sia escluso
ex
lege
dagli adempimenti amministrativi del decreto legislativo
n. 152/2006, in quanto il siero liquido conferito presso lo stesso
come materia prima cessa di essere classificato rifiuto proprio per
la certezza del recupero che il Centro assicura. L'attività del
Centro consente inoltre di soddisfare il rispetto della gerarchia
di gestione dei rifiuti così come indicati nella direttiva n.
98/2008 della Comunità europea, che individua il recupero diretto
delle materie e delle sostanze come attività prioritaria. In
considerazione della sua funzione di impianto di trattamento
finalizzato al recupero di un residuo di trasformazione
agro-industriale, il Centro di Saint-Marcel è stato individuato
come impianto strategico per la prevenzione dell'inquinamento
ambientale nei due piani regionali di gestione dei rifiuti del 1989
e del 2003.
Vengo ai quesiti, per quanto riguarda il primo:
"quali
procedure si intendono adottare per l'affidamento a terzi del
Centro essiccamento siero di Saint-Marcel alla scadenza della
convenzione..."
, si può dire che la gestione dei rifiuti
costituisce attività di pubblico interesse e gli impianti di
recupero o smaltimento rientrano nella classificazione del servizio
pubblico. Essendo il Centro del siero un impianto di trattamento,
di recupero e di valorizzazione di un residuo agro-industriale,
individuato espressamente nei piani regionali di gestione dei
rifiuti come impianto strategico per la prevenzione di
contaminazione ambientale, l'attività dallo stesso svolta è
riconducibile ad un servizio pubblico. Le modalità di affidamento
per la gestione e concessione del servizio pubblico sono quelle
disciplinate dal Codice dei contratti di cui al decreto legislativo
n. 163/2006.
Secondo punto:
"quali controlli e verifiche siano attualmente
in corso al fine di garantire l'efficienza e la funzionalità dello
stabilimento anche in caso di cambio del gestore"
, in via
preliminare è in corso una verifica per accertare lo stato di
funzionalità degli impianti e le relative necessità di manutenzione
e di adeguamento tecnologico, nonché l'acquisizione della
documentazione delle certificazioni delle singole componenti
impiantistiche.
Punto n. 3:
"se è intenzione di passare ad una gestione
interamente a titolo oneroso oppure mantenere in capo alla Regione
parte dei costi della sua gestione"
, a tale proposito è in fase
di predisposizione uno studio di fattibilità che, sulla base di
valutazioni di carattere tecnico ed economico-finanziario,
riporterà le necessarie indicazioni per consentire alla Regione di
individuare le condizioni per il raggiungimento dell'equilibrio
costi-benefici, su cui dovrà basarsi la gara di affidamento per la
gestione del Centro essiccamento siero di Saint-Marcel.
Président
- La parole au Vice-président Chatrian.
Chatrian (ALPE)
- Grazie Presidente. Un argomento
tutt'altro che semplice, i nostri quesiti andavano nella direzione
di conoscere nel dettaglio lo stato dell'arte.
Registriamo la risposta al punto n. 1: che l'affidamento seguirà
il Codice degli appalti del 2006 n. 163; condividiamo il fatto che
sia un impianto strategico così come esplicitato dall'Assessore e
riconducibile al servizio pubblico.
Ci aspettavamo due risposte un po' più puntuali ai punti n. 2 e
n. 3, perché la scadenza mi sembra imminente: fra due mesi. Al
quesito n. 2 si chiedeva proprio
"quali controlli e verifiche
siano attualmente in corso al fine di garantire
l'efficienza..."
e lei ci ha detto che è in essere la verifica.
Forse questi controlli si dovevano fare quanto meno qualche mese fa
visto che la convenzione scade a fine settembre e la scadenza era
nota dal settembre 2002.
Per quanto riguarda il terzo quesito, siamo sulla stessa
lunghezza d'onda del secondo. Lei ha detto:
"stiamo
predisponendo uno studio di fattibilità"
; immagino che non sarà
una garetta, ma una gara di tutto rispetto viste le risorse che
l'Amministrazione fino ad oggi ha messo in campo. Non so se ci sarà
una proroga al vecchio servizio, perché oggi è il 13 luglio e,
relativamente al secondo punto, ci è stato risposto che si sta
verificando l'efficienza e la funzionalità dello stabilimento,
perché la proprietà è regionale; in merito al terzo punto, ci è
stato detto:
"stiamo predisponendo uno studio di fattibilità per
verificare l'equilibrio costi-benefici per poi presentare una
gara"
.
Cosa possiamo dire? Mi rivolgo al Presidente della Regione:
avremmo gradito avere delle risposte più puntuali sugli ultimi due
quesiti, la risposta al primo forse era scontata: il fatto che
dovesse essere una gara pubblica, ma sul secondo e sul terzo
immaginavamo che quanto meno ci si prendesse per tempo considerato
che la scadenza era nota da tantissimi anni. Torneremo
sull'argomento, che - ripeto - non è semplice proprio perché forse,
come è stato detto, il punto delicato è lo studio di fattibilità,
l'equilibrio tra i costi e i benefici, tra l'impianto strategico e
il fatto che lo consideriamo un servizio pubblico, ma dall'altra
parte quanto costerà al pubblico questo smaltimento penso sia il
nodo della questione...quindi la preparazione della gara. Siamo
rammaricati del fatto che forse si poteva partire un anno fa a
predisporre sia le verifiche, sia lo studio di fattibilità per non
arrivare sempre all'ultimo minuto; anzi dovrete fare una proroga di
qualche mese, perché la gara non sarà pronta. Parliamo sovente di
efficienza dell'Amministrazione regionale, penso che su questo ci
si poteva prendere per tempo, visto che si conosceva la scadenza.
Anche noi nel nostro piccolo avevamo presentato un'iniziativa un
anno fa per conoscere quali erano gli obiettivi e quali erano gli
intendimenti del Governo regionale; a mio avviso, si poteva e
doveva fare meglio. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK