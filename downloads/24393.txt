Consiglio Regionale della Valle d'Aosta - Oggetto del Consiglio n. 3326 del 20 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3326 del 20 febbraio 2008 - Resoconto
OGGETTO N. 3326/XII - Interrogazione e interpellanza:
"Tempistica per il trasferimento alla Regione delle funzioni e del
personale del Catasto".
Interrogazione
Preso atto che con decreto legislativo 3 agosto 2007, n. 142
sono state emanate le norme di attuazione dello Statuto Speciale
della Regione Autonoma Valle d'Aosta/Vallée d'Aoste in materia di
catasto;
Considerato che, nel momento in cui si affronta il problema
di come dare attuazione concreta a tale norma, emergono nodi
problematici e criticità, specie per quanto riguarda il
personale;
Viste sugli organi di stampa le prese di posizione di alcuni
sindacati e le risposte del Presidente Caveri;
Ritenuto opportuno avere informazioni al riguardo;
la sottoscritta Consigliera regionale
Interroga
il Presidente della Regione per sapere:
1) quali sono le tappe e i tempi previsti per il
trasferimento alla Valle d'Aosta delle funzioni catastali;
2) se la caduta del governo nazionale rischia di rallentare
tale trasferimento;
3) quali sono i problemi sollevati dal personale e quali le
soluzioni individuate.
F.to: Squarzino Secondina
Interpellanza
Considerato che con D.L. n. 142 del 3/08/07 recante "Norme
d'attuazione dello Statuto Speciale della Regione Autonoma Valle
d'Aosta" pubblicato nella G.U. della Repubblica Italiana n. 205 del
4/09/07 e in vigore dal 19/09/07 sono state trasferite alla Regione
Valle d'Aosta le funzioni amministrative in materia di catasto
terreni e edilizia urbana;
Evidenziato che l'art. 1 della legge prevedeva l'emanazione
di apposita legge regionale per il trasferimento delle funzioni e
del personale;
Preso atto che alla data odierna tale provvedimento non
risulta essere stato emanato;
i sottoscritti Consiglieri regionali
Interpellano
la Giunta regionale al fine di conoscere:
1) quando tale provvedimento sarà portato all'attenzione del
Consiglio regionale;
2) quali intendimenti o criteri si adotteranno per consentire
il passaggio del personale dallo Stato alla Regione.
F.to: Lattanzi - Tibaldi
Presidente
- La parola al Consigliere Lattanzi.
Lattanzi (CdL)
- Vedo che io e la collega Squarzino
abbiamo colto le preoccupazioni dei dipendenti del Catasto, che
sono in attesa dall'agosto dell'anno scorso di un provvedimento che
regoli il loro trasferimento alla Regione Valle d'Aosta, così come
il decreto legislativo n. 142/2007 prevedeva. Ricordo che quel
decreto fu la conclusione di un lungo iter di negoziazione, in
Commissione paritetica, fra lo Stato e la Regione, iter che è
passato attraverso i due Governi di Centro-Destra e di
Centro-Sinistra, si è concluso positivamente, riconoscendo, come il
nostro Statuto prevede, l'opportunità di gestire in autonomia gli
aspetti e le normative riguardanti il nostro territorio.
Dicevo, un fatto positivo che non vorremmo - in questo senso
esprimiamo una preoccupazione - si traducesse formalmente in
positivo, ma sostanzialmente in problematica, come si sta
verificando per l'Ufficio di collocamento. Anche questo ufficio,
due anni fa, ebbe la stessa opportunità, ma poi si trovò a non
vivere in maniera felice il trasferimento alla Regione.
Noi, che siamo sostenitori della regionalizzazione dei servizi e
dell'autonomia della Regione, esprimiamo la nostra preoccupazione
affinché questa regionalizzazione non si tramuti in una
discriminazione per chi ha lavorato nello Stato per molti anni e,
giustamente, vorrebbe vedere riconosciute le proprie competenze, i
livelli professionali, retributivi, contributivi e tutti quelli che
sono gli aspetti di un'organizzazione che funziona, e che dovrebbe,
con la regionalizzazione, funzionare ancora meglio.
Questa è la preoccupazione che ci ha spinto - e credo sia la
stessa della collega che ha presentato un'interrogazione - quindi
mi permetto di esprimere anche il suo sentimento: ossia la
preoccupazione di comprendere, visto che il decreto dell'agosto
dello scorso anno prevedeva l'emanazione di una legge regionale per
regolamentare il passaggio delle risorse finanziarie ma soprattutto
del personale e della logistica, a che punto siamo. In questi mesi
si sono rincorse voci che hanno preoccupato molto i lavoratori,
così come i silenzi assordanti della Giunta al riguardo, poi le
voci di corridoio per le quali certe cose erano state tutte fatte e
successivamente il contrario.
Vorremmo, pur comprendendo che siamo a fine legislatura, sapere
se è intenzione della Giunta chiudere questa legislatura con tale
provvedimento e quali sono le linee e i criteri che si intendono
adottare per consentire un passaggio condiviso, che possa preludere
ad un efficiente funzionamento dell'Agenzia del territorio dallo
Stato alla Regione.
Sono in attesa di sentire dalla Regione quali sono gli
intendimenti e ci riserviamo, con la collega, di esprimere in
seguito le nostre considerazioni.
Presidente -
La parola al Presidente della Regione,
Caveri.
Caveri (UV)
- In una recente interpellanza ho già fornito
tutti gli elementi informativi disponibili, per cui mi dovrò
ripetere, ma lo faccio molto volentieri perché sto valutando quali
misure assumere contro chi (per carità, non mi riferisco al
Consiglio Valle) continua ad alimentare quelle che il Consigliere
Lattanzi ha chiamato le voci di corridoio, che preoccupano i
dipendenti (che peraltro credo siano stati rassicurati in un
incontro che abbiamo avuto con il Segretario generale Malfa, che si
sta occupando del coordinamento di un gruppo tecnico, che coordina
l'insieme dei servizi che si stanno occupando di tale questione e
che comprendono anche i liberi professionisti e gli enti
locali...)
(interruzione della Consigliera Squarzino Secondina, fuori
microfono)
... il 7 gennaio li ho incontrati!
Allora, primo quesito di Squarzino: i principali adempimenti che
discendono dalla norma in argomento e per il cui pronto
espletamento si sta già operando, sono i seguenti: approvazione di
una legge regionale, pressoché pronta, che allochi le funzioni
trasferite fra Regione e enti locali... e qui va sgombrata questa
leggenda metropolitana, che qualche furbone alimenta, ossia il
fatto che vogliamo sminuzzare il Catasto.
Il Catasto continuerà ad avere una logica centrale e avrà
naturalmente una sua accessibilità anche in ciascun Comune, come è
logico che sia, quindi non ci sarà una "logica poltiglia", come
qualcuno racconta... ma sia chiaro che la Regione organizzerà il
servizio come vorrà, perché sono pressato da alcuni dirigenti della
direzione romana che vogliono sapere cosa faremo. Visto che nel
gruppo di lavoro ci sono due rappresentanti locali, con loro ci
interfacciamo; ma se qualcuno pensa che la Regione farà una riforma
del Catasto facendosela dettare dall'esterno, si sbaglia, perché
questa è una sfida ambiziosa per tutti noi e va organizzata in modo
che sia confacente ad un sostanziale miglioramento del
servizio.
Secondo: sottoscrizione di un'intesa fra Regione e
amministrazione finanziaria statale, finalizzata alla revisione
degli estimi e declassamento.
Terzo: sottoscrizione di un'intesa fra Stato e Regione, per la
definizione delle risorse finanziarie, umane, strumentali e
organizzative da attribuire in forza del trasferimento di funzioni.
L'atto di intesa deve essere perfezionato entro 4 mesi dall'entrata
in vigore della legge regionale di cui al punto 1.
Quarto: approvazione di una norma regionale per la definizione
delle tipologie degli importi dei tributi speciali catastali.
La scansione temporale delle dette fasi è subordinata alla
definizione del primo adempimento, ossia l'approvazione della legge
regionale per l'allocazione delle funzioni trasferite.
Le conseguenze della caduta del Governo: si ritiene che le
vicende politiche, relative al Governo nazionale, potranno
influenzare solo quegli adempimenti che prevedono una
collaborazione fra la Regione e l'Amministrazione statale, ma
possiamo immaginare che l'approvazione della legge regionale farà
scattare quei tempi che ci consentiranno di avere un interlocutore
statale attraverso il Governo nazionale.
Primo quesito del collega Lattanzi, ossia quando tale
provvedimento sarà portato all'attenzione del Consiglio regionale:
il primo adempimento posto a carico della Regione dall'articolo 1 è
l'approvazione della legge regionale. Nel periodo compreso fra i
mesi di agosto 2007 e febbraio 2008 il gruppo di lavoro, coordinato
dal dott. Malfa e composto dai dirigenti regionali competenti
nonché dai rappresentanti degli enti locali, dell'agenzia del
territorio e degli ordini professionali, ha condotto le analisi
propedeutiche alla redazione del disegno di legge, che sono
consistite nella ricognizione dei processi di servizio nei quali si
sostanziano le funzioni amministrative trasferite con il richiamato
decreto legislativo; nell'individuazione di un percorso da
implementare per il conferimento delle funzioni catastali alla
Regione, agli enti locali e la riorganizzazione di servizi, gli
esiti delle analisi sono stati utilizzati per la stesura del
disegno di legge, che verosimilmente sarà proposto alla
approvazione della Giunta all'inizio del mese di marzo. Seguirà
l'iter normativo in seno al Consiglio regionale, e speriamo in una
sua approvazione.
Secondo quesito Lattanzi e terzo quesito Squarzino: l'articolo
3, comma 1, del decreto legislativo n. 142 rinvia l'individuazione
delle risorse finanziarie, umane, strumentali e organizzative da
attribuire alla Regione ad un atto d'intesa fra Stato e Regione, da
perfezionarsi entro 4 mesi - recita la norma di attuazione - dalla
data di entrata in vigore della legge regionale. Nelle more del
perfezionamento dell'intesa, a decorrere dalla data di entrata in
vigore della legge regionale, il personale in esercizio presso
l'Agenzia del territorio della Regione sarà comandato,
limitatamente all'esercizio delle funzioni conferite, presso la
Regione. Facendo un esame delle funzioni attualmente esercitate
dagli uffici, si ritiene pertanto che, sulla cinquantina di
dipendenti che ci sono, grosso modo, una ventina potrebbero essere
comandati. Naturalmente riteniamo che l'Amministrazione statale
dovrà comandare quelli che saranno poi disponibili ad essere
trasferiti alla Regione, perché non ci può essere nulla di coattivo
per la regionalizzazione, così come non si può pensare che, una
volta entrati in Regione, ci sia un trattamento totalmente
differenziato. Saranno i sindacati a porre, in fase di contratto di
lavoro, le problematiche esistenti, ma suppongo che questo sarà un
addendo al contratto di lavoro, perché noi il contratto lo
chiuderemo fra una decina di giorni, quindi non ci sarà una
contemporaneità.
In preparazione di tali adempimenti la Regione ha provveduto, in
data 13 novembre, a dare informazione, ai sensi del contratto
regionale di lavoro del 12 giugno, alle organizzazioni sindacali
della funzione pubblica e, come ricordato, il 7 gennaio abbiamo
organizzato un incontro fra Presidente della Regione, componenti
del gruppo di lavoro e dipendenti dell'Agenzia del territorio, per
informarli sullo stato di avanzamento dell'attività.
In quella occasione ho precisato che l'istituto del comando, che
è una novità di questa norma di attuazione, consentirà alla Regione
di esercitare le funzioni trasferite senza soluzione di continuità
e nel contempo permetterà al personale di salvaguardare in via
transitoria il trattamento in essere.
Ho chiarito che tutti gli aspetti inerenti allo "status"
economico giuridico del personale trasferito nell'organico
dell'Amministrazione regionale, saranno oggetto di contrattazione e
concertazione con le organizzazioni sindacali, ma solo a seguito
dell'approvazione della legge regionale prevista.
Presidente -
La parola alla Consigliera Squarzino
Secondina.
Squarzino (Arc-VA)
- Credo sia stato opportuno che il
Presidente riprendesse questi punti, in modo che l'informazione
abbia un carattere pubblico e tutti possano sapere da lei qual è il
processo, in modo che eventuali problematiche possano essere
sciolte.
Ritengo vi sia un problema delicato, il Presidente ne ha
accennato appena, che è quello del personale; credo che la legge e
tutto il lavoro di ricognizione delle varie funzioni sia
essenziale, perché la Regione nel momento in cui fa proprie certe
funzioni, deve sapere cosa deve fare, come allocare le risorse,
come contattare gli enti locali, come decentrare l'accesso al
servizio come lei ha detto, quindi questa parte è
importantissima.
Lei sa però che altrettanto importante è che questi progetti
possano camminare sulle gambe di un personale motivato e che
condivide questo progetto. Chiedo quindi al Presidente di essere
molto attento a questo aspetto e ricordo che, quando si era parlato
dell'Ufficio del lavoro e del trasferimento avevamo discusso
all'epoca con l'Assessore Ferraris, proprio perché si tratta di
allocare in un'organizzazione totalmente nuova un tipo di personale
che è stato preparato e che lavora secondo certe regole, che non
sono quelle della Regione. Quindi tutto il tempo per il lavoro di
informazione, di passaggio, di ricerca dell'adesione convinta al
progetto, non è tempo sprecato ma tempo utilissimo, che può servire
a far tacere quelle paure che ci sono. All'interno del personale
c'è gente che ha paura del nuovo, teme che una serie di diritti
acquisiti sia loro sottratta, per cui questa è una parte
importantissima. Quello che è un diritto della Regione di acquisire
nuove competenze e di esercitarle deve essere affrontato in modo
tale che non appaia ai dipendenti come una perdita di diritti
personali, una perdita di una propria identità lavorativa.
Su questo quindi chiedo una grande attenzione, perché i diritti
acquisiti dei lavoratori ci sono e le professionalità che sono
state formate in tutti questi anni vanno valorizzate, e penso che
si debba fare uno sforzo ulteriore di capacità per cogliere i
profili professionali, per capire come queste professionalità
rientrino nelle professionalità previste dall'organizzazione
regionale.
Lo abbiamo visto per l'Ufficio del lavoro: laddove questo non è
stato fatto, dove non si è voluto approfondire ulteriormente le
singole competenze, si è poi dato origine a contenziosi perché,
ripeto, i diritti acquisiti sono garantiti dalla legge e credo che
sia interesse della Regione presentarsi come un'amministrazione che
è in grado di capire le professionalità di chi opera al proprio
interno e di valorizzarle.
Presidente
- La parola al Consigliere Lattanzi.
Lattanzi (CdL)
- Presidente Caveri, lei sa che apprezzo
il suo pragmatismo, spero che lei apprezzi il pragmatismo con il
quale cercherò di aggiungere una serie di riflessioni a quelle che
lei ha fatto, con la volontà di dare un contributo perché l'Agenzia
del territorio possa diventare un fiore all'occhiello della
gestione del territorio della nostra Regione.
Sono fortemente convinto che la regionalizzazione possa portare
un valore aggiunto alla nostra Regione, così come ne sono convinti
i lavoratori che ho incontrato, ai quali ho riferito che non ho
predisposizioni sindacali, ma che ho una predisposizione alla
risoluzione dei problemi...
(interruzione del Presidente della Regione, fuori
microfono)
... tendo a dare il mio piccolo contributo alla Amministrazione
regionale in termini di proposta, quindi ho detto chiaramente che
ritenevo corretto doverci occupare di questa problematica affinché
non si verificassero nel trasferimento di queste competenze sul
territorio regionale, dei malfunzionamenti dovuti a una cattiva
gestione del processo di trasferimento.
Se lei vuole trovare il colpevole, chi nei corridoi semina
preoccupazione, le dico che forse dovremmo guardare a casa nostra,
la colpa non è soggettiva...
Caveri
(fuori microfono)
- ... nome e
cognome...
Lattanzi (CdL)
- ... non so che nomi e cognomi ha lei, io
non ne ho, se fossi in lei non farei il processo alle intenzioni o
condanne senza processi. Credo che la colpa delle preoccupazioni
che oggi serpeggiano nel trasferimento delle competenze fra Stato e
Regione, di questa agenzia in particolare, sia dovuta ad una
cattiva comunicazione fra la Giunta regionale e il gruppo di
lavoro, che con i suoi comportamenti ha indotto chi oggi si vede
vittima o di un'opportunità o di un problema di questo
trasferimento.
Glielo dico perché lei mi parla di un gruppo di lavoro che si
impegna nella ricognizione dei processi... ricognizione dei
processi vuol dire conoscere come funziona la macchina ad oggi, e
chi meglio di chi ci lavora la conosce...
Caveri
(fuori microfono)
- ... rappresentanti loro
nel gruppo...
Lattanzi (CdL)
- ... ci sono due rappresentanti! Mi
permetto di suggerirle di andare oltre ai due rappresentanti,
perché chi ha occupato per decenni posizioni di amministrazione di
quella agenzia, è nelle condizioni di suggerire, nell'opportunità
del trasferimento fra Stato e Regione, i necessari miglioramenti
che con la Regione ci potrebbero essere, se non inficiati - ripeto
- da una cattiva comunicazione in questo processo di valutazione e
individuazione dei percorsi di miglioramento.
Lei mi dice, ne prendo atto con piacere, della stesura del
disegno di legge entro marzo, prima della fine di questa
legislatura; sono contento perché prima daremo delle notizie
chiare, prima toglieremo le preoccupazioni che sono (lei dice)
probabilmente inutili. Meglio.
Altro dato importante che non si conosceva è il fatto che oggi
chi lavora lì, sa di essere comandato a un percorso forzato, mentre
oggi lei mi dice: "sì, saranno comandati, probabilmente tutti per
un certo periodo, poi senza obbligo..."
Caveri
(fuori microfono)
- ... non tutti, su
cinquanta...
Lattanzi (CdL)
- ... su cinquanta una ventina, poi
potranno scegliere... Vede, questo non è conosciuto, questa facoltà
che all'ufficio del collocamento è stata mal gestita...
(nuova interruzione del Presidente della Regione, fuori
microfono)
... bene, sono contento che lei lo abbia richiarito, le
suggerirei su questi aspetti che fino a qualche ora fa erano
confusi, di fare chiarezza: ossia che nessuno del personale statale
sarà obbligato ad accettare la regionalizzazione! Apro una
parentesi: era così anche per l'Agenzia del lavoro...
Caveri
(fuori microfono)
- ... era diverso...
Lattanzi (CdL)
- ... era diverso perché chi ha
accompagnato questa regionalizzazione, aveva creato delle
aspettative: venite a Disneyland che tutto sarà migliore!
Purtroppo così non è: le annuncio che al collocamento si lavora
meno di quanto si lavorava nello Stato, e ci sono meno controlli,
efficienza ed efficacia di quanto non ci fossero nello stato, e lo
dico per ragione di causa!
Il fatto che oggi ribadisca pubblicamente che nessuno sarà
obbligato e che chi sceglierà di regionalizzare la propria
professionalità vedrà riconosciuti i livelli professionali, i
livelli economici e i livelli di carriera, questo può essere un
fattore di chiarezza.
Lei dice anche che solo successivamente alla legge regionale,
come previsto dal decreto legislativo, seguirà l'intesa con lo
Stato per la definizione dei trasferimenti delle risorse
finanziarie e umane, e ne siamo contenti.
Altro aspetto: lei ha comunicato che il 13 novembre 2007 sono
state coinvolte le organizzazioni sindacali. Mi permetto di
suggerire che il gruppo di lavoro si metta in collegamento diretto
e continuativo con queste, che dovranno accompagnare la
concertazione, che in questo caso potrebbe essere un fattore
positivo - non mi piace il termine, lo uso perché non me ne viene
un altro - per favorire che gli aspetti economici e di carriera
verranno garantiti.
A me interessa solo che il processo funzioni, che la
regionalizzazione sia un miglioramento e questo dipende da lei,
Presidente, perché se, visto che mancano poche settimane alla
presentazione del disegno di legge in Consiglio regionale, questo
disegno di legge arrivasse con una serie di condivisioni sviluppate
a monte, forse per il Consiglio regionale non sarebbe che una
ratifica e una presa d'atto. Mi auguro che così sia, sarò insieme
ai colleghi a disposizione nelle Commissioni per dare il nostro
contributo. Aspettiamo di potere, insieme a voi della Giunta,
lavorare su questo disegno di legge e garantire che la
regionalizzazione dell'Agenzia del territorio possa essere
un'opportunità per tutti e non un problema di tanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK