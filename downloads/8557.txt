Consiglio Regionale della Valle d'Aosta - Oggetto del Consiglio n. 3038 del 23 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3038 del 23 settembre 1987 - Resoconto
OGGETTO N. 3038/VIII - DISCIPLINA DEL VOLO ALPINO PER SCOPI
TURISTICI CON RIFERIMENTO ALL'USO DELL'ELICOTTERO PER LA PRATICA
DELLO SCI FUORI PISTA. (Interpellanza).
PRESIDENTE
: Do lettura dell'interpellanza presentata dai
Consiglieri Tonino e Bajocco:
Interpellanza
La legge regionale n. 33 del 21 luglio 1986 doveva consentire
una rigorosa disciplina delle attività di volo alpino per scopi
turistici, in particolare regolamentando l'uso dell'elicottero per
la pratica dello sci fuori pista.
In realtà, per carenze della legge e delle convenzioni
stipulate in applicazione della legge regionale per l'eliski, si è
registrato un peggioramento della situazione preesistente, tanto da
creare nel Comune di Valgrisenche un disservizio che ha compromesso
la qualità dell'offerta turistica di quel Comune.
La legge regionale deve quindi essere modificata rapidamente
ed in tal senso si è espressa la Commissione consiliare per
l'Assetto del Territorio e la Tutela dell'Ambiente, la quale ha
deciso di non esprimere altri pareri in merito a convenzioni per
l'eliski, in attesa delle proposte di modifica della legge promessa
dalla Giunta regionale.
Siccome, a tutt'oggi, la Giunta regionale non ha ancora
presentato un nuovo testo di legge, il rischio reale è che vengano
a mancare i tempi tecnici per modificare la normativa e stipulare
nuove convenzioni entro la fine inverno e l'inizio della prossima
primavera, periodi interessati dalla pratica dell'eliski.
Si impone, quindi, e con urgenza, la necessità di concordare
con le società di elicotteri convenzionate per l'eliski alcune
regole di comportamento che consentano, soprattutto per il Comune
di Valgrisenche, di evitare gli inconvenienti verificatisi nella
passata stagione.
Ciò premesso i sottoscritti Consiglieri regionali
Interpellano
il Presidente della Giunta regionale per conoscere:
1) se non si ritenga opportuno convocare rapidamente le
società di elicotteri convenzionate per la pratica dell'eliski ed i
Comuni interessati, al fine di concordare alcune regole di
comportamento che consentano di evitare assurdi affollamenti di
elicotteri nelle stesse zone e nei medesimi periodi, con
pregiudizio per la stessa sicurezza del volo;
2) quali sono le intenzioni della Giunta regionale in ordine
alle necessità di modifica della normativa vigente ed in quali
tempi le relative proposte saranno presentate al Consiglio
regionale.
PRESIDENTE
: Ha chiesto di illustrare la interpellanza il
Consigliere Tonino, ne ha facoltà.
TONINO (P.C.I.):
Esiste una posizione largamente
condivisa in questo Consiglio che la legge regionale n. 33 dello
scorso anno, relativa alla disciplina del volo alpino per scopi
turistici, debba essere rivista. Un impegno in tal senso era stato
preannunciato dal Presidente della Giunta in una riunione della II^
Commissione consiliare, impegno che fino a questo momento non è
stato mantenuto.
Prima della pausa estiva, la II^ Commissione aveva avuto modo di
avere un incontro anche con gli Amministratori del Comune di
Valgrisenche, dietro loro richiesta, e il quadro della situazione
che si è venuta a creare in quel Comune è davvero preoccupante, in
termini di sicurezza del volo, in termini di eccesso di
concorrenza, chiamiamola così.
Si era ricercato un certo equilibrio, e faccio alcuni esempi.
Densità dei voli: erano programmati voli ogni tante ore, non si
doveva volare il sabato e la domenica per non disturbare gli
alpinisti che frequentavano i sentieri che portano ai rifugi, e
così via; adesso si è rotto questo equilibrio, per cui la legge
anzichè migliorare la situazione, ha peggiorato uno stato di
fatto.
Ci sono probabilmente riflessioni che riguardano il contenuto
della legge e il contenuto delle convenzioni, quindi non mi
addentro nei particolari, ma sollecito la urgenza di una
discussione di merito sulla base delle esperienze che abbiamo
fatto. Sollevo, inoltre, un problema (ed è questo il senso della
richiesta contenuta nella interpellanza): con ogni probabilità non
riusciremo a modificare la legge e le convenzioni in tempo utile
per l'avvio dell'attività di eliski primaverile del 1988. Teniamo
conto che, per fare dei riferimenti concreti, le prenotazioni sono
già partite: è una attività che inizia al mese di febbraio. Ora, se
riusciamo con i tempi tecnici del Consiglio e poi soprattutto a
modificare le convenzioni - cosa che ho visto nel passato ha
richiesto molti mesi - entro il mese di febbraio, va bene; però se
non ci riusciamo, chiediamo alla Giunta regionale se può fare in
modo, provocando appositi incontri, che soprattutto in quel Comune
non si verifichino gli inconvenienti dello scorso anno. Inoltre
chiediamo che, in questo rapporto fra Giunta regionale e società
che hanno questa attività economica, la Giunta regionale sia
prevenuta rispetto all'attività in altre zone, nel senso che è
assolutamente necessario che ci sia una autoregolamentazione da
parte di queste società. Questa è l'azione che dovrebbe essere
svolta subito, a meno che non ci siano adeguate garanzie che la
legge e le convenzioni siano modificate in tempo utile.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.):
La Giunta sta predisponendo un disegno di
legge per modificare l'attuale normativa; rielaborare questo nuovo
testo non è una cosa semplice, ed ha portato via parecchio tempo,
in quanto i funzionari ci stanno lavorando già da un po'.
È già stato preso in considerazione il fatto, qualora non si
riesca a predisporre un nuovo testo, di convocare le società
interessate proprio perché ci sia una autoregolamentazione, per
evitare l'inconveniente che lo scorso anno abbiamo patito. Se non
riuscissimo a presentare la legge nei tempi più brevi, dal momento
che - come diceva giustamente il Consigliere Tonino - stanno già
iniziando le prenotazioni, perchè questo tipo di sport inizia con
la fine di gennaio, primi febbraio, si provvederà in altro modo a
modificare. Tuttavia è ferma intenzione della Giunta di presentare,
possibilmente per l'ultimo Consiglio di ottobre, un nuovo testo che
corregga quelle parti della legge che sono di duplice
interpretazione.
PRESIDENTE
: Ha chiesto di parlare il Consigliere Tonino,
ne ha facoltà.
TONINO (P.C.I.):
Sono soddisfatto dell'impegno che prende
la Giunta, non sono altrettanto soddisfatto del fatto che le
proposte di modifica non siano ancora arrivate, nel senso che sono
particolarmente urgenti, anche se mi rendo conto che è materia
complessa.
Mi permetto di ribadire l'assoluta necessità di questo incontro
fatto in tempi utili, cioè adesso, con le società che gestiscono
questa attività per ricercare un accordo. Non si tratta di
parteggiare per l'una o per l'altra società: c'è la possibilità di
far lavorare tutte le società di elicotteri in un modo che sia
producente ai fini turistici. Infatti in quelle località
quell'attività ha un peso che tutti conosciamo, però è necessario
che siano garantite alcune regolari norme di sicurezza, ed a questo
punto siano colpiti gli abusi, perchè alcuni abusi si sono
verificati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK