Consiglio Regionale della Valle d'Aosta - Oggetto del Consiglio n. 2576 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2576 del 25 gennaio 2017 - Resoconto
OGGETTO N. 2576/XIV - Interpellanza: "Procedure per la nomina
del Direttore amministrativo dell'Istituto musicale pareggiato
della Valle d'Aosta".
Rosset (Président) -
Point n° 22 de l'ordre du jour. Per
l'illustrazione, ha chiesto la parola la Consigliera Certan, ne ha
facoltà.
Certan (ALPE) -
Ritorniamo sul tema dell'Istituto
musicale, credo che su questo tema si possa scrivere quasi una
soap opera
, magari così riusciamo anche a fare un po' di
pubblicità a qualche film interessante, con magari qualche bello
scorcio della nostra Regione. A parte le battute, credo che in
quest'ultimo periodo abbiamo bisogno, come Consiglieri ma anche
come rappresentanti della comunità valdostana, di avere delle
risposte chiare e direi inequivocabili da chi è nel Governo
regionale e fa le scelte. Gli atti che stiamo vedendo e che pian
piano riusciamo ad avere raccontano una storia diversa da direi
l'iter normale di una nomina, di un normale andamento di un
Istituto musicale, che è però anche direi un'università di alta
formazione, che, come noi ripetiamo spesso, ha una sua autonomia di
azione, ha una sua autonomia decisionale e che invece in Valle
d'Aosta - non capiamo il perché - è sotto il severo controllo di
chi gestisce il potere.
Assessore, noi siamo intervenuti tante volte chiedendole
documenti, motivazioni, devo dire che ci siamo anche un po' stufati
anche noi, però poi abbiamo sempre sollecitazioni da parte di
cittadini di interventi, come dice il nostro Capogruppo, a gamba
tesa della politica in affari che non competono alla politica, e
allora vengo alle nostre domande. Intanto rinnoviamo oggi al nuovo
Presidente, nominato dalla Giunta poche settimane fa, i nostri
auguri di buon lavoro visto che almeno in questo è stata seguita la
prassi naturale. Vorrei sottolineare che quando si hanno le notizie
di possibilità di dare un proprio contributo in enti o istituzioni,
ci sono in Valle d'Aosta le competenze per portare la propria
candidatura. Solo per la presidenza dell'Istituto musicale credo
che siano state comunque fatte sette-otto domande - non conosco
esattamente il numero -, il che dimostra che se ci fosse stata una
maggiore pubblicità, anche per questo incarico ci sarebbero state
delle risorse ancora maggiori, ma credo che quello che già è
avvenuto almeno è all'interno di una prassi normale. Quello che
invece noi non abbiamo ritenuto essere normale - e lo ribadiamo,
perché, a nostro avviso, si è prevaricato al ruolo dell'Assessore -
è la nomina del Direttore dell'Istituto e oggi veniamo in
particolare su questo punto. Pare che ci siano state diverse
interferenze da parte del Presidente, ma anche dell'Assessore
riguardo alla definizione dell'indennità del Direttore
dell'istituto, che chiaramente, non essendo stata una nomina da
statuto, non si sapeva come poterla definire. Io ho ricevuto ieri o
l'altro ieri il 116 che dava comunicazione di com'è stato definito,
e magari ci ritorneremo anche su questo, perché i direttori del
Conservatorio hanno una percentuale... Scusi, Presidente, ma io non
riesco quasi a sentire la mia voce...
Presidente -
Chiederei un po' di silenzio. È vero che è
arrivato il Vicepresidente, che accogliamo con l'augurio di pronta
guarigione...prego, Consigliera Certan.
Certan (ALPE) -
...grazie Presidente. Credo che se la
nomina è stata fatta male, diciamo che la definizione
dell'indennità del Direttore...che sia chiaro che non siamo
contrari al fatto che riceva un'indennità, ma crediamo che non sia
congrua a quanto è stato fatto. Noi sappiamo che avete scomodato
anche il Ministero, sappiamo che avete parametrato con tutta una
serie di valori che noi non conosciamo, sicuramente non avete
tenuto conto di quello che diceva lo statuto, quindi vorremmo
capire, perché così pare essere stata la definizione, se è il CdA
che ha deciso di procedere a questa definizione e a questa
erogazione dell'indennità, o se è vero che c'è stata
un'intromissione anche da parte del Presidente della Regione che ha
obbligato il CdA a procedere a questa delibera. Credo che il
Presidente del CdA dell'istituto fosse tra le altre cose già
dimissionario e un paio di cose messe in ordine del giorno e
continuate a deliberare credo che non potessero neanche più essere
fatte, comunque andiamo oltre.
Ci chiediamo chi sosterrà gli eventuali costi nel caso in cui il
TAR si pronunci a sfavore di tale nomina. Noi continuiamo a
ripetere che, da un punto di vista politico, è stata sicuramente
un'intromissione e una gravissima ingerenza che non aveva
motivazione, quindi abbiamo ragione di pensare che questo sia
riconosciuto anche dal TAR, perché sicuramente non c'erano le
motivazioni per tale nomina, neanche per la chiara fama.
In ultimo, domandiamo se è vero che in questo momento è stato
dato anche ordine, sempre probabilmente dagli alti vertici del
Governo, di procedere immediatamente alla nomina di un Direttore
amministrativo. Ricordiamo che il ruolo di Direttore amministrativo
in questi anni è stato assolto dal Presidente, adesso tutto d'un
colpo è diventato perentorio l'obbligo di procedere alla nomina del
Direttore amministrativo. Assessore, non siamo contrari a questa
nomina, ma crediamo che a maggior ragione, proprio perché lo
statuto dice che può essere scelto anche all'interno del comparto e
deve avere una definizione di livello D, in un momento di crisi di
lavorativa in atto, sia importantissimo che venga fatta una
manifestazione di interesse aperta a tutti quelli che hanno i
requisiti, poi nella replica definirò meglio.
Presidente -
Ha chiesto la parola l'Assessore Rini, ne ha
facoltà.
Rini (UV) -
Grazie collega. Io cercherò di attenermi
strettamente alle sue domande, non azzardo previsioni su quelle che
saranno le sentenze e i contenuti della sentenza che verrà emessa
dal TAR, quindi qua credo ci si rimetterà a quelle che saranno le
decisioni. Non ritorno per l'ennesima volta su una questione che è
stata più volte credo dibattuta in quest'aula e spiegata, ma mi
limito a rispondere alle sue domande.
Per quanto riguarda la prima risposta: con una nota del 22 del
mese di settembre dello scorso anno è stato esplicitamente
richiesto all'Istituto musicale pareggiato, sentito il Dipartimento
legislativo e legale, di voler dare seguito alla
contrattualizzazione del rapporto di lavoro a termine del Direttore
dello stesso Istituto nominato con decreto assessorile,
riconoscendo per l'intera durata dell'incarico, in conformità a
quanto previsto dalla normativa vigente per gli incarichi a
soggetti esterni, il trattamento economico corrispondente
all'incarico conferito nella misura riconosciuta al precedente
Direttore, con l'esclusione degli emolumenti correlati ovviamente
alla retribuzione individuale di anzianità, questo ovviamente era
soggettivo. Questa richiesta è stata firmata, trattandosi di
attività e di responsabilità amministrativa, dal competente
Dirigente della Struttura Politiche educative, non certo dal
Presidente della Regione. Io non so, lei ha citato delle lettere di
cui noi assolutamente non solo non siamo a conoscenza, ma che non
sono agli atti. Tutte le lettere che sono state inviate portano la
firma del competente Dirigente regionale della struttura.
Successivamente infatti, in data 29 settembre 2016, è stato
ulteriormente precisato che, diversamente da quanto ritenuto dal
Consiglio d'amministrazione dell'istituto nella seduta del 22
settembre, il trattamento economico da corrispondere al Direttore è
quello corrispondente all'intero trattamento economico corrisposto
al precedente Direttore, al netto della retribuzione individuale di
anzianità. Con l'occasione il Consiglio di amministrazione
dell'Istituto è stato invitato a dare prontamente seguito alla
regolarizzazione del rapporto contrattuale di lavoro, soprattutto
per la necessità che il nuovo Direttore lavorasse per un tempo
eccessivamente lungo senza alcun compenso, ciò che avrebbe potuto
evidentemente dare luogo ad una causa di lavoro per inadempienza.
Qui stiamo parlando di aspetti meramente tecnici di retribuzione
legati al contratto di lavoro. Io non entro nel merito della scelta
perché è una discussione che già abbiamo fatto. Qui invece stiamo
parlando della parte contrattuale, di cui si è occupata ovviamente
la struttura competente. Anche questa seconda nota è stata firmata,
trattandosi ancora una volta di attività di responsabilità e di
inadempienza eventuale amministrativa, dal competente Dirigente
della struttura politiche educative della Soprintendenza, e non
certo dal Presidente della Regione. Si rammenta ancora che il
Direttore generale del MIUR sulla questione, con nota del 15
novembre 2016, ha evidenziato che il competente Assessorato
dell'istruzione e cultura della Regione con le due suddette lettere
ha dato indicazioni circa l'incarico e il compenso del nuovo
Direttore, definendoli coerenti e pertinenti con quanto previsto
dalla normativa vigente di riferimento, questa è la nota del
Ministero, nota non politica ma tecnica tra tecnici. Questo mi
sembra giusto, perché non vorrei che creassimo confusione. Si
evidenzia che, per tutto quanto sopra, il Presidente della Regione
non ha in alcun modo avuto nessun ruolo in questo carteggio, in
questa questione relativa esclusivamente ad un adempimento
amministrativo, quindi a procedere alla definizione dell'indennità
spettante al Direttore.
Per quanto riguarda la sua seconda domanda, evidentemente i
costi connessi all'indennità in questione sono compresi nel
finanziamento ordinario che la Regione, ai sensi della legge n.
22/2012, concede all'istituto, a prescindere ovviamente - e direi
meno male - dalla persona che riveste il ruolo del Direttore.
Conseguentemente, con altrettanta evidenza, nell'eventualità in cui
il TAR si pronunciasse a sfavore della nomina dell'attuale
Direttore, le risorse disponibili serviranno al pagamento della
medesima indennità, semplicemente a favore di un nuovo Direttore e
a decorrere ovviamente dalla sua nomina. Se invece la Consigliera
Certan si voleva riferire alle spese legali - non era chiaro
questo, quindi abbiamo predisposto le due diverse risposte -
derivanti dall'impugnazione del decreto assessorile di nomina, si
chiarisce che l'Amministrazione regionale, in quanto essa stessa
chiamata in giudizio, si è fatta carico, utilizzando le risorse
disponibili sul competente capitolo di spesa, delle spese legali
concernenti.
Infine per la nomina del Direttore amministrativo, su questo
l'ha detto anche lei che non entriamo nel merito dell'opportunità,
credo che tutti coloro che, a vario titolo, anche partire dalla
neo-nominata Presidente, alla quale vanno i nostri auguri di un
buon e proficuo lavoro, hanno evidenziato come prima priorità
quella della richiesta di un Direttore amministrativo, quindi
questo mi sembra più che pacifico. Per la nomina di tale Direttore,
vi è una norma precisa contenuta proprio nello statuto
dell'Istituto, in particolare all'articolo 25, ai sensi di tale
norma: "l'incarico di Direttore amministrativo è conferito, su
proposta del Direttore dell'istituto stesso, dal Consiglio
d'amministrazione che nella stessa deliberazione definisce lo
status
giuridico e il relativo trattamento economico.
L'incarico ha durata quadriennale, può essere rinnovato ed è
regolato con contratto di lavoro a tempo determinato. Nel caso
l'incarico sia conferito a dipendente pubblico deve essere disposto
il collocamento in aspettativa senza assegni per tutta la durata
del contratto". Questa non è quindi una norma che abbiamo noi
interpretato, ma abbiamo semplicemente applicato.
Ancora: ai sensi del suddetto articolo 25, "l'incarico di
Direttore amministrativo è conferito a soggetti in possesso di
elevata qualificazione professionale e di esperienza lavorativa
pluriennale, maturata preferibilmente nel settore dell'università e
dell'alta formazione, oppure ad un funzionario a tempo
indeterminato in servizio presso l'istituto medesimo". Non è
prevista quindi una selezione pubblica, ossia una selezione
comprendente l'espletamento e il superamento di prove concorsuali,
bensì è prevista una procedura che nella sostanza innanzitutto sia
trasparente, sia imparziale nella misura in cui prevede la proposta
da parte di un soggetto (il Direttore) diverso da un altro che è
l'organo collegiale, chiamato al conferimento definitivo
dell'incarico. Sono due i soggetti, di cui uno è anche composto da
più persone coinvolte proprio nella nomina: quello collegiale.
Ancora: "stabilisce dei criteri stringenti e rigorosi, puntuali
per l'individuazione dei candidati capaci e competenti". In questo
modo crediamo che la norma, così com'è redatta, sia adeguatamente
tutelante dell'interesse pubblico e soprattutto dell'interesse di
questo ente che ha bisogno di serenità per riprendere davvero il
lavoro. Credo che stia facendo tanto, che si sia ritrovato un
rinnovato clima di collaborazione e di volontà di guardare avanti
anche con uno spirito diverso, uno spirito costruttivo. Crediamo
che questo vada in questa direzione.
Presidente -
Per la replica, chiede la parola la
Consigliera Certan, ne ha facoltà.
Certan (ALPE) -
Grazie Assessore, anche se non siamo
convinti per niente dalle sue risposte, perché ci ha risposto
attraverso dei dati meramente tecnici, attraverso delle note - ci
dice lei - tecniche e attraverso note del Direttore del MIUR,
quindi è tutto un adempimento amministrativo. Ha ragione, il
problema è che il pasticcio, il patatrac è stato fatto da lei con
una sua decisione da Ministra a monte...
(interruzione dell'Assessore Rini, fuori microfono)
...perché ha seguito questo ruolo che le permette di essere al
pari del Ministro: ce lo ha detto lei, quindi io ripeto quanto lei
in una nota ci ha detto. Richiamando l'articolo che dà alla Valle
d'Aosta questa possibilità, lei ha agito da Ministro, infatti
abbiamo visto adesso i pasticci. Io credo che purtroppo i danni che
in quest'ultimo anno lei ha fatto - ma sappiamo che non è stata
sola, è stata ben accompagnata in questo percorso - all'Istituto e
alla sua immagine siano impareggiabili, mai erano stati fatti, non
so chi pagherà questi danni di immagine anche soprattutto. Siamo
finiti nel ridicolo in tutta Italia e credo che non sia questo un
adempimento amministrativo. Noi adesso possiamo anche essere
d'accordo, lei, per quanto riguarda il punto 3, mi ha letto tutto
quello che prevede la nomina del nuovo Dirigente amministrativo.
Così come sappiamo benissimo chi ha dato gli ordini a dicembre, lei
ha detto che è stata una nota che è arrivata dall'Istituto e che i
nostri dirigenti hanno risposto, noi sappiamo chi ha fatto partire
queste note, sappiamo chi è stato convocato, sappiamo le urla che
ci sono state nei vari piani del Palazzo regionale riguardo a certe
prese di posizione.
Direi che ormai il disegno è chiarissimo, anche perché si sta
replicando. Per il Casinò sta avvenendo la stessa cosa, per CVA si
stanno verificando le stesse dinamiche. Il metodo è lo stesso,
cambiano un po' alcuni attori ogni tanto, ma quelli che decidono
sono sempre gli stessi. Noi ormai non ci caschiamo più, quindi non
ci venga a dire che sono procedure amministrative. Adesso sì avete
i dirigenti che probabilmente stanno facendo le procedure
amministrative che voi avete giustamente chiesto loro, ma la nomina
- e noi ritorniamo su quella - non è stata fatta dai dirigenti, è
stata fatta da lei, Assessore!
Sul chi pagherà siete stati chiamati in giudizio, ci sono un
sacco di contenziosi riguardo a questo: non si è mai chiesta il
perché? Non si è mai chiesta, così come credo non ve lo siete
chiesti neanche per altri capitoli, se ha senso che si continui a
perseverare in queste azioni di forza e poi rispondere al TAR con
dei soldi pubblici? Io credo che sia l'ora di smetterla di usare i
soldi dei cittadini per continuare a difendersi nei tribunali sulle
proprie scelte. Chi ha nominato questo Direttore, se il TAR
riconoscerà la non possibilità di nomina pagherà, perché è troppo
comodo continuare a fare esattamente quello che uno vuole, le
forzature che uno vuole e poi dire: "così era stato deciso". Chi ha
deciso, chi ha deliberato pagherà le conseguenze a questo punto,
così come lo stiamo chiedendo anche per altri dossier e lo stiamo
chiedendo anche su altri capitoli che magari sono più grandi, ma
sono uguali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK