Consiglio Regionale della Valle d'Aosta - Oggetto del Consiglio n. 893 del 28 settembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Energia idroelettrica
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 893 del 28 settembre 1994 - Resoconto
OGGETTO N. 893/X - Situazione organizzativa e funzionale
delle centrali idroelettriche di proprietà dell'Ilva, che saranno
acquisite dalla regione. (Interpellanza)
Interpellanza - Visto il Protocollo d'intesa siglato con l'ILVA
lo scorso anno, relativo alla cessione a favore
dell'Amministrazione regionale, entro il 31 dicembre 1994, delle
centrali idroelettriche di Champagne, Verrès e Lillaz nonché della
cabina collettrice ubicata all'interno dello stabilimento Cogne di
Aosta;
Appreso che la società ICE, controllata da ILVA e attualmente
dedita alla gestione delle centrali, starebbe predisponendo un
accentramento del sistema di comando delle medesime e
riorganizzando l'assetto del personale con probabili tagli
occupazionali;
Considerata l'importanza delle centrali nel contesto energetico
valdostano, anche sotto il profilo occupazionale
i sottoscritti consiglieri regionali
Interpellano
la Giunta regionale per conoscere:
1) se sono già stati avviati incontri con ILVA e a quali
conclusioni si è giunti per l'acquisto degli impianti di cui in
premessa;
2) se risulta ad essa che la società ICE stia effettuando il
riassetto organizzativo e occupazionale di cui in premessa;
3) quali iniziative intende intraprendere, in questa fase
transitoria, per evitare che tale riassetto possa arrecare
pregiudizio alle posizioni lavorative dei dipendenti.
F.to: Tibaldi-Bavastro
Presidente -
Ha chiesto la parola il Consigliere
Tibaldi.
Tibaldi (LN) -
Le ragioni per le quali abbiamo
inoltrato questa interpellanza sono due.
La prima. Esistono degli obblighi precisi che sono stati
formulati in un duplice protocollo di intesa tra la regione
autonoma Valle d'Aosta, l'Ilva e il privato, Marzorati, su quello
che è il processo di privatizzazione dell'area industriale Cogne e
sulla nuova destinazione che avranno le centrali idroelettriche. In
particolare, nel protocollo di intesa fra regione e Ilva, l'Ilva si
impegna a procurare dalla ISE, contestualmente alla stipulazione
del contratto di vendita relativo all'area industriale Cogne di
Aosta, l'assenso per la cessione alla Regione, che a propria volta
si impegna ad acquistare in proprio, ovvero tramite soggetti terzi
di cui garantisce il comportamento, delle centrali idroelettriche
nonché della cabina collettrice ubicata nell'area dello
stabilimento e del terreno su cui tale manufatto insiste, di
proprietà di Ilva Centrali Elettriche.
In un altro protocollo di intesa, quello fra regione e
Marzorati, la regione si impegna a cedere o a far cedere alle
società contraenti una quota del capitale azionario della società
che sarà proprietaria di detti impianti entro il 31 dicembre
'94.
Orbene, siamo quasi in dirittura di arrivo, i termini che sono
stati indicati nel protocollo di intesa stanno scadendo, quindi
questa interpellanza ha un significato conoscitivo: vogliamo sapere
a che punto sono gli incontri - ammesso che siano stati avviati,
penso di sì - con Ilva, e a quali conclusioni si è giunti per
l'acquisto degli impianti di cui in premessa.
Però un'altra questione - dicevo prima le ragioni sono due,
questa è una relativa agli obblighi reciproci - che non è di
secondaria importanza è il riassetto che sta avvenendo all'interno
dell'Ilva Centrali Elettriche, riassetto produttivo ed anche
occupazionale, per gestire in maniera automatizzata quelle che
saranno le tre centrali idroelettriche di Champagne, Lillaz e
Verrès, e probabilmente della cabina collettrice.
Le altre due domande si riferiscono a questo secondo punto e
chiedono di conoscere se questo riassetto organizzativo si sta
effettuando o meno.
Secondo le informazioni assunte dal sottoscritto questo
riassetto è già inoltrato da un pezzo, le apparecchiature di
telecontrollo sono già avviate da alcuni mesi e questa
automatizzazione della gestione delle centrali sta preoccupando
notevolmente i dipendenti delle medesime centrali.
Perché li sta preoccupando? Perché innanzitutto pare che ci
saranno degli aggravi delle loro posizioni lavorative, nel senso
che sembra che vengano eliminate le turnazioni, o parte di esse, e
addirittura sembra che buona parte dei dipendenti che rimarranno -
sarebbe interessante sapere quanti - verranno trasferiti e
concentrati tutti in una centrale ove ci sarà il telecontrollo.
Sono informazioni che sono state assunte dai medesimi
lavoratori, che vivono in questo clima di preoccupazione e di
incertezza del loro futuro, e l'interpellanza ha anche la funzione
di sapere anzitutto se risulta ciò che ho detto anche
all'assessore, e nel caso fosse confermato quali iniziative la
Giunta intende intraprendere in questa fase transitoria, per
evitare che il riassetto possa arrecare pregiudizio alle posizioni
lavorative dei dipendenti.
Presidente -
Ha chiesto la parola l'Assessore
all'industria, commercio e artigianato, Mafrica.
Mafrica (SV-PDS-GV)
-
Rispetto alla prima
domanda, sono stati avviati i confronti fra Finaosta e l'Ilva per
l'acquisto delle centrali idroelettriche. Si sono già avuti due
incontri, uno preliminare nel mese di luglio e uno il 23 settembre
scorso, mentre un prossimo incontro è fissato per il 4 ottobre. Nel
corso degli incontri si stanno approfondendo punti contrattuali,
quindi l'analisi sta procedendo concretamente all'esame dei punti
contrattuali e la Giunta è fermamente intenzionata a far rispettare
da parte di Finaosta e da parte di Ilva i termini stabiliti dal
protocollo d'intesa, vale a dire che l'acquisizione avvenga entro
il 31 dicembre '94. Il contratto avverrà sulla base di acquisto
delle azioni della società.
Il secondo punto è se sta procedendo il riassetto organizzativo.
Qui bisogna distinguere fra la parte relativa agli impianti e la
parte relativa al personale. La parte relativa agli impianti sta
procedendo verso forme di automazione e telecontrollo che vengono
prospettate dalla società come necessarie all'efficienza stessa
degli impianti.
Per ciò che riguarda il personale e per il periodo transitorio,
la Giunta - rispondendo anche al punto 3 - ha preso due iniziative
nei confronti dell'amministratore delegato e nei confronti della
direzione. Nei confronti dell'amministratore delegato si è chiesto
che non venissero, nella fase di transizione, portati avanti dal
punto di vista societario operazioni che pregiudicassero decisioni
future della Regione stessa, quindi c'è stato un tipo di richiesta
per evitare che si prendessero oggi impegni che riguardano il '95 o
il '96, gli anni a venire.
Nei confronti della direzione del personale si è chiesto che non
si prendessero provvedimenti definitivi, riduzioni, spostamenti,
prima che la regione entri in proprietà attraverso la Finaosta di
questa società.
Rispetto all'ultima questione, ci è stato detto che in questo
periodo di transizione non dovrebbero esserci fatti di rilievo,
tranne addestramenti che mettano il personale nelle condizioni di
conoscere tutti gli impianti. Quindi nessun trasferimento di posto,
ma addestramenti che mettano tutti nelle condizioni di fare poi
attività diverse; dovrebbe rimanere una fase di transizione senza
decisioni prese, fino al momento in cui non ci sarà il passaggio di
proprietà. Negli incontri avuti questi sono stati gli impegni presi
dai rappresentanti societari e tecnici.
Presidente -
Ha chiesto la parola il Consigliere
Tibaldi.
Tibaldi (LN) -
Mi aspettavo una risposta più
articolata e più completa. L'assessore Mafrica ha usato con
eccessiva cautela il condizionale: "non dovrebbero", però è un
condizionale che non dà sufficienti garanzie sui fatti che
potrebbero accadere in questi mesi transitori, in cui si deve
completare l'operazione contrattuale di trasferimento delle azioni
alla Finaosta.
Si dice che non ci saranno per quanto riguarda il personale dei
trasferimenti, tranne per ragioni di addestramento; quindi il
trasferimento già esiste e da provvisorio potrebbe diventare
definitivo, come mi pare si sia già d'altronde verificato in
passato - e un passato abbastanza recente - per alcuni dipendenti
della sede di Verrès. In questa sede posso solo ribadire
all'assessore la preoccupazione espressa da questa gente: gente che
ha famiglia e che esercita delle turnazioni e che si troverebbe
gravemente lesa nei suoi diritti economici, nel caso in cui ci
fossero dei trasferimenti, e soprattutto nella propria posizione
lavorativa.
Sarebbe anche opportuno approfondire in maniera più incisiva
cosa vogliamo fare come regione Valle d'Aosta sotto il profilo
dell'automazione. L'automazione comporta sì dei vantaggi,
indubbiamente, ma comporta anche degli svantaggi, specie nel
settore idroelettrico, specie in riferimento ad una centrale, ad
una serie di centrali in questo caso, che forniscono grandi
quantitativi di energia idroelettrica non solamente al principale
stabilimento valdostano, ma anche ad altre realtà imprenditoriali e
a privati.
L'automazione, se dovesse verificarsi la malaugurata ipotesi di
trasferimento del personale, farebbe perdere il presidio della
centrale, da qui l'impossibilità di intervenire tempestivamente in
caso di guasti o in caso di altri imprevisti.
Concludo dicendo che non posso ritenermi completamente
soddisfatto; spero che le sollecitazioni dell'assessore nei
confronti della direzione dell'ICE siano maggiori, affinché venga
congelata in questa fase qualsiasi iniziativa diretta a riassettare
e l'impiantistica e il settore del personale, finché non si avranno
le idee chiare su ciò che si vuole fare e su come si vorrà
organizzare l'attività di produzione idroelettrica nella nostra
Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK