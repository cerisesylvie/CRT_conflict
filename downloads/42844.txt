Consiglio Regionale della Valle d'Aosta - Oggetto del Consiglio n. 335 del 11 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 335 del 11 febbraio 2021 - Resoconto
OGGETTO N. 335/XVI - Interpellanza: "Strategie di
potenziamento delle strutture di sanità ospedaliera e territoriale
regionali".
Marguerettaz (Président) -
Point 39 à l'ordre du jour.
Per la presentazione la parola al consigliere segretario
Distort.
Distort (LEGA VDA) -
Solo per opportunità: ritengo che
questa mia interpellanza, trattando il tema sanità, sia rivolta
all'Assessore competente, per cui gli do ovviamente il tempo di
rientrare in aula. Grazie Assessore, mi sembrava corretto ed
educato da parte mia avere la sua presenza durante l'esposizione
dell'interpellanza.
Questa interpellanza parte da un'opportunità importante alla
quale è necessario che la Regione sia preparata. Si tratta delle
risorse del
Recovery Fund
che prevede tra le varie misure
"Investimenti per migliorare il patrimonio edilizio a uso
sanitario, attraverso la costruzione e/o riqualificazione di
strutture dedicate". Sappiamo che sul Recovery Fund le Regioni pare
al momento non abbiano una quota da gestire autonomamente, ma non
si esclude la possibilità futura di un ruolo regionale più attivo.
Ed è proprio in vista di questa opportunità, anche se non è certa
ma è solo un'opportunità, che è necessario e, ripeto, opportuno che
la nostra Regione sia comunque preparata con un proprio piano
strategico.
Vale quindi veramente la pena di affrontare il tema di una
riorganizzazione del nostro sistema sanitario regionale attraverso
la riflessione e al tempo stesso la suggestione che espongo di
seguito. Il Covid-19 ha messo in evidenza la fragilità di tanti
aspetti della nostra società, ma in particolare la fragilità del
sistema sanitario che pur in Italia può vantare una efficienza e
una completezza di servizio che fai invidia a tanti altri Paesi,
tuttavia comunque ha dimostrato tante precarietà. Ma la crisi non è
fatta per abbattere, le difficoltà non sono fatte per abbattere ma
per essere abbattute, per creare nuove consapevolezze, per avere
nuova visione, nuova forza. Quindi, in questa linea parliamo della
revisione del sistema sanitario, che più o meno è organizzato così:
per le condizioni acute e con richiesta assistenziali importanti ci
sono gli ospedali, sono per lo più situazioni di emergenza che
richiedono comunque alta intensità di cura; per le condizioni non
acute, ma con richieste assistenziali importanti, permangono i
ricoveri ospedalieri con degenze brevi, medie, lunghe, a intensità
di cura che rimane alta. Poi ci sono tutte le condizioni non acute
e che richiedono bassa intensità di cura per le quali esiste
l'assistenza domiciliare, ma tra l'ambito ospedaliero e l'ambito di
assistenza domiciliare esistono tutte le strutture intermedie.
Faccio un inciso: mi perdoni Assessore, io mi sto rivolgendo a
una persona che ha una competenza ben superiore alla mia. Sto
esponendo per la completezza dei fatti e per l'inquadramento
corretto della questione, benché sappia che per lei sto trattando
delle banalità, anche se dalla sua attenzione percepisco un
rispetto totale del mio intervento e la ringrazio.
Io vorrei soffermarmi sulle strutture intermedie. Innanzitutto,
per capire bene come funzionano queste strutture intermedie è
necessario capire le esigenze che stanno alla base delle strutture
intermedie. C'è un rapporto recente che io ho letto, elaborato da
Deloitte, da cui emerge che i cittadini italiani hanno sempre
maggiore necessità di accedere a esami e a visite specialistiche,
anche a causa del generale invecchiamento della popolazione e
dell'aumento delle malattie croniche. Altro elemento è la spesa
sostenuta direttamente dai cittadini per via privata: è in aumento
e produce quindi una spaccatura sociale evidente. C'è poi un
rapporto di Agenas che invece riferisce un altro dato, un altro
ambito: più del 70 percento degli accessi al pronto soccorso
riguardano codici bianchi e verdi, tra il 20-25 percento gialli,
sotto il 5 percento rossi. Alla luce di questo quadro, ecco che le
strutture intermedie prendono un ruolo assolutamente importante.
Tra le strutture intermedie si individuano le case della salute e
gli ospedali di comunità.
Le case della salute sono poli assistenziali distribuiti sul
territorio che fanno da primo livello di azione sanitaria tra il
cittadino e l'ospedale ed assistenza post dimissione ospedaliera,
svolgendo visite di medicina generale specialistiche, esami di
prima diagnosi e di controllo. Grazie a opportune turnazioni sono
in grado di svolgere un servizio H24, riducendo gli accessi
all'ospedale in percentuale tra il 20 e il 30 percento e diminuendo
i ricoveri ospedalieri del 10 percento. Io prendo dai dati di cui
dispongo.
In questa ottica, noi già sul nostro territorio abbiamo delle
strutture che, se non hanno espressamente questo ruolo, ne hanno
comunque la vocazione. Da quello che mi risulta, sono i
poliambulatori presenti sul nostro territorio opportunamente già
dislocati, che possono rappresentare un primo presidio
riconducibile alle case della salute dove, con i dovuti
allestimenti impiantistici, quindi intervenendo, ristrutturando -
qui emerge l'architetto che c'è in me, non certo il sanitario che
non sono - con i dovuti allestimenti impiantistici, di
attrezzature, con la necessaria organizzazione del personale
sanitario, medici di base, specialisti, infermieri, OSS, e con gli
opportuni interventi di carattere strutturale, edilizio,
compositivo, riorganizzazione dei volumi, degli spazi,
efficientamento energetico anche per contenere e per gestire e
razionalizzare i costi di gestione di queste strutture, noi
otterremmo un miglioramento immediato dell'efficienza della sanità
territoriale, decongestionando automaticamente le affluenze sul
polo ospedaliero.
L'altro elemento sono gli ospedali di comunità o alberghi
sanitari. Sono strutture di degenza a breve o medio termine, dove è
prevista la presenza di personale sanitario e di attrezzature di
monitoraggio, ma in regime di bassa intensità di cura. Si tratta
quindi di strutture intermedie tra la fase di ricovero ospedaliero
ad alta intensità di cura e la fase di assistenza domiciliare o di
rientro in attività normale. Rispetto a questo modello potrebbe
essere considerata la creazione di canali finanziari a tasso
agevolato per la conversione a basso impatto edilizio di strutture
alberghiere. Ribadisco: è di nuovo l'architetto che parla in me,
cioè il pensare che abbiamo già delle strutture che hanno una
predisposizione a un utilizzo versatile che va in questa direzione.
Da qui si aprirebbe poi il canale del coinvolgimento del
privato.
Le case della salute, insieme agli ospedali di comunità,
consentirebbero quindi i seguenti vantaggi rispetto all'attuale
organizzazione sanitaria: primo, si intercetterebbe una buona parte
dell'afflusso al pronto soccorso ospedaliero e alle strutture di
esame; secondo, si andrebbero a decongestionare gli ospedali;
terzo, si andrebbe a suddividere meglio i pazienti in funzione del
rispettivo livello di intensità di cura, si attuerebbe una sanità
distribuita sul territorio e più a portata di casa, con immediati
effetti positivi a livello di popolazione.
Alla luce di questa esposizione, alla luce di queste visioni
della sanità e alla luce delle opportunità del Recovery Fund, io
pongo due quesiti con questa interpellanza. Il Primo, quali sono
gli attuali progetti regionali in materia di investimenti sulle
strutture di sanità ospedaliera e territoriale da presentare allo
Stato, nel caso di un eventuale maggiore coinvolgimento delle
Regioni nelle fasi decisionali e attuative del Recovery Fund? Il
secondo quesito: quali siano gli intendimenti a breve e a medio
termine sulle prospettive di applicazione delle strategie di
potenziamento della sanità territoriale in riferimento ai modelli
di case della salute e/o ospedali di comunità e in caso con quali
criteri e quali tempi?
Presidente -
Per la risposta l'assessore Barmasse.
Barmasse (UV) -
Intanto mi scuso per il ritardo,
Consigliere. La ringrazio anche dei suoi non dico complimenti, ma
di avere riconosciuto certe competenze dal punto di vista
sanitario, magari anche più di quelle che io ho, comunque la
ringrazio, è stato molto gentile.
Per quanto riguarda la prima domanda della sua interpellanza,
posso dirle che l'Assessorato e l'azienda USL adempiono
puntualmente alle ricognizioni ministeriali volte a individuare gli
interventi di investimento ammissibili a finanziamento a vedere su
disponibilità finanziarie statali o europee. Allo stato attuale non
sono state fornite ulteriori indicazioni da parte degli organi
centrali circa gli interventi ammissibili nell'ambito del
Recovery Fund
e le modalità di utilizzo dei fondi. In ogni
caso, il programma operativo per l'emergenza Covid, redatto ai
sensi dell'articolo 18 comma 1 del decreto legge 18 del 2020,
costituisce senz'altro il documento strategico e programmatorio di
riferimento, anche al fine di indirizzare le attività di sviluppo
edilizio e infrastrutturale in ambito sanitario. Recentemente il
Ministero della salute ha comunicato di aver selezionato tra gli
interventi di edilizia sanitaria di adeguamento e miglioramento
sismico di strutture ospedaliere da finanziare con Recovery Fund
gli interventi per la sicurezza sismica dell'Ospedale Parini, per
un importo di circa 8 milioni di euro.
A proposito degli intendimenti a breve e medio termine sulle
prospettive di applicazione delle strategie di potenziamento della
sanità territoriale in riferimento alle suggestioni presentate
nelle premesse, case della salute, strutture a bassa intensità, per
quanto riguarda il rafforzamento e il potenziamento dell'offerta di
assistenza sanitaria e sociosanitaria territoriale, così come tra
l'altro fortemente richiesto dalle prescrizioni dettate
dall'articolo 1 del decreto legge 34 del 2020, il cosiddetto
decreto Rilancio, e dal già citato programma operativo regionale
per l'emergenza Covid e di cui all'articolo 18 comma 1 del decreto
legge 18 del 2020, informo che è mia intenzione procedere con una
imminente riorganizzazione del sistema nel suo complesso.
Anzitutto rendo noto di aver già avviato, grazie al supporto
delle competenti strutture dell'Assessorato, un aggiornamento dei
fabbisogni in termini di salute e assistenza nell'ambito
dell'intero territorio regionale, poiché ritengo che conoscere le
esigenze degli assistiti sia il primo passo per porre in essere una
corretta politica programmatoria volta a dare risposte efficaci
alle puntuali esigenze. L'aggiornamento dei fabbisogni regionali si
rende quanto mai importante e necessario in questo momento storico,
nel quale l'emergenza sanitaria ha comportato profondi mutamenti
degli scenari assistenziali.
In parallelo, con la collaborazione dell'Azienda USL e con il
necessario dialogo e l'auspicata condivisione con gli interlocutori
del territorio, intendo portare avanti una politica riorganizzativa
dell'offerta in termini di strutture socioassistenziali e
sociosanitarie, da un lato per dare pieno adempimento ai LEA, in
particolare mi riferisco alle norme di cui al dpcm 12 gennaio 2017
nel territorio regionale, e dall'altro per perseguire una migliore
integrazione dei servizi sanitari, sociosanitari,
socioassistenziali sociali e garantire una risposta efficace alle
esigenze degli assistiti, risposte che non sempre possono essere
trovate in modelli meramente basati sulle economie di scale e sul
risparmio in termini di costi.
Stante quanto premesso, con riferimento alle case della salute e
alle strutture a bassa intensità di cura, voglio evidenziare che,
seppure oggi il contesto regionale non offra servizi così come
denominati nell'interpellanza, è appunto tuttavia caratterizzato da
un'articolata rete di poliambulatori e di consultori, così come lei
ovviamente ha già fatto presente, che rappresentano dei punti di
prossimità ai cittadini dove i medesimi possono fruire di una serie
di importanti servizi sanitari senza doversi obbligatoriamente
spostare nel capoluogo regionale. Nell'attuazione della
riorganizzazione poc'anzi citata pertanto sarà a ogni modo posta
particolare attenzione anche all'offerta dei servizi territoriali a
bassa intensità di cura.
Concludendo, preciso che le operazioni sinora svolte anche in
risposta alle contingenze del Covid, ad esempio l'area sanitaria
temporanea di Variney, l'unità sociosanitaria di Perloz, eccetera,
sono comunque state pensate già in un'ottica riorganizzativa più
complessiva del sistema sanitario regionale, riorganizzazione che
troverà le sue fondamenta nel piano della salute e del benessere
sociale, piano sociosanitario, di cui l'Assessorato sta curando
l'aggiornamento e che a breve intraprenderà il suo iter formale di
condivisione.
Posso aggiungerle che condivido pienamente, nel senso che i
poliambulatori sono già di fatto parzialmente delle case della
salute, quindi andranno potenziati sotto il punto di vista
strumentale, diagnostico e di personale. Recepisco sicuramente i
suoi spunti sugli ospedali di comunità, in quanto sarà da valutare
bene quali strutture o meno poter utilizzare con tale finalità.
Ammetto che non è una cosa facile cercare di riorganizzare, ma
questa è la volontà di questo Assessorato e ci stiamo adoperando in
tal senso.
Presidente -
Per la replica la parola al consigliere
segretario Distort.
Distort (LEGA VDA) -
Grazie Assessore. Mi conforta questa
sua dichiarazione di allineamento rispetto alle suggestioni che
sono contenute in questa interpellanza.
Ricordo che la riorganizzazione, l'efficientamento e la
rifunzionalizzazione delle strutture esistenti di poliambulatorio
comportano anche attività di tipo architettonico-edilizio. Si
tratta di pensare non solo in termini di organizzazione delle
funzioni ed equipaggiamento degli ambienti, dei locali, ma anche
sotto il profilo del ripensamento del contenitore dal punto di
vista edilizio, fisico, quindi pensare anche in termini di
ampliamento, di adeguamento dal punto di vista proprio della
composizione architettonica.
Bisogna osare e andare fino a quei livelli, questo mi permetto
di consigliarlo, così come mi permetto di ribadire che, per quanto
riguarda il discorso degli ospedali di comunità, noi dobbiamo
pensare sinceramente e seriamente alla prospettiva del
coinvolgimento di privati, dando gli strumenti affinché i privati
intervengano in modo da utilizzare nostre risorse, risorse
pubbliche peraltro, ma far sì che i privati possano agire e
interagire con un comparto così importante e così oneroso come la
sanità.
Ci sono sfide che raggiungono il rango della battaglia e nella
battaglia occorre un esercito. Per quanto è di mia competenza io la
esorto Assessore a mettere in atto tutte le misure necessarie
nell'organizzare l'Assessorato per indirizzare il personale verso
la realizzazione delle migliori scelte possibili nel campo della
sanità valdostana, forte del suo ruolo di assessore e della sua
competenza medica. Si spera, in ogni caso, che la lezione appresa
con amarezza attraverso lo tsunami del Covid possa in tempi rapidi
convertire quell'esigenza sempre più evidente e sempre più urgente
di razionalizzare le spese e le risorse in ambito sanitario, con un
loro migliore impiego più vicino alle esigenze dei cittadini, in un
mondo che, lo si voglia o meno, probabilmente è cambiato per
sempre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK