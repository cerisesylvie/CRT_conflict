Consiglio Regionale della Valle d'Aosta - Oggetto del Consiglio n. 459 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 459 del 25 marzo 2021 - Resoconto
OGGETTO N. 459/XVI - Interpellanza: "Predisposizione di una
misura di sostegno a favore dei soggetti in difficoltà che non
beneficiano di ammortizzatori sociali".
Bertin (Presidente)
- Siamo al punto n. 45 dell'ordine
del giorno. Per l'illustrazione, ha chiesto la parola il
consigliere Ganis.
Ganis (LEGA VDA) -
Personalmente riteniamo veramente
inopportuno il
modus operandi
del Governo nazionale nel
gestire questa situazione di emergenza, come già spesso è successo
in questi giorni durante la pandemia, le scelte di aprire o non
aprire le scuole, i bar, i ristoranti e ora gli impianti di
risalita sono state prese senza alcun preavviso, dall'oggi al
domani.
Per quello che concerne gli addetti al lavoro - e in questo caso
la gente di montagna che aspettava ancora una volta di poter
riaprire le loro attività -, è stato un duro colpo; la rabbia e il
malcontento per la mancata riapertura è giustificabile perché sono
stati illusi. Forse il Governo nazionale è all'oscuro dei sacrifici
dei cittadini, forse fa finta di non vedere che ci sono intere
famiglie che non hanno più un lavoro, cittadini che non hanno
nessun diritto agli ammortizzatori sociali e non possono più
aspettare altro tempo. In Valle d'Aosta la situazione è palpabile,
la possiamo toccare con mano, basti pensare alla nostra realtà di
montagna e a tutte le persone che vivono e sopravvivono grazie al
turismo invernale, quest'anno dimezzato, anzi, ridotto all'osso a
causa della crisi pandemica. Gli addetti ai lavori chiedono solo di
poter lavorare e la gente di montagna vorrebbe riaprire la propria
attività rispettando tutti i protocolli sanitari ma questo non gli
è concesso, anzi, ogni possibile data di apertura gli viene
posticipata. Da qui subito è esplosa la rabbia di chi da giorni si
stava organizzando per riaprire il tutto, una rabbia comprensibile
soprattutto per la tempistica con cui si è presa la decisione: una
decisione all'ultimo minuto. Questo vale per gli impianti
sciistici, per le scuole, per i bar e i ristoranti che non hanno
fatto altro che chiudere e riaprire. Bisogna riconoscere che questo
modus operandi
è altamente nocivo sia dal punto di vista
economico che psicologico per tutti gli addetti di questi settori e
a tutte le famiglie che, legate al mondo della montagna, si trovano
ora in grave difficoltà economica.
Sicuramente in questa situazione emergenziale pianificare
diventa difficile, proprio per questo non si può far fede alla
strategia dell'illusione o delle solite speranze. Appunto per
questo il Governo deve intervenire con urgenza e rapidità al fine
di poter garantire loro, tramite i famosi ristori, la possibilità
di vivere dignitosamente, di poter organizzare al meglio il lavoro,
le loro attività commerciali e produttive al fine di poter
permettere al cittadino di poter lavorare, un diritto sacrosanto
sancito dalla Costituzione dall'articolo 4. Infatti sono moltissime
le persone che fanno parte di questa categoria, una moltitudine di
esseri umani che stanno iniziando a chiedersi come fare per andare
avanti, che si sentono abbandonati e dimenticati dalle istituzioni,
dalla politica e a stenti cercano di sopravvivere, questa è la
triste realtà.
Concludo ricordando inoltre l'ordine del giorno del 15 dicembre
2020 votato da tutto il Consiglio regionale, che impegnava il
Governo regionale in sede di variazione del bilancio a predisporre
una misura di sostegno al reddito a favore di tutti quei soggetti
che non possono beneficiare di ammortizzatori sociali pur avendo
perso il proprio lavoro.
In base a queste considerazioni, si interpella l'Assessore
competente per conoscere se sia intenzione di quest'Amministrazione
regionale di stabilire nell'immediato, e non a breve, una misura di
sostegno a favore di tutti quei soggetti che non possono
beneficiare di ammortizzatori sociali pur avendo perso il proprio
lavoro e che versano in una situazione di grave difficoltà
economica a causa della pandemia in corso.
Presidente -
Per la risposta, ha chiesto la parola
l'assessore Jean-Pierre Guichardaz.
Guichardaz J. (PCP) -
Collega Ganis, adesso credo che,
riguardo alle critiche al Governo nazionale, avete comunque
autorevoli esponenti con cui interfacciarvi e penso che le critiche
che lei ha fatto in premessa alla presentazione dell'interpellanza
potranno essere in qualche modo raccolte e trasformate poi in
azioni concrete.
Riguardo alla sua prima domanda, una risposta l'abbiamo data
approvando ieri - e l'ha approvato anche lei perché l'abbiamo
votato all'unanimità - il disegno di legge n. 17 sui lavoratori che
hanno cessato di beneficiare della NASpI. La norma, lo dico a
beneficio di chi non ha seguito il dibattito di ieri, si prefigge
di erogare un'indennità forfettaria ai lavoratori, che soprattutto
a causa della mancata apertura degli impianti di risalita non hanno
potuto essere reclutati nei settori legati al mondo della montagna
e che contestualmente hanno cessato di percepire l'indennità di
disoccupazione restando privi di sostegni. Al di là di questa
misura emergenziale estemporanea di cui ieri abbiamo dibattuto
lungamente, che ha raccolto il voto unanime dell'Aula, le assicuro
che il Governo regionale è pienamente consapevole del fatto che le
attività economiche turistico-ricettive e commerciali della
somministrazione di alimenti e bevande e dei servizi correlati
esercitati in forma di imprese e di lavoro autonomo siano tra
quelle più colpite dalle restrizioni volte ad attenuare il contagio
derivante dalla pandemia in corso e si è pienamente coscienti del
fatto che vi siano molti lavoratori valdostani con partita IVA che
svolgono la propria attività nei predetti settori o in settori del
relativo indotto che, in quanto lavoratori autonomi e non
dipendenti, non hanno potuto beneficiare del sostegno derivante
dagli ammortizzatori sociali previsti solo per questi.
Presa contezza dell'ordine di grandezza delle risorse
finanziarie derivanti dall'avanzo di amministrazione 2020 che
potranno essere destinate al sostegno dell'economia valdostana e
presa conoscenza dal 18 marzo del contenuto di dettaglio del
decreto-legge sostegni statali rispetto al quale comunque gli
interventi regionali dovranno essere coordinati e calibrati, le
strutture regionali interessate hanno già cominciato a lavorare
insieme alla Giunta e anche alle istituzioni allo studio e
redazione delle disposizioni di legge necessarie per far scendere,
per mettere a terra, in campo misure di sostegno adeguate rivolte a
una platea di operatori economici più ampia possibile.
A completamento di quanto detto dal collega Bertschy in risposta
all'interpellanza 42 relativamente all'articolo 2 del decreto
ristori di cui in questi giorni si parla tanto, aggiungo che ieri
ho partecipato alla riunione della Commissione turismo della
Conferenza delle Regioni e delle Province autonome, mi avrà visto
probabilmente, collega, con la cuffietta, ero solo apparentemente
disinteressato al Consiglio ma vi rassicuro che con un auricolare
seguivo la Commissione e con l'orecchio libero ascoltavo il
dibattito in aula. Le dicevo che ho partecipato assieme ai colleghi
delle altre Regioni alla Commissione turismo nazionale e il
ministro Garavaglia è intervenuto a conclusione degli interventi
rispondendo alle molte richieste di precisazione circa le strategie
di uscita dalla crisi e, in particolare, sul ristori 5.
Premetto che ho apprezzato il fatto che il Governo abbia
raccolto le numerose richieste di attenzione verso la montagna e
l'indotto della montagna. L'articolo 2 del decreto-legge di ultima
approvazione che il Ministro ha ammesso di non essere perfetto, ci
ha detto che scontenta tutti il meno possibile, ha individuato 700
milioni di euro a titolo di ristoro da distribuire su due
tranche
: del 70 e del 30 percento. La prima a favore dei
Comuni, almeno così è scritto in questa versione che comunque è
passibile poi di modifiche e di emendamenti, io credo che verrà
modificata probabilmente in Senato a far data non mi ricordo se dal
26 di aprile, i termini più o meno sono quelli, e la seconda,
quella del 30 percento, a favore degli esercenti di attività di
impresa e i maestri di sci.
A margine aggiungo che lo stesso Ministro non ha escluso la
possibilità di un'implementazione ulteriore in Parlamento di questa
cifra, cosa che dovrebbe avvenire attraverso, però, un'azione
politica dei Parlamentari dei territori interessati e credo anche
un'azione da parte delle istituzioni regionali.
Io confido sul fatto che su questa tematica, così com'è stato
fatto fino adesso, ci sia davvero un'azione corale da parte delle
Regioni indipendentemente dalle collocazioni politiche o dalle
affinità più o meno evidenti con Ministri o con questo Governo. Non
è ancora del tutto chiaro come queste risorse saranno quantificate
per ciascuna Regione in quanto vi sono diversi dubbi circa la
qualificazione di Comuni a vocazione montana. "Di comprensorio
sciistico" su quell'articolo è una dicitura che non è normata e che
quindi va in qualche modo concertata tra le parti, soprattutto tra
le rappresentanze istituzionali dei territori interessati, e sulle
modalità di calcolo delle presenze turistiche che, allo stato
attuale, sembra debbano essere valutate sulle presenze certificate
dall'ISTAT, così dice l'articolo 2, presenze che, com'è noto, pur
essendo dati oggettivi come ha spiegato giustamente il Ministro,
sono però calcolate sui pernottamenti presso le sole strutture
ricettive per le quali occorre una licenza, quindi gli alberghi e
le altre strutture rientranti nel novero delle strutture
ricettive.
Noi in Valle d'Aosta siamo penalizzati rispetto, per esempio, a
Bolzano per il fatto che non abbiamo ancora una disciplina sulle
locazioni brevi, noi l'abbiamo inserita nel DEFR e a breve dovremo
licenziarla per la discussione consiliare. Dicevo, presenze che,
essendo calcolate sui pernottamenti presso gli alberghi e le
strutture ricettive, alla fine non dicono dell'afflusso reale, cioè
di quel turismo giornaliero, che è quello per noi importante
numericamente che usufruisce dei nostri impianti la mattina e se ne
torna a casa la sera.
Il tema è comunque oggetto di discussione in Commissione turismo
e credo che alla fine le due aliquote saranno assegnate mediando il
dato di afflusso agli impianti calcolabile tramite gli skipass con
le presenze e credo e spero anche con il numero di professionisti
operanti. Nel caso specifico, collega, la quota del 30 percento
dovrebbe servire anche a ristorare la stagione persa dai maestri di
sci, che in Valle d'Aosta credo siano percentualmente il numero più
alto che in tutto il resto del nostro Paese, quindi confidiamo,
essendo circa 1.600 gli operatori su 125 mila abitanti, che di
questo 30 percento una buona fetta significativa possa essere
distribuita ed erogata anche alla nostra Regione.
Naturalmente questa variabile sarà oggetto di valutazione
nell'adozione delle opportune politiche di ristoro regionale a
favore delle categorie produttive in modo tale che si possano
indennizzare equamente e diffusamente tutti coloro che a vario
titolo sono stati penalizzati dalla crisi, dalle restrizioni, dalle
chiusure.
Aggiungo che ho apprezzato la precisazione del ministro
Garavaglia, e questo lo voglio dire, di intendere questo decreto
come il quinto di una serie che probabilmente non sarà neppure
l'ultimo, entro due o tre mesi è stata preannunciata un'ulteriore
integrazione, probabilmente entro due o tre mesi sarà messo in
campo il ristori 6.
Il Ministro ha ribadito che il ristori 5 si riferisce a 2-3 mesi
e quindi come tale va inteso nel calcolo complessivo di ciò che è
stato dato nel corso dell'anno pandemico. È una precisazione che il
ministro Garavaglia ci ha pregato proprio di esplicitare nelle
nostre interlocuzioni politiche con le categorie. Naturalmente si è
parlato anche di altro ma credo che il tema dei ristori, del
sostentamento dell'economia in questo difficilissimo periodo
storico abbia la precedenza su tutti i livelli politici.
Concludo dicendo che in Commissione si è affrontato anche il
tema del Recovery Fund e che questo sarà una grande occasione di
sviluppo, oltre che di politiche sul turismo e sulla cultura anche
delle nostre infrastrutture tecnologiche, che sono oramai
necessarie al fine di essere annoverati come Regioni tra quelle più
competitive, moderne e al passo dei tempi.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Grazie Assessore per la risposta.
Avrei voluto che questa fosse l'ultima interpellanza sui temi
dei ristori e invece... Sono mesi che si parla di ristori, di aiuti
alle imprese, alle famiglie, di chi è rimasto senza un lavoro a
causa di questa pandemia, è da quando si è insediata la nuova
Giunta che non si parla d'altro, sono mesi che tramite
interpellanze, interrogazioni, mozioni noi, come gruppo di
minoranza, cerchiamo di evidenziare lo stato attuale di grave
difficoltà e di crisi economica in cui versano tanti cittadini
valdostani: ecco perché non si può aspettare altro tempo e i
cittadini vogliono risposte immediate da parte di chi governa la
Regione. In questi ultimi giorni qualcosa si è fatto, certo, i
primi ristori per gli stagionali sono stati approvati ma tutti gli
altri? Ci sono intere categorie in difficoltà che aspettano da
tempo i famigerati ristori, famiglie intere che non hanno più un
lavoro e che non sanno più come fare a sbarcare il lunario. Mentre
si discute sul da farsi, ci sono - vorrei ricordarlo all'Assessore
- cittadini che con molta dignità si recano nei vari Comuni di
residenza per ritirare i buoni pasto, perché quella che è rimasta è
la dignità, ma non basta: mamme separate con i figli a carico,
rimaste sole e senza nessun tipo di ammortizzatore sociale e ora
dimenticate; lavoratori con contratti a chiamata, lasciati senza
risposte e anch'essi dimenticati: ecco perché non si può più
aspettare altro tempo e chi ci governa deve intervenire non al più
presto ma, ripeto, subito prendendo in considerazione tutte le
categorie colpite dalla crisi pandemica.
Concludo evidenziando l'intervento del collega Aggravi, nessuno
deve rimanere indietro, nessuno va dimenticato. Fuori dal Palazzo
regionale, cari colleghi, ci sono i Valdostani che aspettano
risposte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK