Consiglio Regionale della Valle d'Aosta - Oggetto del Consiglio n. 1790 del 27 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1790 del 27 gennaio 1986 - Resoconto
OGGETTO N. 1790/VIII - ATTUAZIONE DEL PROTOCOLLO D'INTESA IN
MATERIA DI OCCUPAZIONE. (Interrogazione).
PRESIDENTE:
Do lettura dell'interrogazione presentata dai
Consiglieri Mafrica e Millet:
INTERROGAZIONE
RICORDATO che nel programma di interventi straordinari per il
triennio 1985/87 per favorire l'occupazione, recepito dal
protocollo d'intesa fra la Giunta regionale e le Organizzazioni
Sindacali, si afferma:
- che entro tre mesi dalla data della firma del protocollo verrà
predisposto un provvedimento legislativo concernente l'osservatorio
del mercato del lavoro;
- che entro sei mesi verranno altresì predisposti gli strumenti
necessari per favorire l'incontro tra domanda ed offerta sul
mercato del lavoro e per qualificare l'apprendistato;
CONSTATATO che a tutt'oggi non sono ancora stati presentati al
Consiglio regionale i provvedimenti relativi agli impegni
sopraricordati;
i sottoscritti Consiglieri regionali del Gruppo Comunista
INTERROGANO
l'Assessore competente per conoscere:
1) le ragioni che hanno provocato un ritardo rispetto alle
scadenze stabilite;
2) entro quale data i provvedimenti relativi all'osservatorio
verranno presentati al Consiglio regionale.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
L'interpellanza, che concerne
l'attuazione del protocollo d'intesa con i Sindacati, si riferisce
a due interventi che avevano scadenza a sei mesi dalla firma del
protocollo. In effetti, la Giunta regionale è decisamente impegnata
per l'attuazione di questo protocollo e, dopo l'approvazione da
parte del Consiglio del provvedimento legislativo che attua tre dei
cinque punti in programma, sta predisponendo i testi. Devo dire per
quanto riguarda l'Osservatorio del mercato del lavoro che la Giunta
ha già predisposto lo strumento legislativo che concerne la
predisposizione degli uffici, cioè degli strumenti che dovranno
operare.
Questo progetto di legge è già stato consegnato alle
organizzazioni sindacali e riguarda il riordino degli uffici di
documentazione statistica, di programmazione e di formazione
professionale; all'interno di quest'ultima si colloca
l'osservatorio del mercato del lavoro.
Per quanto riguarda invece il discorso dell'apprendistato
artigiano e gli interventi per favorirne la formazione, ci siamo
trovati a coordinare tre tipi di interventi senza scollamento.
Il primo è la predisposizione della legge regionale generale
sull'artigianato, il secondo è l'apprendistato artigiano, il terzo
è il protocollo d'intesa con le categorie economiche.
Per quanto riguarda la predisposizione, quindi il coordinamento
di questi tre interventi, devo dire che per quanto concerne la
legge regionale per l'artigianato, anche a seguito di numerosi
incontri con i rappresentanti di categoria, la Giunta ha già
predisposto il testo legislativo che tra poco andrà alle
Commissioni. Per quanto riguarda l'apprendistato artigiano è già
stata predisposta una prima bozza della legge relativa, mentre il
protocollo d'intesa con le categorie economiche è in via di
definizione. Quindi su questo punto posso dire che nelle prossime
settimane, cioè entro la fine del mese di febbraio, questa proposta
di legge potrà andare in Commissione.
Ribadisco l'impegno della Giunta per dare puntualmente
attuazione ai contenuti del protocollo d'intesa: le motivazioni di
questi ritardi sono dovute alle ragioni che ho elencato in risposta
all'interrogazione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Il nostro gruppo ha presentato questa
interrogazione perché ritiene che i contenuti del protocollo
d'intesa siano importanti e debbano essere attuati il più possibile
sollecitamente. In modo particolare l'Osservatorio del mercato del
lavoro diventa indispensabile in una fase di rapida trasformazione
della realtà dell'occupazione in Valle d'Aosta: senza questo
strumento si rischia di fare delle considerazioni che poi non sono
suffragate dalla realtà.
Devo dire che anche l'altro intervento, quello
sull'apprendistato, è importante perché con il primo provvedimento
approvato dal Consiglio una fascia di età è rimasta ancora non
sufficientemente interessata, vale a dire la fascia di età sotto i
vent'anni.
Lo scopo di questa interrogazione è quello di sollecitare la
Giunta. Ci rendiamo conto che occorre tempo per preparare dei
provvedimenti legislativi, però dobbiamo rilevare che sono due
adunanze del Consiglio che la Giunta in sostanza ha perduto: in
quest'adunanza a parte le ratifiche di Giunta, non c'è alcun
oggetto proposto dalla Giunta stessa all'esame del Consiglio, ci
sono solo interrogazioni ed interpellanze e probabilmente, invece
dei due giorni previsti, esauriremo i lavori molto prima.
Sollecitiamo quindi la Giunta ad utilizzare tutti i tempi e le
occasioni disponibili perché altrimenti ci si troverà alla fine
dell'anno con i provvedimenti portati all'ultimo momento ed
iscritti d'urgenza nella stessa giornata!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK