Consiglio Regionale della Valle d'Aosta - Oggetto del Consiglio n. 2865 del 6 marzo 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2865 del 6 marzo 2013 - Resoconto
OGGETTO N. 2865/XIII - Approvazione delle modifiche apportate
nel 2012 al programma di sviluppo rurale 2007-2013 della Valle
d'Aosta ai sensi dei regolamenti (CE) 1698/05 e 1974/06.
Presidente
- Ha chiesto la parola l'Assessore Isabellon
per l'illustrazione, ne ha la facoltà.
Isabellon (UV)
- Sì, grazie Presidente.
Nel 2012 sono state apportate due serie di modifiche al PSR
2007-2013, sono le ultime modifiche che hanno comportato una
rimodulazione finanziaria tra misure all'interno dello stesso asse
per cercare, ove possibile, di adeguare la pianificazione alle
esigenze espresse dai destinatari beneficiari del programma,
favorendo la piena utilizzazione delle risorse finanziarie
assegnate dal programma stesso, questo è molto importante proprio
in virtù di un'utilizzazione completa, appunto, di queste risorse,
al fine di ottenere il massimo dei risultati: la prima è stata
approvata dal Comitato di sorveglianza ad aprile e dalla
Commissione europea a fine luglio; la seconda è stata approvata dal
Comitato di sorveglianza a settembre e dalla Commissione europea a
metà dicembre.
Essenzialmente per quel che riguarda l'asse 1 "Miglioramento
della competitività del settore agricolo e forestale", la
rimodulazione finanziaria ha determinato un rafforzamento
finanziario delle misure: 112 "Insediamento giovani agricoltori",
113 "Prepensionamento" e 123 "Trasformazione prodotti forestali" e
una corrispondente diminuzione della dotazione delle misure: 114
"Consulenza aziendale", 132 "Partecipazione degli agricoltori ai
sistemi di qualità alimentare" e 133 sulla promozione dei prodotti
di qualità, le quali hanno registrato un tiraggio finanziario
inferiore a quello previsto. Inoltre, la misura sul
prepensionamento è stata aggiornata con l'ultima riforma
pensionistica varata dal Governo italiano.
Per quel che è dell'asse 2, le modifiche hanno interessato tutte
le misure, è stato effettuato un trasferimento finanziario delle
misure 214, quella dell'agro-ambiente, e 215 sul benessere animale
alla misura 211 sulle indennità compensative. La misura 213
"Indennità Natura 2000" è stata aggiornata a seguito
dell'approvazione delle misure di conservazione per i siti di
importanza comunitaria della rete ecologica europea Natura 2000
(delibera 16 dicembre 2011). La misura 216 "Investimenti non
produttivi" è stata integrata con l'intervento "Ricostruzione e
manutenzione dei tradizionali muretti a secco, dei terrazzamenti",
che ha richiesto una maggiore dotazione finanziaria prelevata dalla
misura 213. Le domande del bando si sono...il bando prevedeva una
scadenza del 28 febbraio di quest'anno, quindi è in questo momento
in fase di elaborazione per quello che riguarda le domande
pervenute.
Asse 3 "Qualità della vita nelle zone rurali e diversificazione
dell'economia rurale": le modifiche hanno riguardato la misura 311
"Diversificazione in attività non agricole", le risorse finanziarie
delle azioni B e C, "Ospitalità rurale", sono state incrementate a
seguito delle numerose domande presentate nel primo bando; poi, con
l'entrata in vigore del decreto interministeriale 5 maggio 2011:
"Produzione energia elettrica da impianti solari, fotovoltaici,
tecnologie innovative e conversione fotovoltaica", all'azione D,
"Energie rinnovabili", è stata aumentata la percentuale massima di
aiuto erogabile in caso di cumulo con le agevolazioni nazionali
afferenti al conto energia, massimo 60%. Inoltre, è stata
incrementata la dotazione finanziaria misura 312 "Creazione di
microimprese", gli ambiti di applicazione sono stati integrati con
la piccola ricettività turistica e le attività artigianali. Per
quel che è della misura 313 "Incentivazione di attività
turistiche", alla luce della buona partecipazione dei Comuni al
bando "Valorizzazione dei percorsi storico-naturalistici lungo gli
antichi
ru
", sono state assegnate nuove risorse
finanziarie.
Per finire sull'asse 4, l'approccio Leader, le modifiche hanno
riguardato la misura 413 e la misura 421; dai piani finanziari
delle due misure è stata detratta una quota complessiva pari al 4%
della dotazione FEASR per l'anno 2013. Tale quota sarà versata a
titolo di contributo di solidarietà a favore dei PSR delle Regioni
Emilia-Romagna e Abruzzo, colpite da eventi sismici: questa è stata
evidentemente una decisione condivisa tra tutte le Regioni
italiane. La misura 431 "Gestione dei gruppi di azione locale,
acquisizione di competenze e animazione sul territorio"...in questo
caso la modifica riguarda l'incidenza massima dei costi di gestione
dei GAL in rapporto alla spesa pubblica totale destinata all'asse
4, l'approccio Leader, che dal 15 passa al 20% per ripristinare,
diciamo, la dotazione necessaria a seguito dell'operazione citata
in precedenza.
Concludo ringraziando la III Commissione, che ha espresso un
parere favorevole sull'atto amministrativo presentato e quindi
questo è quanto era da relazionare per quel che riguarda la
rimodulazione e la revisione del PSR 2007-2013, che ricordo è in
scadenza, in quanto si sta già operando, anche in collaborazione
con tutti gli uffici interessati, alla predisposizione del nuovo
PSR, che vedrà la luce dal 2014 al 2020. Grazie.
Presidente
- Dichiaro aperta la discussione generale, c'è
qualche collega che intende prendere la parola? Non vi sono
colleghi che chiedono la parola? Ha chiesto la parola il
Consigliere Donzel, ne ha facoltà.
Donzel (PD)
- Grazie Presidente.
Intanto va detto che è importante per noi chiarire la nostra
posizione rispetto a questo atto amministrativo, perché, come
prassi consolidata del nostro gruppo, di fronte a degli atti che
comunque hanno una certa importanza, alle volte in commissione ci
asteniamo proprio per fare degli ulteriori approfondimenti, prima
di arrivare in aula. Alla luce delle considerazioni fatte, fra
l'altro, ieri, dove è stato presentato già in prospettiva il piano
di sviluppo rurale per gli anni che verranno, cioè le prospettive,
diciamo, uno degli elementi forti è certo quello che non possiamo
fare a meno di sfruttare al massimo le risorse che arrivano dai
livelli europei e quindi, da questo punto di vista, è apprezzabile
lo sforzo che è stato fatto di andare a rendere spendibile al
massimo possibile le cifre disponibili, quindi un riassetto legato
al fatto che, di fronte a risorse europee, non possiamo fare gli
spreconi, anzi queste risorse sono vitali per noi e dobbiamo
utilizzarle al massimo. Il primo ragionamento in positivo quindi è
questa attenzione verso le risorse europee e quindi a non dire:
"ma tanto di soldi ne abbiamo che arrivano dall'Europa!",
no, le dobbiamo spendere...
Nel merito le scelte operate, in alcuni casi anche con cifre,
spostamenti anche abbastanza significativi, tipo quello dell'avvio
dei giovani agricoltori, che abbiamo 2 milioni di euro in più, sono
delle scelte che noi condividiamo, cioè nella sostanza le
operazioni non sono di mero spostamento e aggiustamento per
spendere i soldi, ma vanno anche in una direzione che, dal nostro
punto di vista, è una direzione che riteniamo motivata e
giustificata. In un momento così delicato, dove i giovani sono
sotto pressione, 2 milioni di risorse in più per i giovani, a
nostro avviso, sono assolutamente giustificati, così come il
tentativo di aumentare leggermente, anche se in maniera meno
significativa, le risorse che vanno ad aiutare l'uscita dal mondo
del lavoro agricolo, che sappiamo non essere facile, perché è un
lavoro ancora nella nostra realtà di montagna estremamente
logorante e quindi...in cui le nuove norme pensionistiche, insomma,
lasciano a desiderare, anche questo si muove in un'ottica, a nostro
avviso, di buon senso, anzi ci sentiamo di condividere pienamente
questo percorso. Gli obiettivi che sono stati dati in altre
situazioni e anche l'attenzione alle situazioni più difficili
dell'agricoltura, quindi rifacimento muretti a secco proprio nelle
zone più difficili, vanno a dare un segnale che non si vuole
abbandonare una certa agricoltura di montagna, che è sempre più
collegata al turismo, quindi qualità dell'ambiente, qualità del
paesaggio, difesa del territorio: queste sono le ragioni per cui
noi guardiamo con favore a questo provvedimento che ci ha
presentato l'Assessorato.
Presidente
- Grazie. Sempre in discussione generale, ha
chiesto la parola il Consigliere Giuseppe Cerise, ne ha la
facoltà.
Cerise (ALPE)
- Sono arrivato di corsa...era per una
dichiarazione di voto, la faccio in questo contesto, che non cambia
la sostanza. Noi sosterremo questo provvedimento, come d'altronde
già fatto in commissione, apprezziamo particolarmente il fatto che
crei una maggiore flessibilità di spostamento tra le varie misure,
di conseguenza, sicuramente, va nella direzione auspicata anche in
un momento di particolare sofferenza del settore, di conseguenza
noi voteremo a favore di questo provvedimento.
Presidente
- Grazie. C'è qualche altro collega che
intende prendere la parola? Se non vi sono altri colleghi, dichiaro
chiusa la discussione generale. Qualcuno della Giunta vuol prendere
la parola? Ha chiesto la parola l'Assessore Isabellon, ne ha
facoltà.
Isabellon (UV)
- Sì, dagli interventi dei colleghi a
sostegno della proposta credo sia importante rilevare appunto che
queste modifiche sono state gestite proprio con le finalità di
sostenere il ricambio generazionale all'interno delle aziende,
sostenendo appunto i giovani agricoltori e chi sceglie la via del
prepensionamento con una scelta che è sicuramente importante in
questo periodo proprio legata al fatto che spendere tutto e bene
quello che è disponibile per quel che riguarda gli aiuti che sono
cofinanziati dalla Comunità europea e dallo Stato sia oltremodo
importante, in quanto non tutte le Regioni, come ben sapete, hanno
adottato questa linea, purtroppo non c'è più quella possibilità di
ridistribuzione fra le Regioni come c'era nel vecchio piano e
questo impedirà un pieno utilizzo da parte di tutte le risorse che
arrivano allo Stato italiano, però questo purtroppo non ci compete.
La scelta dei muretti a secco non è stata casuale, è stata sulla
base di uno studio che era stato fatto, specifico, per le zone più
delicate...dei terrazzamenti, dei muretti, delle vigne della Bassa
Valle, zona di Donnas, Pont-Saint-Martin, dove si è dato seguito a
quella che era inizialmente una scelta diciamo così, una volontà,
di intervenire in quelle zone senza avere individuato degli
strumenti. Il PSR ha permesso di attivare questa misura, ci sono
delle domande presentate in particolare in quella zona, quindi
questo giustifica appunto la scelta, la bontà, diciamo,
dell'intervento. È sicuramente auspicabile che anche nella prossima
programmazione, visto che ci si è basati su un aspetto sia di
mantenimento paesaggistico, che funzionale, per questi interventi,
che venga riproposto poi nei successivi programmi di sviluppo
rurale e questo sicuramente è un aspetto positivo. C'è stata la
possibilità di riconoscerlo anche a conclusione del PSR e questo
evidentemente dimostra che il PSR va gestito anche in maniera
dinamica e non senza possibilità di modifica. Ringrazio quindi per
l'accoglimento favorevole da parte di tutto il Consiglio.
Grazie.
Presidente
- Grazie. Se non vi sono altre richieste di
intervento, metto in votazione l'atto. Siete invitati a
votare...con l'allegato, ovviamente. Dichiaro aperta la votazione.
Avete votato? Dichiaro chiusa la votazione.
Presenti 29
Votanti 29
Favorevoli 29
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK