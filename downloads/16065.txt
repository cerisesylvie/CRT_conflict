Consiglio Regionale della Valle d'Aosta - Oggetto del Consiglio n. 2415 del 19 febbraio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 2415 del 19 febbraio 1997 - Resoconto
SEDUTA ANTIMERIDIANA DEL 19 FEBBRAIO 1997
OGGETTO N. 2415/X Disattivazione del servizio di
somministrazione di cibi e bevande esistenti presso l'Ospedale
regionale. (Interpellanza)
Interpellanza Premesso che il servizio di somministrazione di
cibi e bevande esistenti presso l'Ospedale regionale è stato
recentemente disattivato;
Che la mancanza di un simile servizio nella principale struttura
ospedaliera della regione è fonte di notevoli disagi per gli utenti
e per i loro familiari;
il sottoscritto Consigliere regionale
Interpella
l'Assessore competente per conoscere:
1)le ragioni che hanno causato la disattivazione di tale
servizio;
2) se, quando e secondo quali modalità ne è prevista la
riapertura.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Quest'interpellanza si propone di conoscere quali
sono le ragioni, che hanno causato la disattivazione del servizio
di somministrazione di cibi e di bevande presso l'Ospedale
regionale di Aosta, che è il principale presidio ospedaliero della
nostra Regione, e quali sono le intenzioni dell'Assessore
competente o - tramite l'Assessore competente in questo caso - del
Direttore generale dell'U.S.L. in merito a questo problema.
Abbiamo alcune informazioni sul fatto che il 31 dicembre è
scaduto il contratto esistente fra l'U.S.L. e il gestore privato,
che aveva subito alcune proroghe, dopodiché dal 1° gennaio questo
servizio è stato sostituito con dei processi automatici che creano
non pochi disagi per l'utenza del presidio ospedaliero, in massima
parte i familiari che si recano a trovare i loro parenti ivi
ricoverati.
Attendo la risposta dell'Assessore competente, riservandomi di
replicare successivamente.
Presidente Ha chiesto la parola l'Assessore alla sanità ed
assistenza sociale, Vicquéry.
Vicquéry (UV) S'agissant d'une question qui concerne les
compétences de l'U.S.L., l'Assessorat a transmis l'interpellation
au Directeur général de la même, qui a répondu de cette façon:
"1) La ragione contingente della disattivazione del servizio di
ristorazione bar presso il presidio ospedaliero di viale Ginevra n.
3 è dovuta allo scadere del contratto in essere con il gestore,
signor Feo Armando. Il contratto era stato stipulato in data 3
agosto 1993, registrato in data 4 agosto 1993, con scadenza 31
luglio 1996. Tale contratto è stato quindi prorogato alle stesse
condizioni fino al 31 dicembre 1996, in attesa di una gara
pubblica. Alla proposta di proroga di ulteriori sei mesi, cioè dal
gennaio al giugno '97, sempre in attesa del bando di gara il cui
avvio è stato condizionato dai motivi di cui al successivo punto 2,
il gerente ha risposto con una richiesta di modifica sostanziale
dei rapporti contrattuali. Tale richiesta, formalmente non
accoglibile, ha impedito la prosecuzione del rapporto e quindi ha
comportato la chiusura del bar dall'1° gennaio 1997.
2) I motivi sostanziali, che hanno indotto a richiedere delle
proroghe del contratto, sono legati alla necessità di prevedere una
ricollocazione adeguata del bar stesso, considerato che non erano
rispettate le più elementari norme igieniche di sicurezza
principalmente per motivi strutturali ed impiantistici. Si sta
provvedendo alla progettazione di tale intervento, affidato
all'arch. Galvani, che si ritiene possa concludersi in tempi brevi
entro il mese di marzo p.v., con il successivo avvio delle
ristrutturazioni dell'area interessata che possono essere
effettuate entro la fine dell'estate '97. Non appena in possesso
degli elementi progettuali, si avvieranno anche le pratiche
concorsuali per l'affidamento della licenza per il nuovo bar, in
modo da concluderle contestualmente alla realizzazione dei lavori
anzidetti. Si può quindi ragionevolmente prevedere che entro il
mese di settembre '97 vi sia l'apertura del nuovo ristoro della
sede del presidio ospedaliero di viale Ginevra 3.
3) Nel frattempo sono stati attivati dei contratti provvisori
per l'uso di macchine automatiche di distribuzione di bevande e
cibi, che consentono un'adeguata alternativa temporanea alle
esigenze di ristoro dei degenti, parenti e dipendenti. Si fa
presente che tale contrattualistica provvisoria permette anche di
mantenere l'introito già garantito dalla concessione della gestione
del bar".
Monsieur Tibaldi demande quelle est l'intention de la Junte
régionale. Je peux simplement ajouter que la Junte, dans une
récente délibération concernant la définition des objectifs de
l'U.S.L. pour l'année '97, a prévu aussi la remise en activité du
café de l'hôpital de rue de Genève.
Presidente Ha chiesto la parola il Consigliere Tibaldi.
Tibaldi (Ind) Prendo atto delle risposte dell'Assessore, anche
se volevo fare anch'io alcune considerazioni.
Innanzitutto siamo a conoscenza del fatto che c'è stata una
trattativa fra la parte privata e l'U.S.L. in merito alla licenza
commerciale, quindi alla prosecuzione di quest'attività di
somministrazione di cibi e bevande presso l'Ospedale. C'è però da
dire che di fronte ad una controproposta, che è stata fatta in
maniera scritta dal titolare, la risposta del Direttore generale
dell'U.S.L. è arrivata dopo la scadenza. La correttezza dei
rapporti non è stata la più ampia e quella normalmente dovuta in
sede di accordi contrattuali.
C'è da dire oltretutto che l'Ospedale regionale sta subendo una
serie di ampliamenti, di ristrutturazioni che hanno causato anche
un notevole calo di afflusso presso quest'esercizio ed era quindi
naturale che da parte del gestore venisse fatta la controproposta a
condizioni più eque. Ricordo che la licenza è stata concessa
dall'U.S.L. per la modica cifra di 150 milioni annui più l'IVA, più
l'aggiornamento ISTAT.
Non siamo qui però per difendere le posizioni contrattuali
dell'uno o dell'altro; secondo me, come d'altronde si deve fare in
queste sedi, bisogna valutare il fatto grave che è venuto meno un
servizio essenziale presso il principale presidio ospedaliero
regionale comportando non pochi disagi per gli utenti
dell'Ospedale, che devono recarsi presso servizi adiacenti
all'Ospedale, oppure che devono usufruire del servizio
automatizzato che è stato installato con estremo tempismo da parte
dell'U.S.L.. C'era quindi già una volontà di lasciar perdere la
gestione manuale del servizio di somministrazione e di avviarsi
verso un servizio automatizzato.
Il grosso problema per gli utenti è proprio quello relativo
all'efficienza del servizio al momento inesistente; oltretutto è
stato confermato anche dallo stesso Assessore per quanto riguarda i
tempi per organizzare una gara pubblica - per carità, è giusto che
ci sia una gara pubblica e una concorrenza fra più candidati e che
poi venga scelto dall'Amministrazione il candidato più idoneo a
gestire l'attività - è stato utilizzato il tempo di un anno (7-8
mesi), un tempo non trascurabile che comunque non ha dato alcun
risultato per il semplice fatto che adesso siamo nelle more della
riprogettazione e della realizzazione di un nuovo bar che ci sarà
solo nel settembre del '97, dopodiché verranno avviate nuovamente
le pratiche per la scelta del gestore più idoneo. Mi sembra che la
situazione non sia stata nemmeno gestita con criteri di
managerialità, come dovrebbe essere fatto dal Direttore generale
dell'U.S.L.; oltre alla carenza esistente sotto il profilo
dell'efficienza del servizio, non ci sono nemmeno requisiti di
managerialità perché, d'altro canto, non sembra che queste
macchinette diano - se vogliamo analizzarlo sotto il profilo
economico - quella redditività all'U.S.L. che comunque perveniva da
un contratto che fruttava 150 milioni l'anno.
Mi auguro che la situazione venga risolta al più presto, al di
là delle questioni contrattualistiche, soprattutto per ridare quel
servizio che il nosocomio valdostano merita.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK