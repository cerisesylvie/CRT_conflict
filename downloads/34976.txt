Consiglio Regionale della Valle d'Aosta - Oggetto del Consiglio n. 2602 del 19 settembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2602 del 19 settembre 2012 - Resoconto
OGGETTO N. 2602/XIII - Interpellanza: "Iniziative per il
rilancio del settore produttivo e industriale della
Regione".
Interpellanza
Considerato che la crisi economica in atto da ormai 4 anni
continua ad avere delle ricadute gravissime anche in Valle d'Aosta
sul fronte della perdita di posti di lavoro, dell'aumento della
disoccupazione giovanile e dell'ulteriore impoverimento del tessuto
produttivo e industriale regionale;
Preso atto in particolare che una recente indagine
previsionale di Unioncamere stima che, entro la fine del 2012,
verranno "bruciati" in Valle d'Aosta altri 640 posti di lavoro
dipendente, con un calo dell'occupazione del 2,3 percento che
risulta dalla differenza tra gli assunti (3.670) e coloro che
perderanno il posto (4.320 persone);
Sottolineato infine che, con il termine del corrente anno, si
avvicina la scadenza delle misure di cassa integrazione per
centinaia di lavoratori valdostani, con il rischio per molti di
essi di restare senza lavoro e senza alcun tipo di reddito;
la sottoscritta Consigliera regionale
Interpella
la Giunta regionale per conoscere:
1) i dati più aggiornati relativi al tasso di disoccupazione
in Valle d'Aosta e in particolare alla disoccupazione giovanile, e
se corrispondano al vero le catastrofiche stime relative alla nuova
disoccupazione diffuse da Unioncamere;
2) i dati relativi ai lavoratori delle aziende valdostane in
cassa integrazione, in mobilità o comunque attualmente beneficianti
di misure di ammortizzatori sociali, e la situazione circa la
scadenza di tali misure;
3) se è intenzione della Giunta mettere finalmente in campo
una seria politica per il rilancio del settore produttivo e
industriale valdostano, con quali misure concrete e con quali
obiettivi.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
Con questa interpellanza vogliamo portare all'attenzione del
Consiglio il problema lavoro.
Nella votazione sull'aggiornamento del piano triennale 2012-2014
votammo contro, perché i dati riferiti al primo trimestre elaborati
dall'ISTAT erano drammatici, eravamo al 7 percento di persone senza
lavoro nella nostra Regione e la disoccupazione giovanile era oltre
il 22 percento. Oggi i dati sono notevolmente peggiorati ed il dato
complessivo della disoccupazione è del 10,5 percento, mentre la
disoccupazione giovanile da 15 a 24 anni, partendo dal dato del
secondo semestre 2011, del 27,45 percento, è arrivata al 33,9
percento nel 2012, quindi da un calcolo matematico i dati sono
peggiorati. Il trend dei prossimi mesi non porta visibilità di
eventuali miglioramenti, mentre si evidenzia mensilmente una caduta
occupazionale in continuo aumento, vedi il caso dei lavoratori
della Verrès S.p.A., che rischiano di perdere il posto di lavoro.
Non è essere pessimisti evidenziare una situazione di negatività
occupazionale, ma essere realisti nel porre un problema ad alto
contenuto sociale, con l'intento di ricercare delle soluzioni di
risposta al malessere che vivono migliaia di persone nella nostra
Regione.
Ribadiamo che è necessario un piano straordinario di politiche
per il lavoro che consenta di definire le risorse pubbliche
disponibili nel bilancio regionale, da mettere a disposizione per
il 2013, al fine di rilanciare l'occupazione e mantenere un
percorso di aiuto sociale alle persone senza lavoro. La Regione
deve utilizzare tutti i mezzi a sua disposizione per attrarre nuovi
investimenti privati e pubblici, salvaguardando quelli esistenti,
utilizzando tutte le misure compatibili con leggi a disposizione.
In questo contesto sarebbe interessante avere i dati su cosa la
Finaosta ha fatto e sta facendo in questi ultimi anni per lo
sviluppo e l'occupazione in generale. Sarebbe anche interessante
avere i dati degli ultimi dieci anni di quanto senza controllo
Finaosta ha perso economicamente per aiuti destinati a strutture
private poi fallite. Diciamo questo perché essere proprietari, come
la Regione, della maggioranza dei capannoni produttivi dislocati
nella Valle, molti vuoti (vedi il caso vergognoso della ex Tecdis,
struttura chiusa da anni), non è economicamente positivo, come non
è positivo essere insinuati per milioni di euro nei tribunali come
creditori. Altro ragionamento sull'utilizzo delle risorse e sul
recupero delle stesse ci porta a chiedere di avere i dati economici
degli affitti incassati e non da Aosta Structure, nata proprio per
far finire una situazione di non pagamento di affitti.
Ultimo ragionamento, vista anche la visita del Ministro Fornero,
la quale teorizza la flessibilità come rilancio del lavoro:
vorremmo che ci fosse una flessibilità pulita, finalizzata alla
stabilizzazione del lavoro e non di un incremento della precarietà
dello stesso. Sarebbe interessante un Consiglio tematico su questi
aspetti, finalizzato alla ricerca come difesa e rilancio del lavoro
in tutti i suoi aspetti. Grazie.
Président
- La parole à l'Assesseur aux activités
productives, Pastoret.
Pastoret (UV)
- Grazie Presidente.
Il tempo non mi consentirà di fare un'analisi partendo dalle
premesse dell'interpellanza, inoltre sono stati introdotti altri
elementi che non erano previsti. Mi limiterò a rispondere ai
quesiti che sono stati posti, tre sostanzialmente, cercando di
fornire i particolari necessari.
Per quanto riguarda i dati relativi ai tassi di disoccupazione,
secondo l'indagine sulle forze di lavoro dell'ISTAT, nel secondo
trimestre del 2012 il tasso è pari al 6,7 percento, valore in
crescita in termini di variazione tendenziale annua, ovvero in un
confronto con l'analogo periodo dell'anno precedente, quindi solo
per i mesi citati per il 2012, nel secondo trimestre 2011 era del
4,8 percento. Ma questo dato, se lo si guarda alla variazione
congiunturale, ovvero confrontando tra il secondo trimestre 2012 ed
il primo trimestre 2012, è in contrazione, perché siamo passati dal
7,3 percento del primo trimestre 2012 al 6,7 percento del secondo
trimestre. Come si vede i dati sono ballerini, ovviamente. Il
peggioramento su base annuale è influenzato dal peggioramento del
quadro realizzatosi in Italia a partire dalla seconda metà del 2011
e che nella nostra Regione si è invece prodotto fra la fine del
2011 e l'inizio del 2012.
Per avere una visione d'insieme più completa e poter valutare la
portata, è opportuno contestualizzare i dati valdostani registrati
dall'ISTAT per l'ultimo trimestre con quelli di altri territori. Su
queste basi emerge che la nostra Regione si mantiene su posizioni
migliori di gran parte delle Regioni italiane, anche se il quadro
rimane difficile. In particolare, il livello della disoccupazione
regionale del 6,7 percento è il più basso fra le Regioni del
nord-ovest, infatti la Lombardia ha un tasso di disoccupazione del
7,4, il Piemonte del 9,2, la Liguria dell'8; solo il Trentino-Alto
Adige con il 5 percento, l'Emilia Romagna con il 6,3 ed il Friuli
con il 6,5 fanno registrare valori inferiori di quello valdostano.
Situazione analoga si osserva per il tasso di occupazione,
considerato che il 65 percento della Valle d'Aosta è migliore di
quello del Piemonte (63,9), della Liguria (62) ed è sostanzialmente
allineato a quello della Lombardia (64,9).
Nel complesso la Valle d'Aosta è superata solo dal Trentino-Alto
Adige per 3 punti (68 percento) e dall'Emilia Romagna (67,9
percento). Il tasso di disoccupazione giovanile è riferito alla
popolazione 15-24 anni: questo a livello regionale non viene
pubblicato su base trimestrale, ma solo su base annuale; pertanto
il dato più aggiornato che abbiamo è relativo alla media del 2011,
quando il tasso di disoccupazione giovanile in Valle è stato del
22,4 percento, contro un valore medio nazionale del 29,1 percento,
e contro un valore delle Regioni del nord-ovest del 22,2. A questo
proposito occorre precisare che tale dato non si riferisce, come è
intuibile, alla totalità dei giovani di età fra i 15 e 24 anni,
come spesso viene riportato, ma riguarda solo la quota più modesta
che è presente sul mercato del lavoro, ovvero di coloro che fanno
parte delle forze di lavoro. Infatti, a fronte di circa 11.000
persone di età compresa fra 15-24 anni, solo il 30 percento di
questi è sul mercato del lavoro, vale a dire circa 3.400 persone.
Quindi il tasso di disoccupazione del 22 percento si riferisce a
questo universo, mentre i circa ottomila giovani restanti sono
prevalentemente inattivi o studenti.
Per quanto riguarda la richiesta della CIG aggiornata ai primi
otto mesi dell'anno a partire dal 2005, io le do una tabella dove
c'è il confronto negli anni 2005-2012 per gli otto mesi
evidentemente, se si vuole avere un rapporto coerente. Il rapporto
ci dice che il maggior ricorso alla CIG si è verificato nel 2009
per un valore di 1.794.000 ore; nel 2006 per un valore di 1.304.000
ore; nel 2010 per un valore di 963.000; nel 2012 le ore sono state
al 31 agosto, come le altre, pari a 888.000 rispetto alle 874.000
alla stessa data del 2011, quindi c'è un saldo superiore del 2012
per gli otto mesi presi in esame di 13.000 ore, pari a 1,6
percento.
Riguardo all'ultima questione, credo che vada fatta una
riflessione ampia e circostanziata alla luce del tempo che stiamo
vivendo. Come le ho già detto in privato, prendo in modo tranquillo
la sua affermazione dove lei chiede se sia intenzione mettere in
campo una seria politica per il rilancio del settore produttivo,
perché usare il termine "seria politica" potrebbe sottintendere il
fatto che non vi sia stata una politica seria. Credo che lei non
volesse essere né irridente, né irriverente, anzi capisco bene
quale può essere il suo stato d'animo a fronte dei problemi che la
gente vive quotidianamente e con i quali molti di noi si devono
confrontare.
Detto tutto ciò, credo che dobbiamo avere una condivisione di
base nelle analisi che facciamo e dobbiamo tenere conto delle
questioni e dei nuovi inusuali problemi che oggi si pongono. In
primo luogo va ricordato che qualsiasi soggetto pubblico oggi, ad
ogni latitudine, non può sostituirsi alle imprese, tanto meno oggi
che - a differenza di quanto fatto in passato - le regole
comunitarie e statali hanno rigidamente disciplinato gli interventi
pubblici nei confronti dei privati. Gli "aiuti di Stato" - per
usare un termine comprensibile - non sono più possibili, anzi sono
rigidamente proibiti. Ad oggi tutte le disposizioni legislative a
sostegno delle attività produttive ed economiche sono state
giustamente dall'Amministrazione regionale a loro tempo riviste,
per non dare corso a storture nel sistema rispetto alla
concorrenza. Non solo, è noto che diverse leggi prima della loro
approvazione in Consiglio hanno dovuto essere sottoposte al parere
preventivo dell'Unione europea.
Oggi poi - altro elemento di carattere generale che rappresento
- le linee di azione e gli interventi previsti dalle nostre leggi
di settore sono fortemente condizionati dalla congiuntura economica
nazionale ed internazionale. Accade che le stesse aziende a volte
siano loro a rinunciare a possibili investimenti anche se
supportati dall'ente pubblico, poiché esiste il rischio di non
consentire alle aziende di ripianare le spese perché le difficoltà
di collocazione dei prodotti di certi settori sono gravissime. A
questo si aggiunga che il mondo che noi conoscevamo si sta
cancellando. Fra non molto verremo in quest'aula - come lei
ricordava - a discutere del bilancio di previsione e tutti potranno
constatare che la cura dimagrante a cui la nostra Regione è stata
sottoposta e sarà sottoposta in futuro, ci porterà alle soglie
dell'anoressia, soprattutto se pensiamo all'acclarato protrarsi
degli effetti della crisi anche al 2013.
La realtà è che oggi possediamo gli strumenti all'interno dei
limiti degli aiuti consentiti, che fino ad oggi abbiamo potuto
sostenere sia nel campo degli aiuti, sia per quanto riguarda le
politiche del lavoro. Ma se le risorse future rischiano di essere
ridotte, è ancora più vero che, malgrado i possibili aiuti, vi sono
imprese che hanno rinunciato a programmare gli investimenti, se non
strettamente necessari. In Valle, ad oggi, al di là
dell'atteggiamento di altre Regioni, abbiamo riproposto le misure
anticrisi con importi superiori a 100.000.000 di euro, tutte cose
delle quali quando avremo tempo di approfondire discuteremo.
Prendo il punto tre della sua interpellanza - che non ho potuto
approfondire - come un invito a tornare in quest'aula o nei luoghi
in cui vorremo, anche alla luce del bilancio 2013 che discuteremo
fra breve, per fare delle riflessioni che siano più appropriate e
che possano consentire ad altri colleghi di intervenire per dare il
loro punto di vista su questa situazione, in particolare per quanto
riguarda il settore industriale. Grazie.
Président
- La parole à la Conseillère Carmela
Fontana.
Fontana (PD)
- Mi rendo conto che è una problematica
molto difficile. Questa interpellanza non voleva essere un atto di
accuse contro nessuno, ma voleva esprimere preoccupazione per
quello che succede nel mondo del lavoro.
Oggi abbiamo visto un altro gruppo di lavoratori che rischiano
di perdere il posto di lavoro, mai come ora questo Consiglio deve
cercare di fare il possibile! Io ho parlato di una politica seria
non per dare di poco serio a quello che si è fatto, perché si sono
messe tante risorse. Però c'è qualcosa che non ha funzionato,
perché sono tre anni che si va avanti ed è sempre peggio, ogni
giorno si perdono decine di posti di lavoro. Vuol dire che quello
che è stato fatto non ha funzionato e non possiamo continuare così,
mettendo risorse. Nessuno sta dicendo che non si è fatto il
massimo, anzi, siamo forse la prima Regione dove si danno degli
incentivi in particolare sul sociale. Ma alla fine qualcosa non
funziona, perché lei diceva giustamente che le imprese non
investono perché non hanno ritorno. Siamo in un momento che, se non
aiutiamo le persone ad avere un lavoro, andremo sempre peggio,
perché automaticamente non si spende, i negozi falliscono, cioè
siamo in una situazione drammatica!
La mia paura è quella di affrontare un 2013 peggiore del 2012, e
allora mi chiedo: siamo a fine legislatura, abbiamo il bilancio, e
giustamente non abbiamo molte risorse, però sappiamo che il lavoro
deve avere la priorità... È un discorso lungo, i problemi sono
tanti, ci sono moltissime persone coinvolte, non sarebbe male fare
un Consiglio tematico per sviscerare queste problematiche e cercare
di capire cosa si può fare, tutti insieme, per risolvere questo
problema. Penso che anche voi, come me...abbiamo dietro la porta
dell'ufficio ogni giorno una marea di gente che viene a bussare
chiedendo lavoro, non sanno come andare avanti. Io sono esasperata,
non so cosa rispondere e non so neppure dare una sicurezza per il
futuro perché non lo vedo roseo! Mettiamocela tutta, senza
incolpare nessuno, vedere cosa riusciamo a fare se riusciamo a
risolvere qualcosa, perché non è dando incentivi che risolviamo la
situazione. Capire magari coinvolgendo le imprese, magari c'è
troppa burocrazia...
Non voglio entrare nel merito, perché ci vorrebbe troppo tempo,
ma chiedo all'Assessore un impegno per vedere cosa poter fare per
il futuro, per risolvere questo problema al quale adesso siamo
arrivati all'osso. Le persone sono esasperate, lo vedete anche voi,
perché il problema lavoro è una cosa che vi chiedono quando vi
incontrano le persone per strada e non sai più cosa rispondere. Noi
dobbiamo cercare nel nostro piccolo di fare il possibile per dare
un poco di tranquillità. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK