Consiglio Regionale della Valle d'Aosta - Oggetto del Consiglio n. 1010 del 27 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Corpo forestale valdostano e relative strutture
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1010 del 27 gennaio 2010 - Resoconto
OGGETTO N. 1010/XIII - Petizione contro l'accorpamento della
stazione forestale di Pontboset con quella di Pont-Saint-Martin.
(Reiezione di due risoluzioni)
Petizione
I sottoscritti abitanti dei comuni di Champorcher - Pontboset
- Hône, venuti a conoscenza dell'intenzione dell'Amministrazione
regionale di sopprimere la stazione forestale di Pontboset, caserma
più vecchia della Valle d'Aosta e base fondamentale per un
tempestivo controllo del territorio e per risolvere situazioni di
criticità, accorpandola a quella di Pont-Saint-Martin, indirizzano
alle competenti Autorità, in base all'articolo 36 del Regolamento
del Consiglio regionale, la seguente petizione:
- Considerano che con l'accorpamento si verificherà una
lontananza di sede e sicuramente una minore e meno immediata
presenza delle guardie forestali sul territorio, con ricadute
negative sulla situazione ambientale e la sicurezza della Vallata,
soprattutto nei momenti di calamità, durante le quali le guardie
forestali sono state sempre presenti per fronteggiare i
pericoli.
Fanno presente che, ad esempio, al verificarsi di forti
piogge le strade statali di Donnas e di Arnad si allagano bloccando
il transito della circolazione in entrambi i sensi impedendo
conseguentemente di raggiungere i comuni della nostra vallata, sia
da Pont-Saint-Martin che da Verrès.
- Ritengono che l'eliminazione della stazione forestale di
Pontboset sia in chiara contraddizione con l'intento dichiarato
dalla Regione di una seria politica per la montagna, la quale
sostiene come obiettivo fondamentale il rispetto e la tutela dei
paesi stessi, nonché degli abitanti, ma nello stesso tempo sopprime
servizi legati al territorio e indispensabili per la vita sociale e
la tranquillità dei cittadini.
Questi cambiamenti apportano ulteriori disagi e
discriminazioni alle popolazioni che amano il proprio Paese e
vedono volontariamente "cancellati" dalla Regione servizi che
infondono in tutti noi serenità fisica e morale, consapevolezza di
non essere soli nelle difficoltà legate all'ambiente, salvaguardati
da una immediata presenza di personale qualificato.
- Considerano, inoltre, che nella valle di
Champorcher:
- le guardie forestali costituiscono l'unica presenza di
guardie di pubblica sicurezza a supporto del vigile urbano nel
controllo del territorio, a differenza di altre vallate laterali o
altre realtà della Bassa Valle ove hanno sede oltre che stazioni
forestali anche comandi dei Carabinieri;
- sono presenti zone di particolare pregio ambientale
riconosciute a livello europeo (zone SIC e ZPS);
- sono molto praticate la caccia e la pesca;
- sono inserite vaste zone del proprio territorio nel Parco
Mont Avic e molte con esso confinanti, con conseguente necessità di
particolare controllo;
- le guardie forestali, essendo presenti in loco, hanno
svolto in molte occasioni di calamità naturali (alluvioni del 1993
e del 2000, nevicate del 2008/2009) azioni di protezione civile
attraverso interventi immediati di soccorso e successive azioni di
assistenza e sono una sicurezza nella prevenzione degli incendi
boschivi, nella sorveglianza e salvaguardia del patrimonio naturale
e della fauna selvatica, meno presenti e rilevanti in Bassa
Valle;
- la presenza di una caserma agevola il servizio di
reperibilità nelle ore notturne per emergenze (alluvioni, nevicate,
incendi boschivi ecc...), ferimento fauna selvatica in seguito ad
incidenti stradali (recupero animale ferito e accertamento danni
autoveicoli), nonché il controllo dei cani randagi al di fuori dei
centri abitati per tutelare la fauna selvatica;
- le guardie forestali assicurano una presenza indispensabile
per il controllo della sicurezza sulle piste di sci.
- Ritengono, pertanto, che una sede ubicata nel territorio da
controllare dia maggiore importanza ed utilità al servizio svolto
dal Corpo forestale e permetta una maggiore e migliore efficienza,
operatività e visibilità dei suoi uomini per la vicinanza dei
luoghi da sorvegliare e un rapporto più diretto con la popolazione
insediata.
- Ritengono, infine, che, se il motivo che induce la Regione
all'accorpamento sia da ricondurre ai costi di gestione, sarebbe
più opportuno cercare risparmi in contesti già ampiamente serviti
da forze dell'ordine e non togliere alla valle di Champorcher
l'unico presidio di pubblica sicurezza idoneo sul suo territorio,
in quanto l'accorpamento di funzioni si traduce spesso in una
diminuzione delle unità di personale con conseguente diminuzione
del controllo del territorio.
- Credono che scelte così importanti per la comunità devono
essere adottate con la partecipazione dei cittadini e con la più
ampia condivisione possibile.
- Credono, inoltre, che tale scelta sia sbagliata oltreché
incoerente rispetto ai principi di politica di valorizzazione e
mantenimento della vita in montagna nonché del presidio del
territorio finora sostenuto dalla Regione.
ciò esposto
i sottoscritti chiedono che le autorità in indirizzo,
ricevuta una delegazione dei firmatari della presente, si adoperino
a non procedere all'accorpamento della stazione forestale di
Pontboset con quella di Pont-Saint-Martin, venendo incontro al
desiderio della popolazione che non condivide tale scelta e che
pertanto vengano prese in esame soluzioni alternative più idonee
alla problematica da voi sollevata.
Seguono le firme di 654 cittadini
(omissis)
Président
- La parole au Conseiller Comé.
Comé (SA-UdC-VdA)
- Care colleghe e cari colleghi, ho il
compito - in quanto Presidente della III Commissione - di fornirvi
un riassunto delle audizioni che in commissione sono state fatte
sulla petizione che è stata presentata, in data 4 novembre 2009,
alla Presidenza del Consiglio e che poi l'Ufficio di Presidenza ha
dichiarato ammissibile; pertanto è stata presentata in commissione
per espletare tutte le eventuali audizioni e i dovuti
approfondimenti, in maniera da poter presentare una relazione in
Consiglio.
Ho presentato un riassunto più significativo delle diverse e
numerose audizioni che la commissione ha voluto fare, quindi la
prima parte è riservata esclusivamente al riassunto, e nella
seconda parte vi è una considerazione che è stata votata a
maggioranza, perché riteniamo che su questo argomento la
commissione deve comunque prendere una decisione, deve esprimere
alcune considerazioni. Quindi la seconda parte è stata votata a
maggioranza.
Leggo, perché ritengo doveroso leggervi gli aspetti più
significativi delle diverse audizioni.
"In data 27 novembre 2009, la Commissione ha proceduto
all'audizione della sig.ra Loredana Farfarello, prima firmataria
della petizione, e di una delegazione dei firmatari e dei sigg.ri
Celestino Savin, Sindaco del Comune di Champorcher, Luigi Bertschy,
Sindaco del Comune di Hône, e Ilo Chanoux, Sindaco del Comune di
Pontboset.
La sig.ra Farfarello, premettendo che le firme sono state
raccolte in meno di 20 giorni, ha ricordato che tra le principali
competenze del Corpo forestale rientrano il presidio del territorio
e la tutela dell'ambiente. Ha espresso la preoccupazione dei
firmatari della petizione per la chiusura della caserma di
Pontboset, in quanto unico presidio di pubblica sicurezza presente
nella vallata, evidenziando che l'accorpamento delle due stazioni
forestali non consentirà il mantenimento del livello del servizio
attualmente svolto. Ha inoltre rammentato che le guardie forestali
svolgono anche l'attività di protezione civile - citando alcuni
interventi svolti nel periodo dell'alluvione del 2000 e in altre
situazioni di emergenza - e ha riferito che nella vallata di
Champorcher sono presenti zone di particolare pregio ambientale
(zone Sic e Zps) e che parte del suo territorio è compreso nel
Parco del Mont Avic e nel Parco del Gran Paradiso. Ha infine
sostenuto che la chiusura della stazione forestale di Pontboset non
comporterebbe risparmi di spesa per l'Amministrazione regionale,
che la scelta di accorpare le due caserme forestali non tiene conto
dei pareri contrari espressi dalle Amministrazioni comunali
interessate e che la popolazione non è stata coinvolta nel processo
decisionale.
Il sig. Savin, Sindaco di Champorcher, ha riferito che il
Consiglio comunale di Champorcher si è espresso contro
l'accorpamento delle caserme forestali di Pontboset e
Pont-Saint-Martin - approvando due deliberazioni - in quanto ne
deriverebbe un minor controllo del territorio sia da un punto di
vista ambientale che della protezione civile e della pubblica
sicurezza.
Il sig. Chanoux, Sindaco del Comune di Pontboset, ha reso
noto che il suo Comune ha proposto di mantenere la caserma
forestale a Pontboset anche con l'accorpamento delle due
giurisdizioni forestali al fine di consentire la riorganizzazione
del servizio e nel contempo di mantenere la caserma nella vallata.
Ha riferito che vi è stata una riunione con il Presidente della
Regione, l'Assessore competente e il Comandante del Corpo forestale
nella quale è emerso che saranno mantenuti gli attuali livelli del
servizio; ha precisato, inoltre, che alla riunione è seguita una
lettera del Comandante che indicava le motivazioni
dell'accorpamento. Ha, infine, informato che l'ufficio di Pontboset
rimane aperto al pubblico esclusivamente dalle ore 8.00 alle 13.00
nei giorni feriali.
Il sig. Bertschy, Sindaco del Comune di Hône, ha evidenziato
le proprie perplessità in merito al metodo adottato per procedere
all'accorpamento delle caserme forestali. Ha informato che il
Comune di Hône ha espresso parere contrario - con una deliberazione
della Giunta comunale - alla prima lettera inoltrata dal Comandante
del Corpo forestale Pasquettaz, facendo presente che nella riunione
citata da Chanoux è stato riferito che l'accorpamento è funzionale
al miglioramento del servizio e che le amministrazioni comunali
sono state invitate a organizzare degli incontri con la
popolazione.
Ha precisato infine che il Comune di Hône non
ha ancora adottato una deliberazione del Consiglio al riguardo e ha
espresso l'auspicio che con l'accorpamento non venga meno la
qualità del servizio di controllo del territorio, soprattutto nei
casi di emergenza.
I sigg.ri Bertschy e Chanoux hanno riferito di non aver
ritenuto opportuno organizzare un incontro pubblico durante la
raccolta delle firme per la petizione e di non essere in grado di
fornire dei dati inerenti alla percentuale dei cittadini che hanno
sottoscritto la petizione.
Il sig. Savin ha precisato che esiste tuttora la possibilità
di organizzare un incontro pubblico, pur ritenendo che la decisione
dell'accorpamento sia ormai assunta, e ha riferito, infine, che
circa il 70 percento della popolazione ha firmato la
petizione.
La Commissione si è poi riunita in data 11 dicembre 2009 per
l'audizione dei Sigg.ri Sandro Cerise, Comandante della Stazione
forestale di Pontboset, e Luigi Pradella, Comandante della Stazione
forestale di Pont-Saint-Martin, del sig. Massimo Bocca, Direttore
del Parco del Mont Avic, e della sig.ra Doris Vuillermoz,
Presidente dell'AS.CO.FOR.VDA.
Il sig. Pradella ha evidenziato, in primo luogo, la carenza
di personale del Corpo forestale nel suo complesso e in particolare
per la stazione di Pont-Saint-Martin fornendo i dati dell'organico
delle stazioni di Pont-Saint-Martin e Pontboset; ha riferito di non
essere stato informato dal Comando in merito al previsto
accorpamento delle stazioni forestali e di esserne venuto a
conoscenza tramite gli organi di informazione. Ha precisato di
ritenere maggiormente logico - per questioni di contiguità
territoriale - un accorpamento della stazione di Pont-Saint-Martin
con quella di Gaby, anziché con quella di Pontboset, ed ha, infine,
fornito la documentazione inerente alle variazioni di organico
della stazione di Pont-Saint-Martin dal 2006 al 2009.
Il sig. Cerise ha ribadito, in merito all'ipotesi di
accorpamento, di non aver ricevuto alcuna comunicazione ufficiale
da parte del Comando. Ha ricordato che la caserma forestale è
presente a Pontboset dal 1934 e pertanto la popolazione della
vallata, in caso di chiusura, si sentirebbe defraudata di un
servizio del quale ha usufruito per tutti questi anni. Ha, infine,
precisato che negli anni 1990 si era ipotizzato di spostare la
caserma da Pontboset a Hône, ma non di realizzare un
accorpamento.
Il sig. Pradella ha altresì riferito che i Comandanti non
sono più stati riuniti da circa 6 mesi, ad esclusione della
riunione tenutasi nel corso del mese di novembre che aveva come
ordine del giorno l'istituzione del servizio di pattugliamento
notturno e nella quale non si è quindi discusso
dell'accorpamento".
Nell'audizione con il sig. Bocca, Direttore del Parco del Mont
Avic, il sig. Bocca
"ha ricordato che
la sorveglianza
all'interno del parco è affidata, sulla base di quanto previsto
dalla legge istitutiva, al Corpo forestale della Valle d'Aosta e ai
guardia parco; ha fornito alcune indicazioni in merito alle
modalità di espletamento del servizio di vigilanza all'interno del
parco, precisando che i guardia parco rivestono la qualifica di
agenti di polizia giudiziaria solo nell'ambito del territorio del
parco e che non hanno l'obbligo di residenza nella vallata dove
svolgono servizio. Ha inoltre riferito in merito alle attività di
monitoraggio e censimento svolte congiuntamente dagli agenti
forestali e dai guardia parco.
La sig.ra Doris Vuillermoz, Presidente dell'AS.CO.FOR.VDA, ha
dichiarato di condividere i contenuti della petizione, in quanto
ritiene che la presenza capillare sul territorio del Corpo
forestale sia molto importante ed ha valutato negativamente
l'ipotesi di chiusura della caserma di Pontboset, pur ritenendo che
molto dipenderà da come sarà organizzato il servizio dopo
l'eventuale accorpamento. Ha riferito in merito ad alcune
problematiche inerenti al Corpo forestale, quali le carenze di
organico e la mancata emanazione del regolamento di attuazione
della legge regionale n. 12/2002. Ha informato che l'Associazione -
dopo essere venuta a conoscenza dell'ipotesi di accorpamento - ha
richiesto un incontro con il Comandante del Corpo forestale e che a
tale riunione, presente anche il Presidente Rollandin, ha
partecipato una delegazione dell'Associazione composta da 4 membri,
tra i quali anche due comandanti delle stazioni interessate agli
accorpamenti. Ha infine evidenziato che vi è stata una carenza di
informazione nei confronti dei comandanti delle stazioni coinvolte
nell'accorpamento e che la proposta formulata dall'Associazione nel
corso degli anni 1990 era finalizzata a spostare la sede della
caserma forestale da Pontboset a Hône soprattutto per motivi
logistici.
La Commissione, in data 8 gennaio 2010, ha concluso le
audizioni, sentendo il sig. Giuseppe Isabellon, Assessore
all'agricoltura e risorse naturali, e il dott. Edi Pasquettaz,
Comandante del Corpo forestale della Valle d'Aosta.
L'Assessore Isabellon ha ricordato quanto previsto
dall'articolo 4, comma 2 della legge regionale n. 12/2002
relativamente alla struttura del Corpo forestale, informando che vi
sono stati ulteriori incontri con i rappresentanti degli Enti
locali e con i firmatari della petizione. Ha riferito di ritenere
leciti i timori espressi dalla popolazione in merito all'attività
dei forestali, pur evidenziando che, anche nell'ipotesi
dell'accorpamento, si manterrà un controllo capillare del
territorio.
Ha analizzato alcuni aspetti della petizione
evidenziando che l'ufficio di Pontboset rimane aperto al pubblico
esclusivamente dalle ore 8.00 alle 13.00 nei giorni feriali ed ha
puntualizzato che nei casi di emergenza il Corpo forestale
interviene utilizzando il personale di diverse
giurisdizioni.
Il sig. Pasquettaz ha ripercorso le tappe che hanno portato
alla formulazione della proposta di accorpamento, rammentando che
in data 3 settembre 2009, nella periodica riunione con i Comandanti
delle stazioni, si è discusso dell'accorpamento delle stazioni
forestali. Ha inoltre evidenziato che, in data 7 dicembre 2009, vi
è stato un ulteriore incontro con il Presidente della Regione e i
Sindaci dei comuni interessati, ai quali sono state fornite
rassicurazioni in merito al mantenimento degli attuali livelli di
servizio e ha fatto notare che i rappresentanti degli enti locali
non hanno manifestato dissenso in ordine alla proposta di
accorpamento. Ha informato che l'ipotesi di accorpare le caserme di
Pontboset e Pont-Saint-Martin discende dalla valutazione di diversi
parametri indicatori: superficie delle giurisdizioni, stato delle
caserme, servizi effettuati, carichi di lavoro (numero di
protocolli, numero di animali censiti) e ha ribadito che, tenendo
conto della superficie limitata delle due giurisdizioni, si ritiene
di poter assicurare un puntuale controllo del territorio anche con
un'unica sede a Pont-Saint-Martin. Ha precisato che tutte le
stazioni della forestale hanno un orario di apertura al pubblico
dalle ore 8.00 alle 13.00 come già detto; ha infine riferito che
non si è prospettato un accorpamento tra le stazioni di
Pont-Saint-Martin e Gaby, in quanto quest'ultima ha una superficie
di competenza piuttosto ampia ed ha sottolineato che le
giurisdizioni forestali di Pont-Saint-Martin e Pontboset
ricomprendono i comuni appartenenti alla stessa comunità
montana".
Questo è l'aspetto che vi dicevo, riassuntivo delle
diverse audizioni che sono state fatte.
Inizia quindi la seconda parte:
"La Commissione, a
maggioranza, al termine dell'attività di audizione espletata nei
mesi scorsi, ritiene di essere nelle condizioni di poter esprimere
alcune considerazioni. Appare ovvio e scontato come sia necessario
intervenire - come d'altronde avviene in tutti i settori - nella
riorganizzazione dei servizi svolti dal Corpo forestale, con
l'obiettivo fondamentale che è quello di presidiare con sempre
maggior attenzione il territorio, grazie anche all'ausilio di
innovazioni strumentali e tecnologiche. In tale direzione le
motivazioni che hanno spinto il Comandante del Corpo forestale
valdostano a formulare la proposta di accorpamento della stazione
di Pontboset con Pont-Saint-Martin
- e, direi, anche se non fa
parte della petizione -
la proposta di accorpamento di
Pré-Saint-Didier con Morgex, paiono essere giustificabili. La
Commissione ritiene comunque che la petizione presentata abbia
avuto il pregio di sottolineare con grande forza una giusta
preoccupazione diffusa fra gli abitanti dell'intera vallata. In
considerazione di quanto sopra, rivolgiamo un invito all'Assessore
competente e al Comandante del Corpo forestale a garantire, nel
caso in cui venga deciso e approvato dalla Giunta regionale
l'accorpamento delle stazioni, un evidente miglioramento del
servizio rispetto a quello attualmente fornito.
L'eventuale decisione che la Giunta regionale dovesse
assumere in base alla legge regionale n. 12/2002 potrà essere
maggiormente qualificante laddove rappresenti l'inizio del processo
di riordino generale auspicato, riordino che non potrà tuttavia
attuarsi concretamente senza il contestuale ampliamento
dell'organico attuale del personale in forza al Corpo forestale
valdostano, al fine di garantire ed incrementare la presenza
capillare e costante degli operatori sull'intero territorio
valdostano"
. Grazie.
Président
- La parole au Conseiller Bertin.
Bertin (VdAV-R)
- Questa vicenda prende inizio
nell'estate del 2009; in autunno siamo venuti a conoscenza della
volontà di accorpare le stazioni forestali di Morgex con
Pré-Saint-Didier in Alta Valle e di Pontboset e Pont-Saint-Martin
in Bassa Valle, volontà che è poi stata confermata dall'Assessore
rispondendo ad una nostra interrogazione sulla questione. Già in
quell'occasione avevamo manifestato tutte le nostre perplessità su
questa operazione; per quanto ci riguarda continuiamo a ritenere
che la presenza capillare del Corpo forestale valdostano sul
territorio sia essenziale in una regione con delle caratteristiche
come la nostra, in un ambiente molto particolare, e che rappresenta
- come si dice spesso - la principale ricchezza della nostra
regione.
Per garantire questo controllo del territorio non si può fare a
meno della presenza dell'uomo, in questo senso i forestali
acquistano sempre di più un'importanza per un presidio e un
controllo del territorio che non deve essere visto soltanto con
funzioni repressive, ma soprattutto di prevenzione e di corretta
gestione del territorio, indirizzata in questo senso: di
prevenzione e di controllo.
Successivamente, oltre al parere contrario delle amministrazioni
interessate: Champorcher, Pontboset, Hône e Donnas, si è aggiunta
questa petizione di ben 654 cittadini dei comuni di Champorcher
(dove circa il 70 percento della popolazione ha firmato questa
petizione), di Pontboset e Hône. La raccolta è stata effettuata, ci
hanno detto i promotori, in soli 20 giorni, quale segno evidente di
una preoccupazione sentita e anche della volontà di manifestare la
propria contrarietà ad un'eventuale chiusura di questa stazione.
Nel frattempo nessun incontro con la popolazione è stato
organizzato dall'amministrazione che ha proposto questo
accorpamento, intendo riferirmi all'Amministrazione regionale, e
abbiamo saputo in commissione che anche gli stessi comandanti delle
stazioni interessate hanno avuto conoscenza di questa intenzione
dai mezzi d'informazione. È un modo di agire che, indipendentemente
da ciò che si può pensare nel merito della questione, non è
consigliabile e ci trova molto critici. Il coinvolgimento,
l'informazione, la partecipazione delle persone e degli enti
interessati dovrebbe essere alla base di un'azione amministrativa
del genere, tanto più da chi - almeno a parole - si dice
"federalista".
Le decisioni che cadono dall'alto sono tipiche di altre culture
politiche, non di quella federalista. Certamente non deve essere
facile spiegare le ragioni di questa chiusura, e noi, lo
ammettiamo, non le abbiamo capite. Certamente riteniamo utile e
necessario razionalizzare e riorganizzare l'apparato burocratico
regionale, che è sempre più esteso, più pesante, più costoso e meno
efficiente, ma iniziare il tutto con la chiusura di una piccola
stazione, la piccola stazione di Pontboset, ci lascia a dir poco
perplessi!
Già con l'interrogazione di settembre avevamo chiesto quanto si
risparmiasse in termini economici effettivi con questa chiusura,
non ci era stata data una risposta, anche perché la cifra è
talmente... che è difficilmente stimabile. I promotori della
petizione hanno fornito una loro cifra, intorno ai 5.000 euro
annui, che sono poi dovuti al riscaldamento, a qualche piccola
manutenzione della stazione... francamente non ci sembra una cifra
che possa in nessun modo impensierire le casse della Regione!
È una caserma che rappresenta l'unico presidio di pubblica
sicurezza della Valle di Champorcher, che è una delle poche valli
che non ha altri presidi, nonché un importante punto di riferimento
per il controllo del territorio e dell'ambiente, e per le funzioni
di protezione civile, quando succedono calamità. Ci sono state
riportate fra l'altro, in commissione, delle testimonianze toccanti
di alcuni avvenimenti successi in alcuni momenti particolari e del
ruolo avuto dai forestali in quei frangenti. È un servizio
importante per una piccola comunità locale, una presenza, un senso
di sicurezza, come riportava fra l'altro una bella lettera questa
mattina su
La Stampa
indirizzata ai consiglieri
regionali.
Sappiamo cosa possono rappresentare questi tipi di servizi per i
piccoli comuni di montagna, colpiti sempre più dallo spopolamento:
oggi chiude una caserma, domani la panetteria, magari dopodomani un
altro negozio, e ci si infila in un circolo vizioso che in poco
tempo riduce la vita del paese a quasi niente! Speriamo che non sia
il caso di Pontboset, ma sono cose che spesso succedono. Poi si va
a chiudere una piccola caserma, in un piccolo comune di montagna,
per accorparla a un comune di fondovalle con quasi 4.000 abitanti,
nel quale il ruolo e l'importanza di questa caserma saranno ben
diversi. Fra l'altro, delle 16 caserme presenti in Valle d'Aosta
solo 6 sono situate nelle valli laterali, le altre 10 si trovano
già nella Valle centrale per ragioni evidenti, ma proprio per
questo riteniamo che forse è opportuno lasciare quelle poche ancora
aperte. Una seria politica della montagna non può prescindere dal
salvaguardare la presenza della popolazione sul territorio,
offrendo dei servizi e una qualità della vita adeguata, ed è
proprio per questo che non riusciamo a capire la politica che si
vuole esprimere con questa scelta.
L'opportunità politica di chiudere questa stazione ci pare
sinceramente priva di senso, una scelta insensata, insomma. Per
questa ragione non possiamo che essere assolutamente contrari e
perciò presenteremo una risoluzione che va in senso esattamente
inverso.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente.
Diciamo che la sintesi del Presidente della III Commissione,
Comé, da buon calciatore appassionato della materia, è stata
perfetta, nel senso che tutti i dettagli sono stati riportati
fedelmente, quindi i vari interventi che si sono succeduti in sede
di audizione in III Commissione sono stati citati, anche se con i
dovuti spazi che sono previsti per un dibattito in aula.
Questa petizione solleva alcune riflessioni che, a nostro
avviso, sono d'obbligo. Tutti quanti siamo consapevoli che il punto
che andremo ad esaminare dopo è titolato: "Disciplina degli aiuti
regionali in materia di foreste", prevede uno stanziamento da parte
di questo Consiglio di diversi milioni di euro per valorizzare e
permettere una tutela ed una salvaguardia del nostro patrimonio
boschivo in quanto, negli ultimi 15 anni, è cresciuto in termini di
superficie in misura notevole: oggi siamo ad oltre 100.000 ettari.
Questo vuol dire che le foreste, i boschi e le boscaglie hanno
acquisito a loro superficie degli spazi che prima erano colturali,
e questo ci fa riflettere: questo è un input per cominciare a
ragionare sull'argomento che stiamo trattando.
Crescono le foreste e la prima ipotesi che dobbiamo discutere è
quella di sopprimere una caserma forestale, forse l'approccio è un
poco violento e non piacerà a qualcuno, ma è una contraddizione da
un certo punto di vista. In fondo, quando in commissione sono stato
coinvolto in questo approfondimento, devo dire che è stato molto
utile sentire tutti, dall'Assessore al Comandante forestale, ai
rappresentanti degli enti locali, ai sottoscrittori della
petizione. È stata un'occasione per approfondire un tema di cui
avevo avuto una conoscenza sommaria tramite la lettura dei
giornali, quindi per fare alcune considerazioni.
In primis
anche qua, prima di Natale, come Consiglio,
abbiamo votato unanimemente una legge importante sulla montagna che
sottolinea l'importanza, dal nostro punto di vista politicamente
condiviso, di far sì che il territorio sia salvaguardato,
valorizzato, per evitare la desertificazione e la disabitazione
delle zone di montagna; cerchiamo di favorire i servizi, la
presenza umana sul territorio. Abbiamo tutti quanti recitato delle
parti importanti in quest'aula. Ricordo che con delle leggi - cito
quella sul commercio - si stanziavano soldi per gli empori
polifunzionali, per i trasporti sono state messe diverse risorse;
tuttavia, noi abbiamo assistito ad un progressivo spopolamento
della montagna. Evidentemente il fondo valle e la città hanno
maggiori capacità di attrazione, soprattutto da un punto di vista
economico, lavorativo, di contatti sociali, di servizi,
eccetera.
Allora mi sono chiesto: ma perché si vuole accorpare - ma
accorpare Pontboset con Pont-Saint-Martin significa sopprimere
Pontboset e trasferire il tutto a Pont-Saint-Martin - quando
l'indirizzo politico più volte manifestato è di segno opposto?
Sinceramente non lo so, non l'ho capito e ancora stento a capirlo.
Il ruolo del Corpo forestale è stato ribadito, è sancito nella
legge n. 12/2002 sul presidio del territorio e sulla tutela
dell'ambiente, che vengono effettuati con una presenza stabile in
un comprensorio, non con una presenza saltuaria, occasionale o una
presenza per trasferimento continuo.
Mi è stato detto che ci sono motivi di razionalizzazione e,
facendo parte di un partito che della razionalizzazione ha fatto
una sua bandiera, me lo hanno sottolineato con maggiore efficacia
questo concetto. Ma se questa è la razionalizzazione, io ho seri
dubbi che si possa condividere, perché è stato detto - e lo
ringrazio per questo - anche dal Consigliere Comé che nella
conclusione dell'avviso, votato a maggioranza, si auspica l'inizio
di un riordino... questo non è un riordino! Questo è l'inizio di un
qualcosa, ma di un qualcosa di cui non si conoscono ancora i
dettagli, anzi sarebbe opportuno che, se di razionalizzazione si
parla, la razionalizzazione venisse studiata e definita secondo uno
schema più ampio e complesso, decidendo poi eventualmente dove
intervenire. Qui sembra quasi che il dito di qualcuno sia capitato
in quella Valle purtroppo abbastanza distante e periferica, spesso
dimenticata, che è la Valle di Champorcher e che adesso vedrà la
soppressione del suo unico presidio di pubblica sicurezza poiché,
come sappiamo, al di là di qualche soggetto che si occupa di
polizia locale, non ha altro.
Credo che la razionalizzazione non possa essere fatta sulla base
di un ragionamento meramente areale, per cui la superficie è
inferiore a quella mediamente prevista; qualcuno ha detto che c'è
un ragionamento anche di contiguità territoriale, se è necessario
sopprimere un presidio come questo, ci potrebbero essere anche
altre logiche, ma le altre logiche non sono state prese in
considerazione. Sappiamo che Pontboset, Gaby e Brusson sono tre
stazioni di media montagna, è stata scelta Pontboset, Gaby no,
evidentemente lì ci sarà stata un'influenza più forte rispetto a
quella che poteva essere esercitata a favore di Pontboset... non
oso pensare se si fosse osato pronunciare il nome di Brusson cosa
sarebbe successo! Però questa è una scelta che potrà anche essere
rispettata, ma in qualche maniera deve essere giustificata.
Non si può parlare di razionalizzazione, perché la
razionalizzazione implica un taglio anche delle spese,
un'ottimizzazione delle risorse, e allora qualcuno mi spieghi dove
ci sarà questa ottimizzazione... forse riuscirò a capirlo! Anche
perché è prossima l'immissione in organico forestale di altre unità
di personale, una ventina se ho capito bene, non appena sarà varato
il regolamento attuativo della legge regionale n. 12/2002. Quindi
di "taglio di risorse" non mi sembra che si parli.
Sul presidio del territorio penso che la Valle d'Aosta sia
un'eccellenza, riconosciamo che la Valle d'Aosta ha sempre avuto
attenzione per il territorio, è una regione di montagna, gli
amministratori che si sono succeduti penso che non abbiano
difettato da questo punto di vista, perché una cospicua parte delle
risorse sono state devolute in questa direzione. Peraltro anche la
sensibilità dimostrata dal Comune di Champorcher, se il problema è
Pontboset o addirittura le risorse regionali a favore del
mantenimento di questa caserma, Champorcher ha messo a disposizione
altri ambienti.
Credo valga la pena citare Bertolaso, perché l'Italia è stata
ultimamente costellata di diversi episodi infausti, che hanno visto
territori cedevoli o non curati essere al centro di situazioni che
hanno creato non solo disagi, ma anche morti e feriti. La Valle
d'Aosta è terra di montagna e, proprio in quell'occasione, prima di
Natale, si diceva: frana perché la montagna si sgretola. È vero che
questo è il dissesto idrogeologico, ma la montagna va sorvegliata!
Allora Bertolaso ha sottolineato, come Ministro, e direi che è uno
dei Ministri più efficienti del Governo Berlusconi, l'importanza di
presidiare il territorio e presidiarlo vuol dire esserci là,
stabilmente, di conseguenza saperlo tutelare e valorizzare.
Sul presidio della caserma è già stato detto: la caserma è il
presidio di pubblica sicurezza della Valle di Champorcher;
Pont-Saint-Martin, con tutto il rispetto, ha già la Polizia, ha
vicino i Carabinieri di Donnas, ha la sua stazione forestale, è nel
fondovalle, è collocata anche geograficamente in una posizione più
favorevole, non ha l'estensione forestale e la vicinanza ambientale
come un parco, quello del Mont Avic o delle zone protette, che ha
invece una valle di montagna come quella di Champorcher! Nel merito
non ho trovato elementi che mi abbiano convinto del contrario, poi
sicuramente l'Assessore sarà più convincente di quanto è stato in
commissione.
Penso invece che il metodo sia il problema principale. Il metodo
ha più il sapore di un'improvvisazione, che sorge per una volontà -
non so se dell'Assessore o del Comandante della forestale - e
ovviamente è un metodo che ha creato un certo disappunto. È vero,
le decisioni vanno prese, politiche e amministrative e, se questa è
la decisione, qualcuno se ne assumerà la responsabilità, non è che
sia la fine del mondo, però mi piacerebbe che fosse spiegata la
coerenza con tutti quei principi e valori che ci sono stati più
volte ribaditi e ripetuti in quest'aula, sulla base di quanto ho
detto prima!
È emersa chiaramente dall'esame in commissione - e il Presidente
Comé lo ha ricordato - una discordanza sull'informativa nei
confronti degli enti locali e di conseguenza dei cittadini, nei
confronti dei comandanti forestali e degli addetti ai lavori; una
discordanza che è poi scaturita in una petizione legittima, una
raccolta di firme, 654, ci è stato precisato, i cui rappresentanti
sono venuti in commissione e hanno sostenuto le loro ragioni.
È vero, le petizioni sovente si prestano a strumentalizzazioni,
le petizioni possono avere un nocciolo di verità e molto fumo, lo
abbiamo visto in altre occasioni; però questa volta credo che ci
sia una differenza non da poco! Ci sono degli enti locali che hanno
espresso in maniera puntuale il loro dissenso, a partire da
Champorcher che lo ha fatto in due momenti distinti e che ha usato
la formula dell'assoluta contrarietà, ad arrivare a Pontboset, che
pure convalidando l'ipotesi dell'accorpamento chiede tuttavia che
sia mantenuto il presidio sul territorio, perché per loro è
importante (e lo immagino). E anche per quanto riguarda Hône che,
pur essendo nel fondovalle, ha evidenziato diverse perplessità sul
metodo adottato per procedere all'accorpamento e ha informato che
la Giunta comunale ha espresso parere contrario ad una lettera
inoltrata dal Comandante del Corpo forestale. Gli stessi Sindaci di
Donnas e di Bard, pur essendo meno interessati perché più distanti
rispetto all'epicentro del problema, essendo i loro comuni
localizzati nel fondovalle, hanno concordato pienamente con le
obiezioni espresse dai cittadini e dagli altri esponenti degli enti
locali, e ritengono che mantenere l'attuale presidio di Pontboset
sia utile, al fine di garantire l'efficacia e l'efficienza del
servizio nella vallata di Champorcher. Bene o male il concetto
viene replicato da tutti, chi in maniera più assoluta, chi in
maniera più relativa, ma mi pare di capire che alle ragioni dei
sottoscrittori si siano aggiunte anche le ragioni degli enti
locali.
Allora credo che sia doverosa una riconsiderazione di qualche
intenzione. Innanzitutto ringrazio l'Assessore, perché in
commissione avevamo chiesto di non formalizzare una decisione prima
del dibattito in aula, va dato atto che questo suo impegno è stato
rispettato; tuttavia, crediamo che una riconsiderazione complessiva
e non strumentale vada operata da lei
in primis
, che è
quello che porterà in Giunta l'esame di questa materia, vada
operata anche dal Comandante della forestale, che presumo sia
l'autore di questo disegno, che però è un colpo di pennello a caso
su una parte della cartina geografica valdostana, senza avere
un'idea complessiva del sistema. Mi è parso di leggere stamani su
La Stampa
che anche Pré-Saint-Didier e Morgex non esprimono
particolare soddisfazione per questa intenzione di procedere in tal
senso.
Allora, senza nulla avere in contrario nei confronti di una
revisione e di una riorganizzazione del servizio forestale in Valle
d'Aosta, siamo convinti che tale disegno vada - sulla base delle
competenze e dei poteri - realizzato da voi, ma realizzato secondo
un metodo ed uno schema che non è quello che è stato improntato
dall'inizio di settembre per arrivare ad oggi.
Mi fermo qui, mi riservo di fare un intervento successivo.
Annuncio da parte del nostro gruppo la presentazione di una
risoluzione, che contiene un invito alla Giunta a riconsiderare le
sue intenzioni di accorpare la stazione forestale di Pontboset con
quella di Pont-Saint-Martin, tenendo presente le molteplici
perplessità e le opinioni contrarie manifestate da molti residenti
e dalle comunità locali interessate.
Président
- La parole au Conseiller Donzel.
Donzel (PD)
- Egregio Presidente, intanto vorrei
ringraziare tutti i colleghi che hanno lavorato su questo
argomento, in particolare i colleghi della III Commissione che ci
hanno consentito di avere degli elementi su cui riflettere, oltre a
quelli che avevamo a disposizione.
È chiaro che noi avevamo in altre circostanze sollecitato la
necessità di applicare cose che erano peraltro previste rispetto al
Corpo forestale, soprattutto nella fase precedente alle elezioni
regionali si era parlato di ampliamento di organico e non lo
avevamo fatto noi, ma lo avevano fatto quelli che avevano il
compito di gestire il governo di questa Regione, secondo noi con
buon senso, perché il presidio del territorio da parte del Corpo
forestale è un fatto necessario e indispensabile, lo vedremo meglio
affrontando la discussione di una legge specifica sulle foreste in
Valle d'Aosta. Quindi questo è un fatto evidente, cioè la necessità
di potenziare il Corpo forestale.
Naturalmente, anche qui, quando noi del Partito Democratico
parliamo di un potenziamento, ci rendiamo conto che questo stride
con la fatidica parola "razionalizzazione", perché qualcuno intende
il concetto di razionalizzazione unicamente come un taglio agli
organici; alle volte razionalizzare vuol dire potenziare e far
lavorare meglio il territorio. Questa parola - diciamo - ha avuto,
nel tempo, tutto un utilizzo in termini negativi e mai in termini
positivi.
Parliamo di un potenziamento che va nell'ordine di un corpo, ma
parliamo in generale, non solo del Corpo forestale, ma di tutte le
Forze dell'ordine, che siano sempre di più al servizio dei
cittadini e non quelli che fanno le sanzioni, che arrivano e danno
le multe. Questo vale per i vigili di Aosta, per i carabinieri,
eccetera, vorremmo più Forze dell'ordine, più di queste persone
vicine ai cittadini, che li aiutino a crescere, ad essere capaci di
interpretare le leggi, a migliorare la qualità della vita nella
nostra regione, ad essere cittadini tutti più responsabili del bene
ambientale e del rispetto delle regole che ci siamo dati. Questo è
il nostro modo di intendere, oggi, come Partito Democratico, il
rapporto con tutti quelli che lavorano in corpi che hanno, appunto,
la necessità di vigilare e controllare: quindi a noi non spaventano
le guardie forestali, ne vorremmo di più sul territorio,
naturalmente con quei compiti che diciamo siano soprattutto quelli
di prevenzione.
In merito a questo caso, anch'io mi riconosco in alcune
considerazioni che sono state fatte precedentemente. È difficile
dare il giudizio su un dipinto, se si sono viste solo tracciate
alcune linee; mi sembra quel gioco che fanno alcuni pittori con i
bambini, che cominciano a tracciare alcune linee e dicono: indovina
un po' che cos'è? E il bambino dice: sarà un cavallo, sarà un
drago, sarà uno squalo... poi, alla fine, è una caffettiera! Ecco,
difficile capire dove va questa razionalizzazione se abbiamo visto
solo un pezzettino e poi ne seguiranno tanti altri, ma quali sono
gli altri pezzi di questo disegno? Così diventa difficile, magari
ci sorprenderà l'Amministrazione regionale facendoci vedere gli
altri disegni, dicendo: avete detto di no a questo, adesso vi
facciamo vedere tutto il quadro e vi pentirete. Sì, ma fatecelo
vedere subito, così non ci pentiamo! Fateci vedere subito che
assumete tot guardie forestali, che migliorate il servizio e noi
chiaramente riusciamo a vedere che quel piccolo disegnino è invece
un disegno molto più ampio. Così c'è un certo imbarazzo nel dire:
questo è bene, questo è male, se non si sa cosa c'è tutto intorno.
Sembra che uno parli senza avere ben chiaro il disegno complessivo,
perché come bene ha riferito il Presidente Comé nella conclusione
della sua relazione, l'auspicio è quello di un miglioramento
significativo del servizio. Ebbene, diteci come, che non sia
soltanto la chiusura che fa scattare il miglioramento del servizio,
dove sono le altre cose che ci portano a condividere la
considerazione finale, ma con quali atti, con quali azioni si
arriva lì? Queste sono le considerazioni che ci lasciano molto
perplessi in questa fase, anche perché sappiamo che non è una
petizione quella su cui si vota, ma ci saranno altri documenti
eventualmente su cui votare: anche qui i regolamenti consiliari non
fanno sì che si voti a favore o meno di una petizione, la petizione
è oggetto di discussione, poi bisogna trarne delle conclusioni.
Qui mi veniva in mente... per caso, viaggiando, si fanno anche
degli incontri importanti... mi sono imbattuto in un dipinto che
molto mi ha fatto riflettere: si vedeva un generale di una fortezza
che si arrendeva, ma ne usciva con l'onore delle armi... cioè, alle
volte, dovrebbe essere la politica in grado di trovare quei
meccanismi per cui in una città presa d'assedio, eccetera, il
generale esce comunque a testa alta perché ha difeso quella città e
si trova un accomodamento. Questo dovrebbe fare la politica: quando
si arriva lì, in un vicolo cieco, bisogna trovare delle soluzioni
che siano condivise, altrimenti si arriva a quella soluzione in
cui, se si tira la corda all'estremo, il generale mica esce dalla
sua fortezza e stiamo lì che andiamo diritti incontro a ciò che non
volevamo!
Allora, se ciò che non vogliamo è che si arrivi alla drastica
chiusura di un presidio, probabilmente bisogna costruire tutti quei
percorsi che ci portino a non chiudere un presidio, perché io vi
dico la percezione che ho: per esempio in questo momento, nella
Bassa Valle, dove ci sono fabbriche che chiudono, situazioni
difficili, eccetera, c'è una percezione di malessere da parte della
popolazione. Allora anche il più piccolo presidio di una caserma
forestale diventa un sintomo di un abbandono, di un qualcosa che
viene meno; è come quando difendiamo la piccola scuola di montagna
con quattro... è un presidio importante, perché sappiamo che, se si
muove, quello è un altro segnale di quell'abbandono, di quello
scendere a valle, di come è più comodo organizzare tutto nel
fondovalle e fare tutto giù. Ed è quello che ci siamo detti sempre:
facciamo il possibile per tenere tutto su, tenendolo lì,
difendendolo. Diventa difficile capire perché adesso, in questo
caso, è meglio spostarlo giù, in un contesto in cui non c'è un
qualcos'altro che compensa come presenza; c'è un invito a dire: ma
sì, viaggeranno su e giù le automobiline, ma non è questo che
fa...
(interruzione del Presidente della Regione, fuori
microfono)
...Presidente, se queste ragioni erano così chiare, se questa
caserma era disabitata, queste cose dovevano essere dette
esplicitamente nei documenti, negli atti! Qua c'è un'ambiguità
anche nell'informazione che non riesco a capire, glielo dico con
franchezza! Non siamo dei tecnici, ma qui mi sembra una cosa in
cui... essendo che molti sono contrari, essendo che bisogna
comunque presidiare il territorio, essendo che bisogna aumentare le
forze del Corpo forestale, essendo che bisogna andare con più
guardie nella Valle di Champorcher, allora chiudiamo la stazione! È
difficile capirlo, è difficile spiegarlo alla gente, per cui da
parte nostra, in assenza di questo disegno chiaro, c'è una
difficoltà estrema a capire cosa significa questa scelta e anche a
capire esattamente cosa ha voluto comunicare la III
Commissione.
Pertanto l'auspicio nostro era quello di immaginare un
"fermiamoci un attimo, pensiamoci sopra, facciamo bene il disegnino
di quante guardie forestali in più ci sono, poi decidiamo se si
chiude o non si chiude". Questo era il nostro auspicio, prima di
decidere di chiudere senza aver capito qual è il disegno.
Président
- La parole au Conseiller Agostino.
Agostino (UV)
- Merci, M. le Président.
Ho seguito tutta la vicenda facendo parte della III Commissione,
quindi mi sono un po' documentato e, alla fine, mi trovo
perfettamente d'accordo con il documento che il Presidente Comé ha
letto alla fine.
Io dico: posso capire i firmatari della petizione di tutta la
vallata, per carità, li posso perfettamente capire, ma capisco un
po' meno i forestali, capisco meno i due comandanti della forestale
del perché hanno detto certe cose, perché in fin dei conti, secondo
me, è una decisione presa dal comandante che non credo che sia
messo lì a fare il comandante per pettinare le bambole... su questo
non ci piove! Penso che sia lì per fare il comandante di tutte le
stazioni forestali, quindi che abbia preso questa decisione...
penso che si sia confrontato, che abbia messo a confronto numeri,
dati; non credo che, all'ultimo momento, si sia inventato di
chiudere una caserma così. Penso che alla fine, leggendo tutti i
dati che ci ha procurato, sicuramente alla fine non si può che
concordare su quello che dice il comandante, perché, dati alla
mano, dice: chiudere, perché nonostante l'accorpamento delle due
stazioni i numeri dicono che diventa una stazione media come
espansione di superfici e chilometri quadrati. Questo mi pare
logico, che un comandante magari possa relazionare al Governo
regionale che sarebbe il caso di razionalizzare, pur avendo - io
dico - tutte le assicurazioni, avendo la garanzia che si mantiene
il presidio comunque del territorio; io leggo qua che è stata
chiusa la caserma della Guardia di Finanza di Verrès che è 50 anni
che è lì, è stata accorpata ad Aosta, non vedo uno che abbia
accennato a questo: chiusa la caserma della Finanza, che
sicuramente avrà anche altri compiti, compreso quello di andare a
beccare qualche ladruncolo, cosa che non è compito della
forestale.
Ricordiamoci anche questo, mi sembra di avere visto e letto da
qualche parte che c'è una razionalizzazione di tutte le caserme
della Valle d'Aosta dei carabinieri, in un'ottica di
razionalizzazione e mantenendo comunque il servizio, altrimenti...
scusate il termine, ma compito principale degli amministratori
nostri... sennò mi vergognerei se pensassi: tanto paga mamma
Regione! Ma dove siamo? Stiamo dando i numeri? Qua dobbiamo cercare
di guardare dove c'è veramente da razionalizzare, su tutto, non
solo su questo, perché compito principale nostro è quello lì,
altrimenti scadremmo... Per questo mi trovo perfettamente d'accordo
sulla decisione presa dal comandante e, di conseguenza, dal Governo
regionale.
Mi sembra che, collega Bertin, tutte le sue perplessità
sull'accorpamento - qua ho tutti i dati del comandante - siano
tutte smontate ad una ad una!
Consigliere Tibaldi, mi stupisco di lei, che fa riferimento
anche al punto successivo... secondo lei dovremmo assumere dei
forestali per andare a tagliare la legna, praticamente da quello
che dice! Mi sembra assurdo! Lei ha fatto riferimento agli aiuti di
Stato alla forestazione che è tutt'altra cosa! Anche qui, intanto,
paga sempre mamma Regione, invece è la prima cosa che dovremmo
guardare.
Sicuramente su questo accorpamento mi trovo d'accordo. Ritengo
che l'ultimo documento letto dal Presidente Comé sia significativo;
chiediamo solo la certezza del mantenimento del servizio alla
Giunta regionale, cioè assicurazioni su questo, mi sembra logico, e
mi fido chiaramente di quello che dicono l'Assessore e il
Presidente della Giunta regionale su questo accorpamento, che
comunque mantiene tutto il servizio.
Consigliere Tibaldi, se la sente il Ministro Brunetta, penso che
su questo non si troverebbe tanto d'accordo, non credo che sia
tanto d'accordo, proprio conoscendo il Ministro Brunetta che va con
la scure di brutto veramente!
Dico anche al Consigliere Donzel, che ha fatto riferimento a
questo momento di crisi, che condivido con lei... ma, allora,
quando chiude qualche fabbrica della Bassa Valle e che mette in
mobilità centinaia di operai e dopo qualche anno li licenzia, cosa
dovremmo fare? Qua non viene licenziato nessuno e non si eliminano
sicuramente le caserme... si mantengono! Sono altre cose che
determinano lo spopolamento della montagna e l'ottimizzazione dei
servizi, sono tutte altre cose!
Ho ritenuto di intervenire, perché vedevo che tante cose sono
strumentalizzate; non vorrei che alla fine, al di là degli abitanti
della zona, parlo dei consiglieri di minoranza, stiano lì un po'...
non vorrei che fosse il frutto delle prossime elezioni comunali per
cercare di accaparrarsi e cercare di aggraziarsi gli abitanti. Su
questo una buona amministrazione secondo me deve saper prendere le
decisioni "giuste" al momento "giusto" e anche, alle volte, su
provvedimenti impopolari!
Président
- La parole au Conseiller Prola.
Prola (UV)
- Merci, M. le Président.
Volevo solo fare alcune considerazioni dopo aver ascoltato in
commissione tutta una serie di attori, dall'Assessore, al
comandante, ai sindaci, al direttore del parco.
Se l'atteggiamento politico di Vallée d'Aoste Vive-Renouveau era
risaputo, perché sono stati prontissimi ad organizzare riunioni sul
territorio e ad andare incontro alle fortissime esigenze dei
cittadini rispetto a questo problema, sono anch'io un po' sorpreso
dall'intervento di Tibaldi, perché quando si parla di cercare di
razionalizzare e di ottimizzare, quando si parla di risparmi...
risorse significa anche "risorse umane".
In questo momento non c'è il regolamento per la forestale, non è
possibile assumere; però con una razionalizzazione di questo genere
riusciamo quanto meno a mantenere il servizio sul territorio, non a
diminuirlo. Credo che su questo siano stati molto espliciti sia il
comandante sia l'Assessore nella commissione nel corso delle
audizioni. Sicuramente qualche problema di comunicazione c'è stato,
e credo che non ci sia stata molta trasparenza in alcuni passaggi.
Allora, da una parte abbiamo un gruppo politico che si è subito
organizzato e ha fatto la riunione sul territorio, dall'altra parte
abbiamo l'Esecutivo che dice ai sindaci: siamo disponibili a
riunire, ad incontrare la popolazione, questo nel primo incontro
con i tre sindaci (questo ci è stato riferito e, stranamente,
questo non avviene).
Seconda cosa. In Consiglio comunale a Champorcher un consigliere
si solleva (riportato nel verbale n. 41) e chiede di organizzare un
incontro sul territorio, risposta del sindaco: no, perché abbiamo
già espresso la nostra posizione con la precedente delibera. Si
alza un consigliere e dice: no, perché già è stata investita la III
Commissione - sono riportate a verbale, ho qui la delibera di
commissione -, quindi non riteniamo utile fare l'incontro con
l'Esecutivo. Mi chiedo il perché. Questo percorso, secondo me, non
è stato trasparente. L'Esecutivo era disponibile ad incontrare,
l'Assessore era disponibile ad incontrare i cittadini, e questo non
è avvenuto.
Condivido quindi quanto è contenuto nella conclusione della III
Commissione; se siamo convinti che si debba razionalizzare, siamo
convinti che la razionalizzazione debba avvenire anche nel Corpo
forestale perché, come abbiamo detto in relazione, abbiamo dei
mezzi tecnologici e strumentali che sono decisamente diversi
rispetto a quelli che erano a disposizione anni addietro, quindi
non possiamo rimanere immobili su quella che era una situazione
organizzativa ormai da 30 anni e più. Abbiamo il dovere e abbiamo
l'obbligo di rivedere la situazione, abbiamo l'obbligo di pensare
ad un riordino generale per avere un'operatività più qualificante e
più efficace. Abbiamo anche l'obbligo - questo è importante, come i
cittadini ce lo ricordano nella loro petizione - di presidiare con
maggiore attenzione ed efficienza il territorio. Ma scusate, non
parliamo di abbandono della montagna; sono parole che credo abbiano
un peso non indifferente; non credo che la vallata di Champorcher
sia stata abbandonata in questi anni, non lo credo proprio: basta
vedere gli interventi che sono stati fatti nel post-alluvione!
Di cosa stiamo parlando in questo momento? Spero di chiarire
anche a Donzel quello di cui stiamo parlando. Stiamo parlando della
chiusura di un ufficio, che resta aperto dal lunedì al venerdì
dalle 8 alle 13 con una persona all'interno; questo è il presidio
del territorio che vogliamo? Questo è il presidio che vogliamo, che
una persona resti in ufficio dalle 8 alle 13? Questa è la domanda
che mi pongo. Questa è la garanzia che diamo ai cittadini del
presidio, con una persona che rimane fissa dalle 8 alle 13
all'interno dell'ufficio? Questa è la garanzia? Cosa fa questa
persona? Risponde al telefono e raccoglie le pratiche, penso.
Questa credo che non è una caserma... nessun forestale è alloggiato
all'interno. I forestali risiedono a Hône, a Pont-Saint-Martin e a
Champorcher, quindi non credo che esistano problemi di mobilità
visto che già adesso risiedono a Hône e a Ponte e uno a
Champorcher, non credo. Se questo è l'organico, i forestali
risiedono da altre parti; quindi il problema della mobilità non
esiste. La reperibilità da cosa è assicurata? Credo che sia
assicurata dal telefono, dal 1515, Centrale operativa unica di
soccorso. Non credo che la reperibilità sia assicurata dai numeri
della caserma, scusate tanto; questa è la reperibilità? Secondo me
non è questa la reperibilità! La reperibilità è un pronto
intervento con una centrale unica di soccorso che risponde al
pronto intervento.
Il centro di controllo di caccia e pesca che, come riporta la
petizione, è tuttora a Pont-Saint-Martin... il parco, sentito il
direttore, svolge in collaborazione con il corpo, con i propri
guardia parco, il controllo del territorio di competenza; i SIC e
le ZPS, essendo zone poco frequentate dai turisti perché sono
ripide e di difficile percorso, vengono praticate dagli
alpeggiatori, ed è sufficiente il normale servizio del corpo.
Quindi non stiamo parlando di eliminazione del servizio, è questo
il passaggio fondamentale: non si sta parlando di un'eliminazione
di servizio, non stiamo parlando di abbandono della montagna, non
stiamo parlando di depotenziare o spostare i servizi a fondovalle,
non stiamo parlando di questo. Stiamo parlando di un accorpamento
di stazioni che mantengono e migliorano il servizio in questione,
con la presenza di una pattuglia costante sul territorio; una
macchina costante che è presente sul territorio, nella vallata,
questo è il servizio che si deve fare!
La presenza costante sul territorio, è questo che chiediamo noi
della III Commissione, ed è questo il timore che viene paventato
nella petizione, questa è l'ottica con cui un amministratore e
anche le amministrazioni comunali chiedono di vedere svolto questo
servizio. E le amministrazioni comunali devono valutare comunque
che questo servizio sia potenziato attraverso quella che è la
razionalizzazione delle risorse umane e la presenza costante degli
uomini sul territorio. Quindi credo anche che abbiamo il dovere di
ascoltare un comandante che è stato posto con la piena fiducia
dell'Esecutivo a comandare il Corpo delle guardie forestali e
questo sta facendo una proposta per dire: guardate che miglioriamo
il servizio così, e noi non lo ascoltiamo? Allora diciamo: caro
comandante mi dispiace, non sei capace di fare il comandante se ci
proponi una cosa del genere.
Quindi, secondo me, il comandante ha parlato di operatività, ha
valutato l'operatività, ha parlato di efficacia dei propri
funzionari, ha parlato di superficie, non solo di superficie, ha
parlato di numeri di protocollo, ha parlato di censimenti degli
animali, ha fatto delle valutazioni anche numeriche
sull'operatività e sui carichi di lavoro che questi forestali
hanno. Quindi credo che l'indicazione che ha fornito sia stata
quella di rivedere la giurisdizione e accorpare le caserme, ma non
per togliere il servizio; non diciamo delle cose che non sono vere!
Non parliamo di abbandono della montagna, che non è vero, non
parliamo di diminuire il presidio del territorio, che non è
vero!
Président
- La parole au Conseiller Secrétaire Tibaldi,
pour deuxième intervention.
Tibaldi (PdL)
- Visto che c'è la tendenza a
strumentalizzare le affermazioni fatte in aula, credo che sia
necessario mettere qualche punto fermo; perlomeno vorrei essere
l'interprete autentico di ciò che dico, anche se non sempre riesco
ad esprimermi nel modo che vorrei e, di conseguenza, per qualcuno è
difficile - e me ne scuso - recepire il messaggio.
Innanzitutto credo che qui non ci siano, almeno da parte nostra
come gruppo PdL, ipotesi di strumentalizzazione di questo fatto,
perché se avessimo voluto strumentalizzare o fare un bieco calcolo
elettorale, avremmo dato un'occhiata alle 654 firme, da chi sono
composte; ci saremmo resi conto, e poi i dati elettorali sono lì a
testimoniarlo... non mi sembra che la nostra componente goda di
particolari consensi in quella zona, ma ci siamo limitati a fare un
ragionamento di principio. Forse la composizione elettorale di
quelle 654 firme è a largo beneficio di qualche altro partito e
forse questo dovrebbe indurre qualche esponente di quell'altro
partito a fare una riflessione più profonda. Non abbiamo neppure
strumentalizzato la nostra attività, perché la conoscenza di questi
fatti ci è giunta o leggendo il giornale o approfondendo per mezzo
dei lavori in commissione quello che stava accadendo. Questo l'ho
detto in esordio di intervento. Non abbiamo nemmeno fatto riunioni
sul territorio, anche se rientra nella libertà democratica di fare
riunioni sul territorio: c'è chi pensa di farle, chi pensa di non
farle, per ragioni di opportunità, di convenienza o anche
istituzionali, visto che l'argomento si sta trattando nella sede
competente.
Però vorrei soffermarmi su un concetto, che è di facile appiglio
per chi vuole giocare con le parole: "razionalizzazione". Sono
orgoglioso di far parte di un partito che ha fatto e fa della
razionalizzazione un suo principio cardine, perché forse qualche
eccesso, qualche esempio fuorviante nel nostro paese, ma anche in
Valle d'Aosta, lo viviamo; di conseguenza, se si riesce ad
intervenire con una logica più obiettiva e di utilizzo delle
risorse in un senso funzionale per gli scopi pubblici, penso che
non sia un delitto. Ma vogliamo capire qual è la logica oggettiva e
il criterio oggettivo.
Allora, se oggi sappiamo che si comincia da Pontboset sulla base
di un piano che a noi è sconosciuto e magari a qualcuno di voi è
conosciuto, vi chiederemmo la cortesia di renderci partecipi. Voi
rappresentate la popolazione valdostana pro quota come la
rappresentiamo anche noi, e allora vorremmo essere inclusi mediante
un processo di inclusione in quella fase elaborativa che ovviamente
scaturirà per la suddivisione dei poteri in una formalizzazione
della Giunta regionale e che noi rispettiamo. Però abbiate il buon
gusto di spiegarci il criterio, perché i criteri non sono emersi.
Non sono certamente quelli contabili, perché non sono stati
praticamente citati, perché se venite qua con i 5.000, 10.000,
15.000 euro, vi diamo un consiglio da dilettanti: ritirate subito
questa proposta! Perché se si ragionasse in questi termini, le
scuole di montagna che non hanno più alunni, ditemi perché le
tenete aperte, se ragionate in questi termini! Spiegatemi perché il
Presidente della Regione
pro tempore
, lo abbiamo vissuto
come cronaca in quest'aula, regolarmente si reca presso il
direttore di filiale di Poste Italiane a lamentare la chiusura
degli uffici postali. Spiegatemi perché a Pontboset, dal 1°
gennaio, ha chiuso l'unico negozio che c'era e se questo non è
spopolamento della montagna... chiamatelo come volete, ma
spiegatemi come si deve chiamare, perché qui mancano dei passaggi!
Evidentemente non abbiamo l'acume che ha qualcuno, la velocità di
ricezione dei concetti e di elaborazione dei medesimi, ma gli
stessi comuni da 100 abitanti mi spiegate con quale concetto di
razionalità vengono mantenuti in vita!
Poi non voglio fare demagogia e fare l'esempio degli sprechi
della Regione in altri casi, non voglio nemmeno citare i modelli
forestali, oppure questo possiamo citarlo, dove in una Regione
italiana, la Calabria, c'è il maggior numero di addetti forestali
in rapporto alla popolazione residente. Lungi da noi questi modelli
di spreco, perché i forestali calabresi sono stati agli onori della
cronaca negativa per anni, però sono lì! Non penso che la Valle
d'Aosta stia andando in questa direzione; la Valle d'Aosta ne ha
circa 133, 20 però - se ho capito bene - verranno immessi in
organico, quindi è spesa pubblica se vogliamo parlare di
razionalizzazione, nel giro di poco tempo, nuova spesa pubblica,
non appena verrà varato e votato il nuovo regolamento applicativo
della legge n. 12/2002.
Allora non ci sono motivazioni plausibili economiche per parlare
di razionalizzazione. Chiediamo: quali sono queste motivazioni?
Vogliamo partire, ho detto prima, con un colpo di pennello da
Pontboset perché serve partire da lì? Ma spiegateci le ragioni,
convinceteci, perché in commissione questa convinzione è mancata, o
almeno non siete stati soddisfacenti. Vorrei anche aggiungere
questo. Poco tempo fa la Valle d'Aosta, il Consiglio ha votato
anche un'unificazione del servizio dei vigili del fuoco, mettendo
mano al portafoglio in maniera sostanziosa con milioni di euro e
accorpando gli effettivi con i volontari. Questo per dare una
maggiore copertura territoriale, una maggiore efficienza del
servizio sul territorio. Territorio, ambiente, montagna... cioè le
nostre orecchie hanno capito, hanno recepito; però oggi ci pare che
questo sia un segnale di segno opposto.
Allora, se c'è un criterio oggettivo, fateci capire dove sta
l'oggettività, altrimenti è una decisione soggettiva, che va in
quella direzione a colpire un punto della cartina geografica che ci
pare già penalizzato per la sua collocazione orografica, per la sua
distanza dai centri più importanti, compreso il capoluogo, ma alla
fine dei conti la decisione non è suffragata da elementi
motivanti.
Dalle 8 alle 13 sono aperti tutti gli uffici forestali, non solo
quelli di Pontboset, quindi la ricezione di pratiche, denunce,
querele, i traffici burocratici che competono a questi uffici
riguardano tutta la Valle d'Aosta da Courmayeur a Pont-Saint-Martin
incluso Pontboset; se i protocolli sono insufficienti, abbiamo
saputo che sono circa 700 l'anno, vuol dire che mediamente 2
persone al giorno vanno lì o 2 situazioni al giorno vengono
registrate nei rispettivi registri... se questo è poco, non so! Ci
piacerebbe che ci fosse da parte di chi ha intrapreso questa
decisione o la sta intraprendendo e la formalizzerà a breve, che
una spiegazione più plausibile venisse fornita.
Ad oggi, dopo tutti gli esami che ci siamo fatti in commissione,
ore di audizione e di illustrazione, di repliche e contro repliche,
noi ci siamo fatti questa idea, ma non siamo qui a
strumentalizzare, non abbiamo fatto la conta dei voti, non stiamo
speculando per le elezioni comunali. Abbiamo preso atto di un
insieme di elementi, cerchiamo di metterli insieme e di capirci
qualcosa. Purtroppo la nostra comprensione si è fermata lì,
qualcuno è più veloce, forse oggi da parte dei banchi della Giunta
ci sarà un'illustrazione aggiuntiva che sarà più motivante e
completa.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
Credo che questo ampio dibattito abbia evidenziato tutta una
serie di passaggi che sono quelli relativi all'attività della III
Commissione, che è stata riassunta nella relazione che il
Presidente della commissione ha ben evidenziato. Poi ci sono stati
interventi delle varie rappresentanze, in particolare di alcuni
membri che hanno partecipato - chi più attentamente, chi meno -
anche alle audizioni, perché questo è il presupposto per percepire
certi passaggi che non sempre vengono ripetuti ed evidenziati, ma
magari ci sono anche agli atti, perché nella relazione sono
contenuti.
Quello che volevo evidenziare, in particolare l'ho detto in
commissione ed è stato ripetuto dal comandante in audizione: è che
qui non si tratta di un percorso intrapreso per caso, come è venuto
fuori da certe affermazioni, ma è un percorso che è perfettamente
in linea con le procedure. È stata citata la legge n. 12/2002 che
demanda, quando si va a parlare di organizzazione del Corpo
forestale, un compito specifico al comandante che, alla luce
dell'evoluzione che anche temporalmente ci può essere nel settore,
può proporre l'organizzazione per le stazioni forestali, oltre agli
altri aspetti dell'organizzazione del Corpo forestale.
Evidentemente le stazioni forestali nel tempo hanno avuto
un'evoluzione come necessità, come esigenze, e proprio come
operatività; il compito che in questa fase particolare che -
ricordo - è
entre les deux
... perché abbiamo una modifica
della legge, l'aggiornamento della legge che riguarda il Corpo
forestale che è stata approvata nel 2007 e siamo in dirittura di
arrivo quanto alla presentazione del regolamento che è
determinante, perché spesso è stato citato anche il regolamento, in
quanto è determinante per la messa a regime di tutta la macchina,
comprese le assunzioni che devono essere fatte per andare ad
integrare l'organico del Corpo forestale in funzione della sua
piena attività.
Sicuramente in questa fase è importante anche - credo che il
comandante abbia intrapreso questo percorso, che non è, come
qualcuno ha ricordato, un disegno oscuro, un qualcosa che deve
essere un piano - la necessità di andare a vedere la situazione per
quella che è la sua competenza per le stazioni, e proporre alla
Giunta, come previsto dalle procedure dei correttivi nell'ambito di
una riorganizzazione... in funzione di andare a dotare l'organico
delle esigenze reali, al fine di dare la giusta efficienza al corpo
stesso.
Il potenziamento che è stato citato è non solo nei numeri, ma è
anche nell'efficienza, e questo è importante, perché abbiamo
ribadito a più riprese ed è stato recepito negli indirizzi finali
della relazione della commissione, che sicuramente non si va nella
direzione di voler perseguire una diminuzione dell'efficienza del
servizio sul territorio, ma un miglioramento di questo, rendendo
più efficiente l'attività che il Corpo forestale ha, allo stato
attuale, perché negli anni abbiamo avuto un'evoluzione molto
importante. Da quando sono nate le prime stazioni c'è stata
un'evoluzione anche dal punto di vista dell'attività del Corpo
forestale stesso, dal punto di vista della comunicazione, dei
sistemi di comunicazione e anche delle modalità di gestire le
pratiche, delle modalità di organizzare le attività sul territorio
e anche l'organizzazione di attività collaterali, riguardanti altri
aspetti che sono stati richiamati anche nell'ambito dei punti che
ha toccato la petizione: quelli relativi alla sicurezza del
territorio.
È recente anche una maggiore organizzazione per quella che è la
partecipazione del Corpo forestale ai sistemi di monitoraggio sul
territorio e anche di intervento insieme agli altri corpi che
operano sul territorio stesso. È importante in questa fase centrare
i problemi che comporta l'organizzazione del Corpo forestale, è
questo il compito specifico del comandante. Mi spiace, per chi ha
partecipato alla commissione, che non tutti abbiano recepito tutti
questi passaggi, ma sicuramente è stato detto, altrimenti non
sarebbe stato citato per esempio dal Consigliere Prola che, in
maniera molto precisa, ha rilevato una serie di passaggi che
riguardavano quella zona, perché ogni zona ha delle specificità.
Specificità che - devo dirlo - sono state evidenziate anche nei
punti toccati dalla petizione, perché sono dell'idea che il
rapporto con i cittadini, che avvenga in un modo o in un altro, è
sempre positivo, ma ci deve essere un rapporto con i cittadini dove
tutti fanno il loro compito.
Voglio sottolineare che noi, sulla base delle procedure,
dovevamo sentire i sindaci e questo è stato fatto in più riunioni,
vi posso citare le date; in particolare il 30 settembre 2009, in un
incontro presso la Presidenza della Regione fra i sindaci
interessati, il Presidente e il sottoscritto venivano chiarite le
motivazioni di questo procedimento; il 30 settembre si è ribadito
in maniera molto importante e convinta la massima disponibilità a
partecipare ad incontri sul territorio organizzati dai sindaci
interessati, dai partecipanti, dalle amministrazioni allo scopo di
dare il giusto ruolo, riconosciuto dalla legge, di cinghia di
trasmissione che i sindaci hanno con le rispettive popolazioni. Se
fra le righe leggete e avete fatto attenzione alla relazione
illustrata dal Consigliere Comé, ritrovate questo nel momento in
cui, al 27 novembre 2009, il Sindaco di Champorcher lo dice, in
quanto precisa che esiste tuttora la possibilità di organizzare un
incontro pubblico (fa riferimento a questa nostra disponibilità)...
poi è una sua considerazione il fatto che ritiene che la decisione
dell'accorpamento sia ormai assunta; questo non era assolutamente
vero, perché noi non l'abbiamo ancora assunta adesso!
Questo è un modo che non è quello giusto, perché quando ci si
chiede di partecipare a degli incontri, noi lo abbiamo sempre
fatto, e cito Champorcher perché Champorcher, non più tardi di un
anno e mezzo fa - in uno dei famosi SIC dove spesso si intravedono
posizioni diverse, momenti di difficoltà di rapporti fra consorzi
di miglioramento fondiario, Amministrazione, proprietari, che è
quello della valle della legna - alla richiesta di disponibilità
del Presidente del consorzio e del sindaco e dell'Amministrazione,
abbiamo prontamente risposto, abbiamo partecipato ad una riunione
pubblica che - a detta dei partecipanti - è stata molto utile,
perché si è sgombrato il campo da fantasie di voler distruggere la
vallata, da una parte, e dal voler ingessare la vallata,
dall'altra. Quindi se tale disponibilità è stata percepita
positivamente dall'Amministrazione, dal consorzio di miglioramento
fondiario e dai partecipanti, credo che quando abbiamo dato l'altra
disponibilità, questa poteva essere utilizzata al meglio anche in
questa circostanza.
Quando ci sono delle prese di posizione anche dei Consigli
comunali... le delibere di Consiglio comunale non sono i Dieci
Comandamenti, ma alla luce di nuovi chiarimenti possono essere
riviste, anche alla luce di incontri come quello che si poteva
fare, di cui avevamo dato la disponibilità. In questi incontri
avrebbero potuto partecipare anche alcuni dei firmatari, e
probabilmente certi chiarimenti necessari che abbiamo dato in
commissione in merito a quella che poteva essere la funzione
specifica dell'ufficio attuale di Pont-Saint-Martin: immagini di
manovra per un suo ampliamento, la possibilità di far pernottare le
guardie forestali, la possibilità di intervenire per l'emergenza
degli incendi boschivi... avremmo potuto chiarire quello che è
stato chiarito in commissione, le modalità di intervento, anche
alla luce delle novità legate al 1515, le modalità di intervento
che chiedono, sì, la presenza dei forestali, ma in un modo di
comunicazione che non è più quello che si poteva avere 20 anni fa,
perché è strutturato in maniera diversa!
Sulle emergenze ambientali, ecco, qui c'è con il Centro unico di
soccorso, il 1515, la possibilità di dirottare anche le necessità
sulle altre stazioni, perché quando c'è stata l'emergenza neve,
nella vallata e nelle altre vallate interessate, Cogne, e le
vallate più soggette a questi problemi, c'è stato un convogliamento
di tutte le forze provenienti anche da altre stazioni. Che poi se
uno dorme a Pont-Saint-Martin, dorme a Hône o dorme a Brusson o a
Saint-Vincent, la reperibilità funziona con un sistema ben
collaudato: quello che prevede di chiamare presso il proprio
domicilio il forestale, a meno che non ci sia la stretta
coincidenza con l'orario di apertura dell'ufficio dove può essere
chiamato anche chi, in quel momento, si trova lì.
La partecipazione alle attività di controllo del territorio: per
quel che è del Corpo forestale è importante dire che, come Corpo
forestale, si partecipa attivamente e in maniera coordinata con gli
altri corpi che operano per la sicurezza, ma lo si fa con un
sistema più largo rispetto alla singola stazione, perché si fanno
degli interventi specifici sulle zone nevralgiche (vedi ultimamente
il problema dell'emergenza che abbiamo avuto nella zona di Nus e
Fénis). Il problema non era circoscritto alla stazione di Nus, ma
era un discorso che coinvolgeva altre stazioni, quindi è proprio
l'organizzazione che prevede questo.
Il controllo della caccia e pesca, è stato già detto, è un
controllo che sicuramente anche con un accorpamento della stazione
di Pontboset con Pont-Saint-Martin non ha delle ricadute di nessun
genere per l'attività, perché le ultime novità in merito al
controllo caccia che sono state applicate quest'anno e che
prevedono le misurazioni biometriche, che sono quelle previste dal
calendario venatorio, quali la possibilità di diminuire le classi
di abbattimento per esempio dei camosci, che era una richiesta
importante dei cacciatori... era presupposto avere questi centri di
controllo attivati, ma il centro di controllo è a Pont-Saint-Martin
ed era già stato attivato lo scorso anno in via sperimentale.
Quindi sono delle attività il cui controllo è organizzato in questa
maniera.
L'abbandono della montagna, la soppressione dei servizi al
territorio, i disagi, le discriminazioni, qui ben ha ricordato
qualcuno che, dopo l'alluvione del 2000, gli interventi si sono
avuti su tutto il territorio, in particolare la Valle di
Champorcher è stata identificata come un punto di riferimento per
quello che era la non uguale efficienza di intervento nelle valli
vicine, quando sono stati fatti degli incontri nel momento in cui
si parlava di annessioni di comuni, eccetera. Infatti a Noasca
invidiavano quello che si è fatto a Retempio, perché là, dopo
l'alluvione, anche nei luoghi più distanti, ci sono stati
interventi programmati dalle nostre strutture dove sì è attivo il
Corpo forestale per il controllo dei lavori, dell'individuazione e
dei rapporti con il territorio, ma non necessariamente è diminuito
se si viene dalla stazione di Pont-Saint-Martin piuttosto che
dall'ufficio di Pontboset. Quindi l'abbandono del territorio lo
lascerei a delle considerazioni più approfondite, ma su tanti altri
aspetti, e credo che anche le attività dei nostri consorzi di
miglioramento fondiario che vedono, sì, la partecipazione delle
attività del Corpo forestale anche per l'individuazione degli
interventi, la verifica delle esigenze, la pianificazione dei
lavori dei cantieri forestali... i cantieri forestali hanno una
loro organizzazione, un piano lavori che prevede anche le
segnalazioni del Corpo forestale, ma non solo, dei Comuni, dei
singoli cittadini, dei consorzi di miglioramento fondiario, ma
tutto questo va coordinato, e questo avviene nel momento in cui ci
sono delle attività sul territorio.
Il Consigliere Tibaldi rischia di ingenerare un po' di
confusione quando parla dei forestali della Calabria, lì si parlava
di operai forestali, e i nostri operai forestali - con tutto quello
che magari qualcuno può avere come
arrière-pensée
-
sono un'organizzazione che funziona, che dà delle risposte
al territorio e i loro sono molto apprezzati; quindi il citarli in
un discorso generale potrebbe ingenerare qualche piccola
confusione... tutto lì, è bene chiarirlo.
Rimaneva il discorso ZPS-SIC Parco del Mont Avic, ma come è
stato detto, il Parco del Mont Avic ha una sua organizzazione e
credo che Champorcher possa essere identificato come un luogo di
massima attenzione, perché il nuovo centro visite che è stato
recentemente oggetto di impegno finanziario per dare la porta di
apertura sul Parco del Mont Avic, non sia altro che un'attenzione
al territorio, non un abbandono.
Per quel che è del ruolo del Corpo forestale, nel Consiglio di
amministrazione del Mont Avic c'è la presenza di un rappresentante
del Corpo forestale, che a tutti gli effetti fa da collegamento fra
le attività delle guardie del parco con la normale attività del
Corpo forestale; non è richiesto uno specifico intervento
aggiuntivo in quelle zone, ma solo un coordinamento, che c'è. Ecco,
per sgombrare il campo da alcuni dubbi, ma è lecito che la
popolazione - se non ben informata - abbia dei dubbi, per esempio,
mancato controllo e sicurezza sulle piste di sci del comprensorio
di Champorcher-Dondeynaz: il comandante, in sede di audizione, ha
comunicato che ha concordato con la società degli impianti
sciistici di Champorcher il servizio di controllo ai fini della
sicurezza, servizio perciò già autorizzato che verrà svolto con
regolarità come negli anni precedenti, a prescindere dal discorso
di provenienza. Evidentemente, quando si fanno delle attività sul
territorio, l'organizzazione stessa prevede di utilizzare di più
chi si trova magari già sul territorio piuttosto che chi è da altre
parti; ma questo fa parte della normale organizzazione che ogni
stazione si dà. E poi ho toccato anch'io qualche punto individuato
nella petizione.
Per quanto riguarda gli altri aspetti, non vorrei ripetere
quello che è già stato detto, perché sicuramente è importante
ribadire che non si naviga a vista, che si è voluto con i sindaci
un momento di incontro, ce n'è stato ancora uno recente, all'inizio
di dicembre, che è stato accennato nella relazione, a cui hanno
partecipato il Presidente e il comandante a Hône, e quando siamo
usciti dalla commissione ho detto al giornalista: "finalmente lì
anche gli amministratori di Champorcher hanno partecipato, quindi
ci diranno qualcosa". Questo è stato male interpretato, è stato
oggetto di qualche lettera... ma è comprensibile, non mi offendo
per queste cose, a volte su queste cose si passa per
"tâtà"
(traduzione letterale dal
patois
: "sciocco") come diciamo
noi in
patois
, ma molto spesso è inutile alimentare quei
ping-pong sui giornali. Oggi è il giorno giusto per dire anche qual
è la verità su questo. Semplicemente era così, niente di più,
niente di meno.
Credo che in questo momento il fatto di dire che gli
amministratori di Champorcher presenti avrebbero potuto relazionare
magari in Consiglio e andare magari a rivedere qualcosa, visto che
quel giorno avevano avuto delle spiegazioni ulteriori, poteva
essere un passaggio che permette di chiarire tanti dubbi e superare
certe perplessità.
Non avrei molto da aggiungere, ne abbiamo dibattuto anche in
quest'aula in sede di interrogazioni e mozioni. Anche sul passaggio
della mozione... ad esempio, come giustamente è lecito che ci siano
degli incontri organizzati da parte di qualche forza politica sul
territorio, ma giustamente è nostro compito andare sul territorio e
far sentire la propria voce... però il giorno della mozione io
avevo accettato il fatto di andare a relazionare in commissione;
poi c'è stata una "sparata" che pare sarei andato a relazionare in
commissione su qualcosa che era già deciso. I fatti lo confermano,
non è ancora deciso adesso; giustamente lo ha ricordato il
Consigliere Tibaldi, quando c'è stato un momento di audizione è
stato chiesto anche lì: non prendete decisioni prima del dibattito
in Consiglio... ma ci mancherebbe! Visto che c'è un dibattito in
Consiglio, sarebbe stato poco rispettoso anche in questo caso
andare a proporre alla Giunta, sulla base di quello che ci indicava
il Presidente, delle determinazioni in merito.
Ne ho approfittato per fare un po' di chiarezza su queste cose,
perché spesso certe cose si sanno per quello che si legge sui
giornali, a volte sfuggono dei passaggi e molto spesso questo può
ingenerare una piccola confusione. Credo che il dibattito di oggi
abbia permesso di dare qualche indicazione in più, insieme al
lavoro che è stato fatto in commissione. Non avrei altro da
aggiungere.
Président
- La parole au Conseiller Lattanzi.
Lattanzi (PdL)
- Grazie, Presidente.
Assessore, noi abbiamo ascoltato con grande attenzione, perché
non essendoci nessuna
arrière-pensée
, come dice lei, nessuna
volontà di strumentalizzare, ma solo di capire, quello che pensiamo
di aver compreso è che c'è un solerte comandante che, su input di
un lavoro efficace di attività sul territorio, fa delle proposte
alla Giunta. Le proposte che sono state fatte per razionalizzare il
servizio, noi abbiamo compreso, sono quelle di unificare due
caserme in Alta Valle, le due caserme di cui stiamo parlando, per
farne due punti di accesso al pubblico, mantenendo sul territorio
l'efficienza dei servizi, il pattugliamento del territorio, per non
far venir meno quello che tutti chiamiamo "l'assistenza del
territorio" e "l'attenzione alle esigenze delle popolazioni che
abitano in quei territori": questo lo abbiamo capito.
Ci sfugge, ci perdoni, Assessore, la
ratio
- perché di
ratio
si parla, "razionalizzazione" - con la quale questo
comandante, contestualmente alla volontà di razionalizzare questo
servizio di front-office al pubblico, quindi di presidio visibile,
non solo del pattugliamento che va e viene, ma di presenza
territoriale, contestualmente propone anche l'assunzione di 20
nuovi addetti per migliorare l'efficienza e i servizi.
Lei comprenderà, perché fa politica da molto più tempo di me e
ha lavorato come sindaco sul territorio, cosa che non ho avuto
l'opportunità di fare, che quando un comandante fa ragionamenti di
questo tipo, si limita a fare dei ragionamenti di tipo tecnico ed è
giusto che sia così, perché lui ha ricevuto un mandato fiduciario
per fare delle valutazioni di tipo tecnico, che ho sentito anche
utilizzare dal collega Prola, a sostegno delle argomentazioni e dei
criteri con i quali si arriva a questa decisione.
Quello che probabilmente sta sfuggendo al comandante, ma che ci
aspettavamo dalla Giunta che aveva più informazioni di noi, del
Consiglio e della commissione, che abbiamo ricevuto solo in un
successivo momento, è che certe decisioni... sotto l'aspetto della
razionalità economica non è il motivo, perché se si va sulla
razionalità economica, non c'è motivo di togliere un ufficio con
una persona che sta dalle 8 alle 13, perché il costo è
infinitamente più basso di quanto non sia l'assunzione di nuovo
personale, ma se si volesse anche arrivare a dire che si toglie un
amministrativo per metterne uno in più sull'operativo e quindi sul
territorio, c'è un passaggio che va compreso: il passaggio, cioè,
che le decisioni di tipo tecnico e professionale, operativo,
organizzativo, logistico vanno anche spiegate alla popolazione.
Quello che ci sfugge, Assessore, è come sia possibile che voi
che rappresentate il più potente partito sul territorio, che avete
relazioni forti sul territorio, ci spiegate che tutta questa
gigantesca incomprensione che coinvolge 650 cittadini, 5 comuni, si
sia creata perché gli amministratori dei comuni vi hanno impedito
di spiegare le vere ragioni per le quali questo servizio deve
essere razionalizzato. Lei ci permetterà di dubitare di questa
tesi. Conoscendo la sua onestà intellettuale la comprendiamo, però
un gigantesco punto interrogativo nel cervello ci viene: è
possibile che tutto questo casino c'è perché il comandante fa una
proposta di razionalizzazione, la Giunta gli dice: va bene, vai; i
cittadini non capiscono e voi non riuscite a spiegare ai cittadini
e ai 3 comuni cosa sta succedendo, che quello che sta succedendo è:
"non togliamo i servizi, miglioriamo l'efficienza territoriale,
stiamo semplicemente togliendo via dalle 8 alle 13 una persona che
è residuale nel servizio, ma non preoccupatevi che noi ci siamo"!
Questo non è stato capito; questo è il motivo che ci sta facendo
parlare e dire che c'è qualcosa che non quadra! Non quadra nella
questione dei costi, perché noi che siamo per la razionalizzazione
vorremmo presentarle un elenco di razionalità che hanno costi ben
superiori a uno dalle 8 alle 13 a Champorcher piuttosto che in un
altro posto, ma ce ne sono qui, in Valle, da fare sul bilancio!
Ogni volta che facciamo il bilancio abbiamo razionalità che vanno
decisamente oltre questa spesa!
Razionalizziamo le caserme, aumentiamo il personale, il
comandante fa il suo mestiere; qualcuno gli vuole spiegare che ci
sono delle sensibilità popolari, che sono legate al presidio del
territorio, alla sicurezza? Vi ricordate quando abbiamo parlato
della guardia medica di Cogne? Spostare la guardia medica da Cogne
a Saint-Pierre? È venuto giù tutto il Gran Paradiso! Perché sotto
l'aspetto della logica e della logistica non faceva... te lo
ricordi, tu, Assessore? Sei venuto dopo... con l'Assessore Fosson
abbiamo discusso di questo, sotto l'aspetto della
ratio
non
faceva una piega, come non fa una piega - come diceva il collega
Tibaldi - mantenere molti servizi che costano alla comunità.
Qualcuno glielo vuole spiegare a questo comandante che se anche ha
una logica questa cosa, forse ci creerà dei problemi? Vogliamo
prenderci il tempo di spiegare... io non la compro la storia che il
sindaco non le ha permesso di parlare con il territorio. Perché
manca l'opportunità alle autorità per convocare un incontro
pubblico aperto e spiegare alle persone: "guardate che non vi
mancherà un centimetro del servizio, ma stiamo solo togliendo uno
dalle 8 alle 13 per 2 denunce al giorno"? Assessore, non ci
credo!
Manteniamo quindi ferma la nostra richiesta di pensare. Poi lei
ha detto: non ci sono progetti giganteschi di razionalizzazione
delle caserme, è un intervento che il comandante ci suggerisce per
migliorare il servizio... ma siamo tutti qua per dare un servizio
migliore ai cittadini! Però lei deve prendere atto che una parte
importante del Consiglio non ha compreso, che molti della
maggioranza che voteranno anche a favore di questa cosa, non è che
dentro lo stomaco sono equilibratissimi, hanno dei fastidi, perché
ho sentito i commenti dei colleghi della maggioranza che, pur non
potendo e non volendo esprimere delle contrarietà perché non si fa
un casino su una roba così, sono però in forte imbarazzo e dicono:
ma vogliamo andare sul territorio a spiegare bene questa cosa? Non
mancherà un centimetro di servizio, nel pattugliamento, nel
presidio del territorio e tutto. E allora 650 persone cosa avevano
capito? Gli amministratori sono in malafede? I 3 amministratori dei
5 comuni sono tutti in malafede, fanno tutti il teatrino della
politica? Può essere, ma allora abbiamo il dovere come Consiglio
regionale e voi, come Giunta, di andare a spiegare le cose.
Ho il sospetto che quando avremo finito di spiegare perché
dobbiamo chiudere un ufficio dalle 8 alle 13 con una sola persona -
come dice il collega Prola - la gente ci chiederà: ma quanto costa?
Dieci, dodicimila euro l'anno! Ma scusate, con tutto quello che
spendete in giro... i libri che ho ricevuto io questa settimana,
sulla mia scrivania, costano di più di quello di cui stiamo
discutendo! I libri, le pubblicazioni inutili che abbiamo fatto
questa settimana, il Presidente del Consiglio lo sa... ne arrivano
a tonnellate! Quindi non è che stiamo parlando di
ratio
economico-finanziaria; stiamo parlando di razionalizzazione del
servizio, ma allora c'è qualcosa che non quadra! Permetteteci
l'onestà intellettuale di dirvelo.
Chiediamo una sospensione del Consiglio per poter unificare le
volontà di questo Consiglio e magari creare le condizioni perché si
comprenda questo passaggio. Lo consideriamo un passaggio obbligato,
altrimenti si può anche decidere, avete i numeri per farlo, ma non
si capirà, Assessore, non si capirà!
Président
- Si vous êtes d'accord, le Conseil est
suspendu pendant 10 minutes.
Si dà atto che la seduta è sospesa dalle ore 19,12 alle ore
19,30.
Président
- Nous reprenons nos travaux.
La parole au Conseiller Donzel.
Donzel (PD)
- Alla luce del dibattito che c'è stato,
abbiamo provato ad avanzare una richiesta che ho l'onere di portare
a nome dei gruppi del PdL, di Vallée d'Aoste Vive-Renouveau e del
Partito Democratico, che chiedono se sia possibile - noi lo
auspichiamo caldamente -, alla luce della volontà di implementare
l'organico del Corpo forestale, che il comandante possa riformulare
un piano complessivo quando avrà in dotazione questi 20 organici e
quindi presentare con il nuovo organico a disposizione un piano che
avrà più chiaro, perché forse ha dovuto formulare questo piano
sulla base dell'organico che aveva e non di quello che è in
procinto di arrivare, e quindi consentire anche all'Amministrazione
regionale di potersi recare sul territorio, spiegare meglio al
territorio le ragioni di eventuali provvedimenti.
Alla luce di queste cose chiediamo di soprassedere, di rinviare
la decisione perché sia possibile adempiere a queste due
condizioni. Se ciò è, ovviamente verranno ritirate le risoluzioni
che dovevano essere presentate.
Président
- La parole au Président de la Région,
Rollandin.
Rollandin (UV)
- Grazie, Presidente.
Ho ascoltato con attenzione la relazione del Presidente della
III Commissione, Comé, che a nome di tutti i componenti, anche
degli assenti, oggi ha portato una relazione che credo... ci spiace
che qualcuno sia assente per calcoli, ma credo che per il resto la
commissione, la maggioranza ha in modo esemplare fatto una
relazione esaustiva, corretta, nel senso che ha spiegato tutti i
passaggi, e gli interventi che si sono susseguiti hanno messo in
evidenza due aspetti. Il primo: non capiamo perché bisogna attivare
questo meccanismo; il secondo: sicuramente ci fa specie che la
gente del posto non abbia capito qual è il ragionamento di
base.
Siamo adesso di fronte ad una petizione che noi rispettiamo e
siamo qui a discuterne; una petizione, come i movimenti popolari,
come le iniziative volte a mobilitare della gente, che prende
posizione per certe situazioni; come dico, rispetto perfettamente
lo spirito con cui si è agito, faccio solo una sottolineatura. A me
ha fatto specie, stamattina e ieri, leggere le considerazioni che
ci sono sui movimenti pro-TAV e anti-TAV. Non lo dico a caso: lì
c'è stata una grande presa di coscienza di tutto questo e poi ci
sono stati dei movimenti che, nel tempo, avevano visto una massa
enorme dire "no" alla TAV e poi, di colpo, quelli che erano no-TAV
sono diventati pro-TAV e adesso non si capisce più tanto chi è pro
e chi è contro. Nel nostro caso si capisce chi è contro e chi è
pro, ma voglio dire questo perché non è sempre e solo il discorso
di movimentare la massa che deve necessariamente avere un risvolto
che rappresenti la verità. Credo che sia giusto che ognuno si
esponga e quindi ci sia una raccolta di firme su cui noi discutiamo
il contenuto... e veniamo al contenuto.
La ragione di questa scelta non nasce né da ieri, né da questa
legislatura, su questo tema è da anni - sottolineo - che si
discute, prova ne siano gli atti che in Consiglio comunale avevano
adottato già prima a Champorcher, non a Pontboset. Veniamo alla
sostanza della situazione; oggi abbiamo una - abbiamo detto -
razionalizzazione e qualcuno ha spiegato bene cosa significa
"razionalizzazione", Donzel ha detto: "potenziare per lavorare
meglio". Allora... potenziare che cosa? Potenziare quello che è il
servizio! Oggi ci troviamo con una caserma ridotta a qualche ora di
ufficio. L'ufficio non viene fatto da personale amministrativo, ma
da personale forestale, a turno, logicamente. Se noi vogliamo
banalizzare, dobbiamo dire che con il servizio telefonico la gran
parte dei servizi che vengono fatti, viene fatta tranquillamente,
non solo a Pont-Saint-Martin, ma anche dalla centrale unica. Non
dimentichiamo che oggi c'è la centrale unica, dove tutti sono
legati all'emergenza, a quelle che sono le eventuali situazioni per
cui si è detto: ma qui portiamo via qualcosa al territorio...
Perché allora dobbiamo unificare le due strutture? Non ne
abbiamo fatto una questione solo di soldi, perché non siamo partiti
a dire: spendiamo troppo per la caserma di Pontboset, ma vogliamo
brevemente sottolineare qual era la ragione per cui, negli anni
addietro, si era mantenuta la caserma di Pontboset. La verità era
che allora c'era ancora qualcuno che stava lì e la situazione era:
se allontaniamo quelli che stanno a Pontboset, riduciamo le
potenzialità di Pontboset eventualmente per la scuola, per la
presenza fissa sul territorio... cosa che oggi non c'è più! Oggi
non c'è più nessuno dei forestali che abita a Pontboset, non c'è
più nessuno; questi sono a Hône. Quindi, paradossalmente, quando
vogliono fare il servizio non cambia nulla, perché prenderebbero il
servizio a Pontboset, non cambia nulla; sennò vanno in servizio a
Pont-Saint-Martin che è ancora più vicino. Mi dovete spiegare
sostanzialmente qual è la ragione per cui devo portare un forestale
a fare il telefonista per qualche ora a Pontboset... questo non
esiste! La vera ragione di questo l'abbiamo capita, ma
razionalmente non c'è un motivo per mantenere questa caserma, non
ce n'è uno! Tutte le motivazioni che sono state dette, sono state
chiarite. È stato detto: il servizio rimane, non c'è nessun
abbandono del territorio.
Vorrei anche qui riportare un attimo l'attenzione sulla politica
della montagna. Qualcuno ha detto: allora siete in contraddizione
con la politica della montagna. La gran parte delle firme viene da
Champorcher, vorrei che magari facessimo poi un appunto su cosa è
stato fatto per Champorcher a livello di strade, a livello di
scuola, a livello di sanità, di turismo, gli investimenti che sono
stati fatti nella zona; faremo un resoconto per dire qual è stata
l'attenzione delle amministrazioni, non sto parlando solo di
questa, ma di quelle che si sono susseguite a favore di
Champorcher... di tutto è stato fatto per l'ambiente, per tutto!
Allora, come possiamo dire che c'è una contraddizione con la
politica della montagna? È esattamente l'opposto! Abbiamo tutte le
volte fatto attenzione alle scuole di montagna, non solo lì, ma in
tutta la regione. Facciamo di tutto per sostenere i negozi: Bertin,
sono d'accordo con lei quando dice che nei paesi di montagna si
riducono... ma non si riducono perché c'è uno in più o uno in meno,
si riducono perché vanno tutti al supermercato! Non è perché rimane
la caserma di Pontboset che rimane il negozio, perché 3 chili di
pane non fanno la differenza e questo è assodato! Purtroppo, come
hanno dimostrato anche Saint-Denis e Verrayes, a Saint-Denis non
c'era più... ha dovuto intervenire l'ente pubblico per fare un
polifunzionale che serva tutta la zona! Allora non possiamo mettere
assieme tutte queste argomentazioni che non tengono!
Altro argomento che ha voluto ricordare anche Lattanzi: come mai
voi che siete sul territorio non siete riusciti a fare delle
riunioni per spiegare? Il 30 settembre 2009 abbiamo riunito tutti i
sindaci, perché era stata inviata una lettera da parte del
comandante a tutti i comuni, anche quelli che poi non erano nemmeno
interessati, perché i comuni interessati a questo sono due! Cosa ha
da perdere Hône o da guadagnare? Bard, cosa ha da perdere o da
guadagnare? Anzi, hanno il servizio ancora più vicino alla
stazione! A Donnas hanno addirittura chiesto il parere al Consiglio
comunale di Lillianes, che si esprima sulla stazione di Pontboset!
Ma mi spiegate qual è la logica?
Allora, era partita questa lettera che diceva: dovete rispondere
entro una certa data se siete d'accordo o meno... apriti cielo!
Devo dirvi la verità, e qui riconosco un errore di fondo nella
comunicazione e nell'informazione, questo lo abbiamo detto
pubblicamente, è stato un errore; c'è stata questa lettera mandata
così, ma perché nessuno riteneva che ci fosse una reazione di
questo tipo, perché noi, in questa riunione del 30 settembre,
presenti tutti i sindaci, abbiamo spiegato quello che abbiamo detto
oggi. E poi abbiamo detto loro: volete che andiamo a fare delle
riunioni? Tutti hanno risposto: no, non ce n'è bisogno, abbiamo
capito... e sono lì, tutto verbalizzato! Abbiamo chiesto: volete
che facciamo delle riunioni? No, non ce n'è bisogno. Alcuni mesi
dopo qualche sindaco della Bassa Valle ci ha detto: sareste
disponibili a fare una riunione? Ho detto: veniamo subito! E siamo
andati a fare la riunione. Abbiamo incontrato gli amministratori e
quelli che venivano, abbiamo incontrato i forestali di Pontboset
che erano lì presenti e... qual è stata la conclusione di questa
serata? Tutti ci hanno raccomandato di tener conto di non ridurre
il servizio. Questa era la cosa che volevamo che fosse chiara e noi
abbiamo detto esattamente questo: non ridurremo assolutamente il
servizio.
L'altra domanda, che si ricollega a quanto ha detto Donzel, è:
come mai fate questo, quando dall'altra parte partite con il
regolamento? Qualcuno ha citato il regolamento della legge n.
12/2002, qualche altro ha citato il fatto che adesso partiranno i
concorsi per i forestali, tutto vero! Perché una cosa non è mica in
contraddizione con l'altra! Il problema dell'organico dei forestali
va preso in considerazione subito dopo che ci saranno i passaggi
per maresciallo e allora si saprà quanti posti sono liberi. Noi,
con il regolamento approvato, possiamo fare questo concorso, dare
le posizioni e poi fare il posizionamento di quelli che sono i
numeri. A questo punto abbiamo detto: non vogliamo mica diminuire;
"razionalizzare" vuol dire "utilizzare meglio", è tutto lì! E ci
sembrava francamente che il dibattito che c'è stato, interessante e
valido sotto tanti profili; però, nella sostanza, permettetemi di
dire: qua abbiamo discusso sul nulla!
Ho detto a tanti, se la popolazione di Pontboset e di
Champorcher non avesse saputo che si chiudeva la caserma, non
avrebbe mai avuto l'impressione di cosa succedeva a caserma aperta
o a caserma chiusa, perché non cambierà niente, questa è la verità!
È tutto lì! Stessa cosa per il discorso delle due caserme dell'Alta
Valle, di cui si può parlare, abbiamo detto... tutto lì, tutto si
riduce a questo, si riduce a questa situazione!
Sicurezza: giustamente qualcuno ha parlato di sicurezza; noi
abbiamo anche chiesto un incontro per la caserma della finanza di
Verrès, d'accordo con l'Amministrazione abbiamo fatto una riunione
del COSP per dire: sicuramente se questo presidio rimaneva era
meglio. Ci è stato detto che hanno deciso che dovevano sopprimere,
cosa che era già nelle intenzioni da tempo, e non c'è stato nulla
da fare.
Ripeto, quello sicuramente era un presidio anche importante, per
dire...
(interruzione del Consigliere Donzel, fuori
microfono)
...ma qualcuno anche su altro versante ha quella stessa
sensazione, dipende dai posti, su quello non entro nel merito.
Tanto per dire che qui si è discusso sul nulla, non c'è un motivo
valido per sostenere che debba rimanere la caserma di Pontboset,
non ce n'è uno! Non c'è il discorso di chi sta a Pontboset, perché
non ce n'è nemmeno uno; tutto è nato perché uno sta a Champorcher,
tutto è nato da lì... vogliamo dirci la verità? Perché questo ha
paura di fare qualche chilometro in più! Quando gli hanno detto
anche: guarda che quando tu hai il lavoro e farai il lavoro, sei
già lì, non è che vieni giù e torni su, addirittura questo gli è
stato detto! Tutto lì! Non c'è nessun cambiamento di nessun tipo,
quindi credo che veramente non possiamo accettare di dilazionare i
tempi perché non c'è motivazione. Le motivazioni con cui abbiamo
fatto questo ragionamento seguendo le indicazioni, adesso, su
due... ma abbiamo anche ragionato su tutte le altre, perché adesso
dire: chissà se si toglieva un'altra caserma, permettetemi di dire
che non abbiamo fatto... e non voglio entrare nel merito delle
ragioni per cui si discute di questi temi, non voglio farne nessuna
ragione partitica o politica, non voglio nemmeno sentirne parlare;
però, permettetemi di dire che anche sulla caserma di Gaby è stato
detto perché questa ha una funzione di un certo tipo. Stessa cosa
per le altre caserme, compresa quella di Brusson, non è la
questione di Brusson perché c'è uno o perché c'è l'altro, lì è
stata tolta perché non c'è nessuno a salvaguardare... questa è
anche un'illazione un po' forzata, perché le ragioni per cui sono
andati a questo livello sono essenzialmente quelle che abbiamo
detto.
Quindi mi spiace non poter accedere a chi vuole prendere
tempo... per che cosa? Non cambia nulla, perché il ragionamento del
numero degli addetti è già chiaro. Adesso passeranno di categoria,
ci saranno questi posti in più, si farà il concorso per quelli che
servono. E difatti su questo ci siamo confrontati anche con i
sindacati dei forestali, c'è anche un sindacato dei forestali con
cui ci siamo confrontati, come sul regolamento, ma è tutto un altro
discorso: si tratta di implementare i servizi. Non dimentichiamo
che i servizi di oggi non sono più come i servizi di una volta,
come non c'entra niente con la legge che andremo a vedere domani,
non c'entra proprio niente, perché il discorso del controllo del
territorio come dei boschi ha un'azione che sicuramente è collegata
agli ettari di bosco, ma il modo di controllarlo non è più quello
di una volta, i mezzi sono diversi, anche i controlli che vengono
fatti con altri meccanismi sono completamente diversi.
Quindi noi, sulle due mozioni, non possiamo che dirci contrari e
andare nella direzione che è stata proposta dal comandante.
Président
- Est-ce que le Conseiller Donzel maintient la
requête de renvoi?
Alors je soumets au vote la proposition de renvoi:
Conseillers présents et votants: 32
Pour: 11
Contre: 21
Le Conseil n'approuve pas.
Il Consiglio respinge la questione sospensiva consistente nel
rinvio della discussione.
Président
- On passe à l'examen des résolutions.
La parole au Conseiller Louvin.
Louvin (VdAV-R)
- Colleghi, il dibattito si era svolto
fino a un certo punto sulla linea di un confronto di posizioni, di
idee, di valutazioni diverse.
La chiusura netta, secca e, per qualche verso, mi permetterete
anche un po' offensiva nei toni da parte del Presidente della
Regione ci obbliga, nel momento in cui chiediamo a ciascuno di voi
colleghi di pronunciarvi nel merito di questa questione, sulle
risoluzioni che sono state presentate dal gruppo di Vallée d'Aoste
Vive-Renouveau, da una parte, e del PdL, dall'altro, di dirci anche
dal nostro punto di vista qual è il cuore della questione.
Secondo noi questi 650 concittadini non hanno sognato, non hanno
ricamato sul nulla come è stato detto poco fa, hanno un punto di
vista, dei sentimenti, delle necessità, dei bisogni, delle
valutazioni che sono diverse da quelle di chi individualmente siede
in quest'aula e questi loro sentimenti, queste loro necessità non
trovano oggi le stesse orecchie attente che hanno trovato per anni
su questioni che abbiamo difeso anche all'arma bianca in tante
situazioni, dalle telesorveglianze degli invasi, alla politica
scolastica dei nostri paesi. Ricordo il momento in cui Champorcher
era al di sotto degli standard, quando ci siamo impuntati, quando
abbiamo battuto i pugni sul tavolo e ci siamo anche presi delle
responsabilità per assicurare una permanenza di quei servizi.
Quando discutiamo dei servizi postali, quando discutiamo del
piccolo commercio... ogni volta che è stata questione di dare quel
segno vivo di solidarietà e di presenza umana, non solo di
razionalità di servizio, ma di fisicità della presenza umana,
finora questa attenzione l'aula l'ha avuta, la maggior parte dei
colleghi che ho conosciuto nel tempo l'ha avuta; l'avevano i
forestali che sedevano in quest'aula, ne ricordo due negli ultimi
25 anni, ricordo Attilio Rolando, ricordo Benito Mostacchi, ricordo
esserci sempre stata trasmessa una percezione di cosa doveva essere
il servizio del Corpo forestale e la sua intensa vicinanza con la
comunità.
Non troviamo, Presidente Rollandin, nelle sue parole nel
discutere di qualche ora d'ufficio e di un servizio telefonico,
quasi le stazioni forestali fossero un
call center
, una
rispondenza con il nostro modo di intendere il Corpo forestale, la
vicinanza che deve spendere ogni giorno non solo nelle 5 ore di
ufficio, ma anche in altri momenti. E sappiamo quanto sono stati
decisivi anche in momenti critici queste presenze fisiche, quando
l'unico presidio umano di pubblica sicurezza in quei territori nei
momenti dell'isolamento era ed è stato quello della presenza dei
forestali! Ne ho tratto una pessima impressione, perché a sentir
dire che tutto si risolve nella questione individuale di qualcuno
che scioccamente ha deciso di rimanere ad abitare a Champorcher,
quando può essere anche lui turnante dal fondovalle, non lo trovo
in linea con un modo di pensare che abbiamo professato e
continuiamo a considerare la filosofia che deve ispirare la nostra
Valle, che ci ha ispirati quando abbiamo votato a novembre,
insieme, in questo Consiglio, una proposta di legge allo Stato che
chiede criteri particolari, attenzioni particolari per la montagna
e che spero porteremo avanti. Se non diamo noi questo segnale, se
non siamo noi i primi ad uscire dalla logica quantitativa, perché,
Assessore Isabellon, lei è stato molto garbato nella sua
esposizione, ma non è un problema soltanto di rispetto di
procedure, di numero di protocolli, di misuratori biometrici per la
caccia.
Il problema è molto più diretto e se qualche volta su una
piccola questione, quella che a noi può apparire piccola, si
mobilitano delle persone non perché sollecitate, ma perché sentono
il bisogno, sentono che è un ulteriore e forse un ultimo passo di
uno spopolamento che ha portato ad un crollo verticale di queste
popolazioni... le 1.200 persone che erano a Champorcher e che oggi
sono 400, le 700 che erano a Pontboset e che oggi sono 186.
Togliamo ancora un piccolo mattone e non è, qui, un problema di
cattiva informazione o di mancata comunicazione come si è detto,
perché il concetto che ha espresso l'Assessore Isabellon dei
sindaci cinghia di trasmissione... i sindaci che sono la nostra
cinghia di trasmissione è all'opposto di quello che consideriamo
essere il ruolo, la dignità dei sindaci, dei rappresentanti degli
enti locali. Lo andiamo a dire al CELVA, ai nostri amministratori
che sono delle cinghie di trasmissione? E questo, quando le
amministrazioni sentono quelle direttamente interessate e quelle
vicine l'onere, il dovere di prendere una posizione, ve lo dicono,
ve lo ripetono, ve lo scrivono, ve lo deliberano? No, è un problema
di mancata comunicazione. Forniremo un Amplifon a questi sindaci,
che non la vogliono proprio capire!
Quando ci si arrocca su decisioni tecniche, e noi abbiamo
considerazione per il Comandante della forestale, è un tecnico che
svolge il suo lavoro con onestà e competenza, ma quando sulla
bilancia mettiamo il numero dei chilometri quadrati, mettiamo solo
dei dati numerici e noi - la politica - non abbiamo l'intelligenza
di capire che bisogna dare quel segnale, quello che pretendiamo
dagli altri, quello che vogliamo dare noi stessi, allora noi
falliamo nella nostra missione! Avremmo voluto, ed è stato tentato
anche per iniziativa dei colleghi che ringrazio... i colleghi del
gruppo del PdL partivano da posizioni diverse dalle nostre, anche i
colleghi del Partito Democratico avevano delle valutazioni
leggermente divergenti, ma ci siamo ritrovati sull'idea che questa
operazione improvvisata, forzata, imposta, richiedesse uno stop.
No.
Noi qui, in quest'aula, oggi, perdiamo una grande occasione, la
perdete voi per primi, perché ne avreste voi il merito, perché voi
avete i numeri e la forza per poter dire fermiamoci un attimo e
ragioniamoci sopra, discutiamone, e non andiamo avanti come carri
armati verso una decisione di forza. Questo non toglierebbe niente
alla fiducia nel Comandante della forestale, darebbe la giusta
attenzione alle amministrazioni locali, farebbe sentire per una
volta ascoltata una comunità che, in questo momento, sta mandando
segnali di forte sofferenza.
Presidente, su questo non sono per nulla contento di aver
sentito rinfacciare ad un comune quello che è stato fatto in quel
luogo, dire che cosa è stato dato al Comune di Champorcher, voler
fare la lista della spesa, quasi a rinfacciare quello che è stato,
crediamo, giustamente fatto nell'interesse delle comunità locali,
dai servizi pubblici alle infrastrutture, alle strade, eccetera.
Non è questo il tono e non è questo il ragionamento con il quale
vogliamo andare avanti nei confronti delle comunità locali. Perché
non siete usciti da questo
cul de sac
? Perché vi ci siete
infilati fino in fondo?
Con questa risoluzione vi chiediamo qualcosa di molto semplice,
di non sopprimere la stazione forestale di Pontboset, di non
accorpare in questo momento la giurisdizione forestale con quella
di Pont-Saint-Martin come è stato indicato. Noi richiamiamo i
pareri che sono stati espressi, richiamiamo il fatto che il
risparmio è insignificante, anzi, chi ha seguito i lavori della
commissione sa che non è un risparmio, che il costo che sarà
generato anche in termini di trasferimento degli operai forestali
per il futuro si ribalterà in un maggiore onere per la nostra
amministrazione. Non togliamo questo presidio, "presidio" vuol dire
una cosa sola: essere fisicamente presenti, non essere presenti con
un
call center
o con una telecamera, non essere presenti a
distanza. Questa è per noi la politica della montagna che va fatta
nell'interesse della nostra gente, nell'interesse oggi di questa
comunità, ma di tutte le nostre vallate; impegna la Giunta
regionale a non procedere alla chiusura della stazione forestale di
Pontboset: questa è la nostra richiesta.
Président
- La parole au Président de la Région,
Rollandin.
Rollandin (UV)
- Molto brevemente, quello che mi dispiace
è che - per fortuna ci sono le registrazioni - tutto quello che
viene detto viene travisato e utilizzato in modo completamente
difforme. Non ho mai detto che si rinfaccia qualcosa alla comunità
di Champorcher, ma a fronte del fatto che si è detto non si fa
abbastanza per le comunità, mi sono permesso di dire che noi - e ho
detto tutte le amministrazioni - abbiamo fatto il possibile per la
comunità di Champorcher, quello che merita, e questo non è
rinfacciare, è ricordare che c'è un'attenzione specifica.
Lo spopolamento sicuramente non viene risolto - lo sanno tutti -
dalla presenza o no della stazione di Pontboset, perché l'errore
con cui si vuole cercare di travisare quello che ho detto è che noi
non spostiamo servizi, spostiamo delle persone che danno dei
servizi, da una base di partenza ad un'altra. Il servizio rimane
esattamente uguale, questa è la differenza per cui si vuole dire:
ma come, togliamo via dei servizi? Nessun servizio, perché questo
non è l'ambulatorio medico, questo è un discorso di presenza per
certe ore con quel significato.
I sindaci noi li abbiamo ascoltati e ci siamo anche proposti, ma
non è che stiamo dicendo che non hanno capito; abbiamo solo voluto
riconfermare la nostra disponibilità ad andare sul posto a spiegare
e - il fatto che i sindaci hanno detto che non ce n'era bisogno -
questo è verbalizzato. È tutto diverso dal dire che non hanno
capito, cosa che non ci siamo permessi di dire; abbiamo detto:
rispettiamo chi ha raccolto le firme, rispettiamo chi ha presentato
la petizione, rispettiamo chi è intervenuto, però quando diciamo
che si è discusso sul nulla è perché ho detto che nessun servizio
viene tolto e non essendo tolto nessun servizio, di fatto si
discute su un qualcosa che, come riflesso sulla popolazione, è
zero. E questo è a prova di smentita. I chilometri... è uno dei
parametri che viene utilizzato per vedere le necessità... che sono
stati fatti nel tempo, quindi non è oggi che ci inventiamo dei
parametri nuovi; si è fatta solo una comparazione per dire che lì
non viene a mancare nulla. Come non viene a mancare nulla per
quanto riguarda le zone protette, dove hanno già un sistema a loro
stante, quindi non c'entra assolutamente niente! Né abbiamo fatto
un discorso di risparmio, a parte che gli operai forestali non
c'entrano niente con la stazione forestale, perché la stazione
forestale lavora in un modo e gli operai entrano nel merito, lo
vedremo dopo.
Il discorso di fondo, quindi, è questo: noi siamo convinti che
questo utilizzo ottimale delle persone con un coinvolgimento della
stazione di Pont-Saint-Martin vada ad aumentare ancora il servizio,
perché la persona che doveva essere a Pontboset ferma in quelle
ore, può essere utilizzata a beneficio del sistema e quindi molto
meglio di quanto è ora. Quello che mi dispiace è che sia sui
sindaci, a cui non abbiamo mai detto "cinghia di trasmissione", non
ho mai usato questi termini...
(interruzione del Consigliere Louvin, fuori
microfono)
...i sindaci sono stati ascoltati una volta, più volte, diverse
volte, abbiamo il rispetto dei sindaci e di tutte le collettività.
Mi spiace che qui si voglia regolarmente travisare quello che uno
dice, interpretando in modo tale da far apparire il contrario del
concetto che, per fortuna, è scritto e registrato.
Président
- Je soumets au vote la résolution présentée
par le groupe Vallée d'Aoste Vive-Renouveau, qui récite:
Risoluzione
Il Consiglio regionale della Valle d'Aosta/Vallée
d'Aoste
Constatata l'intenzione dell'amministrazione regionale di
sopprimere la Stazione forestale di Pontboset, accorpandone la
giurisdizione forestale a quella di Pont-Saint-Martin;
Richiamati i pareri contrari espressi dalle amministrazioni
comunali interessate e la petizione popolare ''contro
l'accorpamento della stazione forestale di Pontboset con quella di
Pont-Saint-Martin'', sottoscritta da una significativa parte degli
abitanti dei comuni di Champorcher, Pontboset e Hône;
Evidenziato l'insignificante risparmio in termini economici
derivante dalla chiusura della stazione forestale
sopraindicata;
Sottolineato che la caserma in questione rappresenta l'unico
presidio di pubblica sicurezza nella vallata di Champorcher nonché
un importante punto di riferimento per il controllo del territorio,
dell'ambiente e per le funzioni di protezione civile;
Ricordato che una seria politica di valorizzazione della
montagna non può prescindere dal salvaguardare la presenza della
popolazione sui territori montani offrendo una qualità della vita e
dei servizi adeguati;
Impegna
la Giunta regionale a non procedere alla chiusura della
stazione forestale di Pontboset.
F.to: Bertin - Patrizia Morelli - Giuseppe Cerise - Louvin -
Chatrian
Conseillers présents et votants: 31
Pour: 10
Contre: 21
Le Conseil n'approuve pas.
Président
- Je soumets au vote la résolution présentée
par le Partito della Libertà, qui récite:
Risoluzione
Il Consiglio regionale della Valle d'Aosta/Vallée
d'Aoste
Premesso che, per lo svolgimento dei propri compiti di
presidio del territorio e di tutela dell'ambiente, il Corpo
forestale si compone di una sede centrale e di stazioni
periferiche, il cui numero, sede, circoscrizione territoriale ed
organico sono determinati con deliberazione della Giunta regionale,
sulla base delle indicazioni formulate dal Comandante del Corpo
forestale, sentite le amministrazioni degli enti locali
territorialmente interessati;
Considerato che il Comandante del Corpo forestale,
nell'ambito di una riorganizzazione dei servizi, ha proposto
l'accorpamento delle stazioni forestali di Pontboset con
Pont-Saint-Martin e di Pré-Saint-Didier con Morgex;
Vista la petizione, presentata il 4 novembre 2009, da circa
650 cittadini residenti nei comuni di Champorcher, Pontboset e Hône
con la quale si sottolinea con forza una comprensibile
preoccupazione diffusa fra gli abitanti in merito all'intenzione
dell'Amministrazione regionale di sopprimere la stazione forestale
di Pontboset e di accorparla a quella di Pont-Saint-Martin;
Constatato che:
- il Consiglio comunale di Champorcher si è espresso contro
l'accorpamento delle due caserme forestali di Pontboset e di
Pont-Saint-Martin in quanto ne deriverebbe un minor controllo del
territorio sia da un punto di vista ambientale che della protezione
civile e della pubblica sicurezza;
- il Sindaco del Comune di Pontboset ha reso noto che il suo
Comune ha proposto di mantenere la caserma forestale a Pontboset
anche con l'accorpamento delle due giurisdizioni forestali;
- il Sindaco del Comune di Hône ha evidenziato diverse
perplessità sul metodo adottato per procedere all'accorpamento
delle caserme forestali e ha informato che la Giunta comunale ha
espresso parere contrario a una lettera inoltrata dal Comandante
del Corpo forestale;
- i Sindaci di Donnas e di Bard, pur essendo localizzati nel
fondovalle i Comuni di loro competenza e quindi interessati
marginalmente dall'accorpamento proposto, concordano pienamente con
le obiezioni espresse e ritengono utile mantenere l'attuale
presidio di Pontboset al fine di garantire l'efficacia e
l'efficienza del servizio nella vallata di Champorcher;
Invita
la Giunta regionale a riconsiderare l'intenzione di accorpare
la stazione forestale di Pontboset con quella di Pont-Saint-Martin
tenendo presenti le molteplici perplessità e le opinioni contrarie
manifestate da molti residenti e dalle comunità locali
interessate.
F.to: Tibaldi - Lattanzi - Benin - Zucchi
Conseillers présents et votants: 32
Pour: 11
Contre: 21
Le Conseil n'approuve pas.
Président
- Sur le point n° 27 le Conseil prend acte.
Il Consiglio
Premesso che:
- in data 4 novembre 2009 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 654 cittadini, contro l'accorpamento della stazione
forestale di Pontboset con quella di Pont-Saint-Martin;
- a norma del suddetto articolo 36, l'Ufficio di Presidenza,
con deliberazione n. 217/2009 del 18 novembre 2009, nel decidere
sulla ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione in quanto legale rappresentante della Regione,
all'Assessore all'Agricoltura e risorse naturali, in quanto
competente in materia di Corpo forestale, e alla Commissione
consiliare competente "Assetto del territorio";
- Il Presidente della III Commissione consiliare permanente
"Assetto del territorio", con lettera in data 18 gennaio 2010,
prot. n. 399, ha trasmesso alla Presidenza del Consiglio la
relazione sulle risultanze degli approfondimenti svolti dalla
stessa.
Ai sensi del quarto comma dell'articolo 36 del Regolamento
interno.
Prende atto
della petizione e della documentazione ad essa
relativa.
Président
- Sur ce point nous avons achevé nos travaux.
Les travaux reprendront demain matin, à neuf heures.
La séance est levée.
---
La séance se termine à vingt heures et dix minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK