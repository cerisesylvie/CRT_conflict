Consiglio Regionale della Valle d'Aosta - Oggetto del Consiglio n. 3140 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3140 del 10 gennaio 2024 - Resoconto
OGGETTO N. 3140/XVI - Interpellanza: "Informazioni relative
all'assegno di inclusione e al supporto per la formazione e il
lavoro in Valle d'Aosta".
Sammaritani (Presidente) -
Torniamo ora al punto n. 37
all'ordine del giorno. Per l'esposizione, la parola al consigliere
Marquis.
Marquis (FI) -
Abbiamo presentato quest'iniziativa che
riteniamo importante e che tratta il tema dei sussidi per le fasce
più deboli della società, e questo a seguito della riforma di
approccio che c'è stata da parte del nuovo Governo nazionale che,
con il decreto legge 4 maggio 2023 n. 48, ha sostanzialmente
modificato a livello strutturale l'impostazione precedente.
In precedenza era attiva la misura del reddito di cittadinanza,
una misura che ha dato una mano a diverse persone in difficoltà in
questo periodo, ma che ha dimostrato anche delle grandi
criticità.
Questa norma sostanzialmente prevede la sostituzione del reddito
di cittadinanza con due misure: una si chiama ADI, che sarebbe
l'assegno d'inclusione e che decorre dal primo gennaio 2024,
l'altra è il supporto per la formazione e il lavoro.
Sostanzialmente con queste due misure s'intende dare una
risposta organica al problema delle fasce più disagiate.
La prima misura, quella dell'assegno d'inclusione, si rivolge a
coloro che hanno in famiglia almeno un minore o una persona con più
di 70 anni o un disabile, e si sostanzia in un sussidio di 500 euro
al mese (sono 6 mila euro all'anno).
La seconda misura invece si prefigge di creare delle opportunità
di lavoro per tutti quelli che rivestono delle caratteristiche di
occupabilità; è una misura che viene riconosciuta per un anno, un
sussidio di 350 euro al mese che viene messo a disposizione per
attivare delle iniziative di carattere formativo per creare delle
opportunità di lavoro nel più breve tempo possibile.
Questo sicuramente ha poi dei riverberi con l'offerta di
strumenti di formazione sul territorio, perché un anno passa in
fretta e un anno va colto a livello d'opportunità per queste
persone che si trovano in difficoltà per cercare di riposizionarsi
nel mercato del lavoro.
Pertanto, con quest'iniziativa s'intende fare un po' il punto
della situazione e si richiede al Governo regionale qual è il dato
più recente possibile in disponibilità circa il numero dei
percettori del reddito di cittadinanza in Valle d'Aosta e quanti di
questi s'ipotizza indicativamente che potranno beneficiare
dell'assegno d'inclusione e quanti invece potranno rientrare nel
supporto per la formazione e lavoro.
Ci rendiamo conto che non è sicuramente semplice avere dei dati
in questa fase, perché è vero che la prima misura, quella per la
formazione, ha avuto l'attivazione a settembre 2024, ma la seconda
ha decorrenza dal primo gennaio.
Come seconda domanda, "Se si ritiene che questa riforma possa
contribuire a migliorare le caratteristiche del mercato del lavoro
e come intende il Governo regionale valorizzarla nell'ambito delle
politiche per il lavoro che vengono definite a livello locale".
Presidente -
Per la risposta, ha chiesto la parola
l'assessore Marzi, ne ha facoltà.
Marzi (SA) -
Prendo la parola per rispondere al quesito 1
e poi, in piena collaborazione, passerò la parola al collega
Bertschy per il quesito 2.
Il decreto legge 48 del Governo Meloni, convertito in legge
85/2023 sempre dal Governo Meloni, ha introdotto nuove misure
d'inclusione sociale e lavorativa tra le quali l'assegno
d'inclusione, o ADI, che decorre dal primo gennaio 2024 ed è
gestito direttamente dall'INPS.
L'ADI, quindi l'assegno d'inclusione, come il reddito di
cittadinanza, viene assegnato a tutto il nucleo familiare, mentre
la misura a supporto formazione lavoro viene assegnata
esclusivamente al richiedente, a meno che gli altri componenti non
presentino domanda.
Le prestazioni differiscono in platea degli aventi diritto,
durata, importo e modalità di pagamento e per quanto riguarda i
destinatari dell'assegno d'inclusione devono essere minorenni
oppure persone con disabilità piuttosto che avere almeno 60 anni
compiuti o essere in condizioni di svantaggio e inseriti in
programma di cura e assistenza dei servizi socio-sanitari
territoriali.
La condizione di svantaggio deve essere quindi certificata dai
servizi socio-sanitari per il loro ambito di competenza e sono,
quindi, famiglie che esprimono fragilità nonostante il servizio sia
gestito dall'INPS e quindi dallo Stato per legge.
Per quanto riguarda invece i destinatari del supporto formazione
lavoro, questi devono avere età compresa tra i 18 e i 59 anni, un
valore dell'ISEE familiare in corso di validità non superiore ai 6
mila euro annui e non possedere i requisiti per accedere
all'assegno d'inclusione e sono quindi in capo ai vari Dipartimenti
del lavoro regionali.
Nell'anno 2023 sono state 156 le domande di reddito di
cittadinanza, nel secondo semestre del 2022 sono state 189 le
domande stesse.
Riporto anche il dato sul 2022, in quanto il reddito di
cittadinanza, decaduto per volere del Governo il 31 dicembre 2023,
poteva essere percepito per un periodo massimo di 18 mesi, quindi a
partire dal primo giugno 2022, se la naturale scadenza è stata al
31 dicembre del 2023.
Non è possibile stimare il potenziale numero di persone che
potranno beneficiare dell'assegno d'inclusione, in quanto la misura
presenta requisiti e modalità d'accesso diversi dal precedente
reddito di cittadinanza. Inoltre, le domande sulla nuova misura
sono gestite dall'INPS e a oggi, sulla piattaforma ministeriale
GePi, sulla quale l'INPS carica i dati di analisi, monitoraggio,
valutazione e controllo del programma del reddito di cittadinanza,
non risultano dati concernenti la nuova misura.
A partire dal primo settembre 2023 era possibile attivare il
supporto alla formazione lavoro presso le strutture
dell'Assessorato del collega Bertschy: alla data del 2 gennaio 2024
risultano ventisette le persone che hanno sottoscritto il piano
d'attivazione digitale per supporto formazione lavoro.
Presidente -
Sempre per la risposta del Governo,
l'assessore Bertschy.
Bertschy (AV-VdA Unie) -
Risposta corale sul tema. Per
quanto riguarda la domanda n. 2, "Se ritiene che la nuova riforma
possa contribuire a migliorare il mercato del lavoro e come intende
valorizzarlo": il mercato del lavoro migliora nel suo insieme
quando tutti gli attori si mettono a disposizione per lavorare a un
modello che sia inclusivo e, allo stesso tempo, in grado di
accogliere tutti coloro che offrono delle competenze ma che hanno
anche voglia di mettersi in gioco; quindi una riforma che stimola
le persone ad andare a cercare un lavoro non può che vederci a
favore, ovviamente con la precauzione di mettere tutti nelle
condizioni di trovarlo questo lavoro.
È per questo che è necessario un modello di lavoro capace di
sostenere la formazione professionale, capace di sostenere la
riqualificazione delle persone, capace anche di dare alle persone
delle opportunità.
Le opportunità si cercano impegnandosi e, allo stesso tempo,
bisogna trovare imprese e servizi che siano in grado di mettere in
condizioni di rimettersi in gioco le persone, che magari sono
fuoriuscite dal mercato del lavoro da lungo tempo.
Noi riteniamo che gli stimoli per dare quella che da sempre come
Governo sosteniamo sia la via d'uscita giusta per tutte le persone,
quindi il lavoro, per vivere come elemento di dignità e come
elemento di crescita personale a livello di comunità, sia la strada
giusta, ma ripetiamo che è necessario che tutto questo sia parte di
un sistema che abbia la capacità di accogliere le grandi
competenze, come le persone che hanno necessità di un'attenzione in
più, di un lavoro che sia un lavoro a disposizione di tutti
quanti.
Noi lavoriamo da tempo, e la misura del programma GOL va
esattamente in questa direzione: cercare di offrire occasioni di
formazione. Dalla fine dell'anno scorso a oggi - e continueremo nel
2024 e 2025 - diamo la possibilità, con degli incentivi rinforzati,
a coloro che fanno formazione, che stanno all'interno di programmi
di formazione, di essere aiutati a rientrare nel mercato del
lavoro.
Quando queste due condizioni sono parte del percorso delle
persone, è necessario trovare imprese e servizi che siano a
disposizione per offrire occasioni e per dare possibilità alle
persone di ritornare a essere pienamente all'interno di un modello
che è quello del lavoro per dare alle persone e alle proprie
famiglie una nuova opportunità e una nuova possibilità di ritornare
a crescere.
Per questo modello di lavoro abbiamo messo a disposizione
risorse regionali e utilizzeremo le risorse strutturali, con la
convinzione che se tutti insieme si lavorerà in questa direzione,
daremo a tutti quanti delle nuove opportunità e delle nuove
possibilità di crescita nella propria vita.
Presidente -
Per la replica, la parola al consigliere
Marquis.
Marquis (FI) -
Devo dire che la prima sorpresa è stata
avere due risposte, perché immaginavo che fossero state tutte
concentrate su un Assessorato; questo è secondo me il primo
problema che lascia pensare a livello organizzativo, perché
sicuramente non aiuta nella gestione di queste pratiche.
La seconda sorpresa è stata - e forse qualcosa me l'aspettavo -
che non ci fossero troppi dati a disposizione, però pensavo
qualcosa di più rispetto a quello che è stato detto, che si avesse
conoscenza quantitativa del problema.
Perché di questo sarebbe stato importante avere una maggiore
conoscenza? Perché - soprattutto per ciò che concerne il supporto
per la formazione lavoro che ha avuto decorrenza dal mese di
settembre 2023 - c'è una durata massima di 12 mesi, quindi chi
intraprende questo percorso non può scherzare: ha 12 mesi davanti
per cercare di riposizionarsi nel mondo del lavoro, perché dopo 12
mesi non prende più il sussidio.
Quello che cambia, sostanzialmente, con questa riforma a livello
d'approccio è che servono dei progetti di formazione che siano
adeguati a quello che il mercato richiede, perché se si mettono in
atto dei corsi di formazione che poi non hanno riscontro sul
mercato, passati i dodici mesi i beneficiari del sussidio si
trovano da un giorno all'altro senza sussidio e senza lavoro: si
trovano in una situazione di oggettiva difficoltà.
Crediamo quindi che sia importante, al più presto possibile,
avere una maggiore contezza dei numeri dei possibili soggetti che
hanno questo tipo di necessità e soprattutto credo che vada fatto -
rispetto al passato, rispetto all'approccio che c'è sempre stato -
un maggiore sforzo ancora per cercare di offrire delle opportunità
che siano più aderenti, come dicevo, a quello che il mercato offre,
perché diversamente si vanifica l'effetto di questa riforma; una
riforma che noi riteniamo importante perché è giusto dare garanzie
ai più deboli, a coloro che non hanno la possibilità (per diversi
tipi di ragione che l'assessore Marzi prima ha evidenziato) di
potersi collocare nel mondo del lavoro, ma di pari passo credo che
rispetto all'esperienza che c'è stata del reddito di cittadinanza
che è stata messa in atto dal Governo grillino... ricordo ancora
quando qualcuno si affacciava sui balconi quando hanno approvato
questa misura, che sembrava fosse risolto il problema del lavoro in
Italia da allora in avanti con l'istituzione di questo reddito; la
realtà è stata ben diversa rispetto a quello che si è visto: c'è
stato anche un uso illecito di questa misura, non è stato facile
sicuramente controllarlo, quindi ci sono stati, per centinaia di
milioni di euro, beneficiari che non avevano assolutamente titolo e
caratteristiche per poterne avere la disponibilità.
Noi riteniamo che chi si trova in difficoltà e che sia
occupabile debba essere incoraggiato e sostenuto per cercare
un'opportunità lavorativa; questo è uno sforzo importante che va
fatto tutti assieme, che trae spunto dalla riforma che è stata
fatta a livello nazionale e credo che possa essere anche
considerato uno sprone a livello locale per intraprendere la giusta
strada e per cercare di rafforzare le opportunità per coloro che
possono avere delle speranze di essere ricollocati nel mondo del
lavoro perché ne hanno tutte le caratteristiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK