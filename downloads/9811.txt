Consiglio Regionale della Valle d'Aosta - Oggetto del Consiglio n. 932 del 18 dicembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 932 del 18 dicembre 1989 - Resoconto
OGGETTO N. 932/IX - Comunicazioni del presidente del
consiglio.
Bich (Presidente del Consiglio) - Do lettura dell'attività degli
organi del Consiglio dopo l'ultima adunanza dell'11 dicembre
1989:
Disegni di legge vistati:
Disegno di legge n. 109, concernente: "Interventi per
l'adeguamento delle casere alla vigente normativa
igienico-sanitaria"
Disegno di legge n. 113, concernente: "Interventi finanziari a
favore delle imprese ade renti ai consorzi garanzia fidi"
Disegno di legge n. 106, concernente: "Ulteriore finanziamento
per la realizzazione delle stazioni intermedie di trasferimento dei
rifuiti solidi urbani, di cui alle leggi regionali 16 agosto 1982,
n. 37 e 16 giugno 1988, n. 44".
Disegno di legge n. 107, concernente: "Interventi di solidarietà
nei confronti della popolazione dell'Armenia"
Riunioni:
I Commissione: 2
II Commissione: 1
IV Commissione: 1
V Commissione: 1
Commissione speciale per regolamento assunzione personale Casa
da gioco: 1
---
Colleghi Consiglieri, nel Cile, dopo sedici anni di barbara
dittatura, è tornata finalmente la democrazia; nei giorni scorsi,
come tutti sapranno, il candidato unico delle forze di opposizione,
il democratico Patrizio Alvin, è stato eletto a maggioranza
assoluta Presidente della Repubblica.
Il grande successo delle forze democratiche cilene è un auspicio
profondo di tutti noi per un cambiamento verso la democrazia in
quel paese.
Il nostro commosso pensiero non può non celebrare anche Salvador
Allende, ultimo Presidente costituzionale del Cile, e tutti quanti
hanno sofferto in questi 26 anni per riportare in Cile la
democrazia e la libertà.
---
Vi pregherei di levarvi in piedi e commemorare con me di Andrej
Sacharov, l'uomo che diede una impronta al dissenso in Unione
Sovietica e che venne premiato con il Nobel per la pace per la sua
lotta a favore del disarmo e dei diritti umani nel suo paese.
E' morto venerdì notte mentre stava lavorando nel suo studio a
Mosca.
Aveva sessantotto anni, ma molti di questi li aveva passati
nella emarginazione, nella costrizione, perchè egli chiedeva uno
stato dei diritti. Ad Est quest'uomo mite, dal fisico fragile,
giganteggia per aver contrastato spesso da solo il grigio, bieco,
feroce apparato del KGB e dell'intero stato totali-tario.
Il suo cuore forte di sentimenti ma provato dal-le insidie della
fatica ha ceduto all'alba del suo trionfo.
Ad Ovest, dove lo stato liberaldemocratico del diritto e dei
diritti si è ormai sostanzialmente affermato, lo additiamo ad
esempio gigantesco a quella palude di politici acquiescenti e
servili verso il potere, silenziosi, muti, opportunisti là dove,
anche nelle nostre democrazie, vengono violate le regole della
libertà e della democrazia.
Prego di osservare un minuto di silenzio.
Presidente
- Ha chiesto di parlare sulle Comunicazioni
del Presidente il Vicepresidente Beneforti, ne ha facoltà.
Beneforti (DC)
- Ha fatto bene il Presidente a ricordare
il Cile, a ricordare la vittoria della democrazia e della libertà
in un paese che per sedici lunghi anni è stato costretto a subire
una dittatura.
Con l'elezione del nuovo Presidente, voluto e sostenuto da tutti
partiti democratici, il popolo cileno ha regolato i conti con
Pinochet che, tramite l'esercito e l'assassinio del Presidente
Allende, lo aveva privato di un bene principale come quello della
libertà, della pace e della democrazia.
Chi come noi in questi anni aveva partecipato a numerose lotte e
manifestazioni a favore ed a sostegno della libertà e della
democrazia in tutti i paesi del mondo, prova oggi grande
soddisfazione e una grande gioia.
Anch'io qui voglio esprimere questa soddisfazione e gioia
personale. La esprimo personalmente, ma anche a nome del mio
partito, perchè a guidare la lotta per un Cile rinnovato è un uomo
che porta avanti le idee di un partito popolare di ispirazione
cristiana come il nostro.
A questo traguardo non è stato facile arrivare; il passaggio da
un sistema di dittatura ad un sistema di democrazia per le vie
pacifiche si è potuto infatti realizzare perchè è stato a lungo
meditato, preparato e sofferto. E' stato possibile e si è
manifestato in forma così netta e in modo travolgente, perchè le
forze politiche a cui stava a cuore il futuro del paese hanno
scartato fin dall'inizio ogni via che avrebbe favorito il sistema
autoritario di Pinochet, e quindi ogni rischio che facesse cadere
il Cile in un nuovo vicolo cieco.
Le forze democratiche e popolari di quel paese sono state
chiamate a raccolta intorno ai principi ed ai valori essenziali di
libertà e per dare un diverso sviluppo economico e sociale al
paese. L'appello è stato accolto, la vittoria è stata raggiunta,
anche se molta strada ancora resta da fare.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Questo straordinario 1989 ormai alla fine
ci ha voluto ancora riservare segni dei mutamenti che stanno
avvenendo a livello mondiale. Ci rallegra la ritrovata libertà del
popolo cileno che, dopo sedici anni di dittatura, con l'unità ha
saputo ritrovare perlomeno una prima forma di democrazia. Ci
auguriamo che le forze della conservazione e gli apparati militari
non diano in questo paese ulteriori segni di provocazione e che il
processo democratico possa svilupparsi rapidamente e nel modo più
efficace.
Ci rattrista la scomparsa dello scienziato Andrej Sacharov,
dell'uomo di grande prestigio morale, del politico che in questi
anni ha saputo rappresentare nell'Unione Sovietica una componente
essenziale del rinnovamento politico di quel paese.
Rimaniamo sorpresi dalla grande partecipazione che dopo anni di
regimi autoritari vediamo affermarsi nei paesi dell'Est europeo.
Riteniamo che questa partecipazione sia anche espressione di un
modo di concepire la battaglia politica che forse nei nostri paesi,
in cui lo stato di diritto sulla carta è affermato, non si riesce
più ad avere. Ci auguriamo che anche nei paesi dell'Occidente, dove
l'individualismo si va affermando, dove le corporazioni, i gruppi e
le
lobbies
diventano sempre più forti, ci auguriamo che
anche in questo nostro paese ci sia la possibilità di ritrovare
quel gusto per la politica, per la partecipazione, per la libertà,
per l'impegno che vediamo in altri paesi.
Non possiamo trarre dal fallimento di alcuni modelli politici in
altri paesi la sensazione di vivere noi qui nel migliore dei mondi:
nè in Italia, nè in Valle d'Aosta.
Nell'apprezzare le battaglie che altrove vengono vinte, nel
partecipare al dolore dei grandi uomini che scompaiono, credo che
ci si debba anche impegnare perchè qui da noi la politica riprenda
quel vigore e quel livello che forse si è perduto.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Vorrei fare alcune brevi considerazioni
sulle dichiarazioni del Presidente e soprattutto vorrei dissociarmi
dalle dichiarazioni che hanno fatto altri esponenti politici sulla
questione del Cile.
Vorrei dissociarmi per un semplice motivo, perchè è ora di
finirla di fare della retorica e delle strumentalizzazioni di
parte. La questione del Cile va analizzata nella sua realtà, nei
suoi fatti concreti.
Anche noi siamo contenti che finalmente nel Cile ci siano state
libere elezioni e che anche nel Cile la popolazione abbia potuto
esprimere la propria volontà; e la popolazione ha deciso. Però non
possiamo accettare, come è stato detto in quest'aula, che in Cile
c'è stata per sedici anni una dittatura assassina e crudele,
oppure, come ha detto un Consigliere di un partito di maggioranza,
che nel Cile ha vinto il partito di ispirazione cristiana che è
come il loro partito. Ricordiamoci che il Cile è stato in questi
ultimi anni salvato dall'avvento del comunismo proprio dal Generale
Pinochet.
Pinochet è andato al potere in Cile a seguito di una rivoluzione
popolare, questo non va dimenticato; è il popolo che si era
ribellato nella situazione di miseria in cui si trovava allora il
Cile. Il Generale Pinochet, con una dittatura, lo riconosciamo, ha
preso il potere ed ha salvato il Cile dall'avvento del
comunismo.
Oggi osserviamo che i paesi dell'America Latina, quei paesi che
sono stati sotto regimi comunisti, oppure sotto regimi
dittatoriali, vivono nella più estrema miseria, mentre il Cile è
una delle poche nazioni del Centro America che è riuscito a salvare
la propria economia ed il proprio livello di vita. Questo va detto
perchè è la realtà.
Allora, con tutta chiarezza voglio ricordare che in queste
ultime elezioni avvenute nel Cile c'era una concentrazione di
diciassette partiti da una parte contro altri due partiti di destra
dall'altra, quindi non è stata la vittoria di un partito della
democrazia cristiana, o di ispirazione cristiana: è stata una
concentrazione di diciassette partiti che hanno fatto sì che il
popolo esprimesse la propria opinione, il proprio giudizio.
Quindi voglio solo riportare nella sua realtà i fatti del Cile,
e non continuare con le strumentalizzazioni di parte e soprattutto
con le accuse nei confronti di un regime di destra che ha
salvaguardato quel paese dall'avvento del comunismo, mentre oggi
osserviamo il crollo di tutti quei regimi comunisti che per anni
hanno sopraffatto, hanno creato situazioni dittatoriali forse molto
peggiori di quelle del Cile.
Volevo solo rimettere nelle giuste proporzioni quelli che sono
stati gli interventi di alcuni colleghi, che non mi trovano
consenziente su quelle posizioni.
Plaudo anch'io all'iniziativa che nel Cile, grazie anche al
fatto che Pinochet ha voluto anche lui questa evoluzione
democratica, il popolo abbia potuto esprimere democraticamente e
liberamente le proprie opinioni.
***
Il Consigliere Gremmo commenta ripetutamente in modo polemico
le parole del Consigliere Aloisi, mentre questi svolge il suo
intervento. Alla fine dell'intervento i Consiglieri Gremmo e Aloisi
hanno un diverbio.
Il Presidente li richiama energicamente all'ordine.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK