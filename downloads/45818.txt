Consiglio Regionale della Valle d'Aosta - Oggetto del Consiglio n. 2430 del 10 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2430 del 10 maggio 2023 - Resoconto
OGGETTO N. 2430/XVI - Approvazione di mozione:
"Valorizzazione e promozione degli itinerari outdoor della nostra
regione accessibili alle persone con disabilità".
Bertin (Presidente) -
Punto n. 15. Per illustrare la
mozione, passo la parola al consigliere Brunod.
Brunod (LEGA VDA) -
Richiamato l'ordine del giorno n. 6,
avente come oggetto la promozione e valorizzazione delle attività
outdoor
per le persone con disabilità, che venne approvato
all'unanimità durante la seduta del Consiglio regionale del 13, 14,
15 e 16 dicembre 2021 in merito alla discussione sul DEFR
2022-2024;
tenuto conto che l'ordine del giorno impegnava il Governo
regionale a verificare e individuare, in collaborazione con tutte
le Amministrazioni comunali della Valle d'Aosta, la presenza di
percorsi e itinerari outdoor
che ben si prestano
all'attività sportiva delle persone con disabilità, e a valorizzare
e promuovere tali percorsi e sentieri, attraverso un'apposita
sezione dedicata sul sito istituzionale "www.lovepedia.it" e sui
relativi canali
social
della Regione in vista della prossima
stagione primaverile-estiva 2022;
considerata anche l'interpellanza presentata in Consiglio
regionale in data 22 settembre 2022 avente come oggetto:
"Motivazioni del mancato avvio del percorso di promozione e
valorizzazione delle attività outdoor
per persone con
disabilità" e delle relative risposte fornite dagli assessori
competenti Sapinet e Guichardaz;
tenendo conto delle diverse iniziative presenti sul territorio
regionale riguardanti la promozione di percorsi outdoor per le
persone con disabilità promosse in risposta ai bisogni che emergono
sul territorio, da parte sia dei turisti sia dei residenti, e in
particolare la realizzazione del Parco della lettura da parte del
Comune di Morgex, l'iniziativa "Giri di energia, itinerari
inclusivi" della CVA S.p.A. per promuovere itinerari accessibili a
tutti, l'iniziativa dell'Associazione "La casa di sabbia Onlus" che
in questi anni ha realizzato, promosso e valorizzato l'importante
progetto "In alto con le ruote";
rileviamo che sono sempre più numerose le iniziative, progetti,
servizi o prodotti che nascono per rispondere ai bisogni speciali
delle persone con disabilità, in particolare dei turisti: ad
esempio la teleferica sul torrente Lys del Parco avventura di
Fontainemore, adatto alle persone con disabilità in carrozzina.
Evidenziamo che il progetto "Lo sci per tutte le abilità",
approvato dalla Presidenza del Consiglio dei ministri, Ufficio per
le politiche a favore delle persone con disabilità, prevede la
realizzazione di una sezione dedicata all'offerta turistica
invernale per le persone con disabilità sul portale del turismo
regionale www.lovevda, al fine di agevolare la ricerca e il
reperimento delle informazioni da parte delle persone con
disabilità.
La sezione realizzata nell'ambito del progetto "Lo sci per tutte
le abilità" non fornirà, per ovvie ragioni, informazioni dedicate
alla stagione estiva e alle sempre più numerose attività offerte
nei periodi di bassa stagione in attuazione delle politiche di
destagionalizzazione del turismo in Valle d'Aosta.
Riteniamo che risulterebbe opportuno dare maggiore conoscibilità
alle numerose iniziative che operatori privati, pubblici e del
terzo settore hanno realizzato sul territorio regionale a favore
dei turisti con bisogni speciali.
A oggi sul sito www.lovevda.it vi è la sezione "Bambini",
dedicata ad alcune escursioni facili adatte a famiglie con bambini,
ma tra le varie sezioni non si ritrova ancora una specifica, messa
bene in evidenza, che sia dedicata alla valorizzazione e promozione
di iniziative, progetti, servizi di percorsi ed itinerari outdoor
che ben si prestano alle attività sportiva, ludico-motoria delle
persone con disabilità.
Evidenziamo quindi che l'individuazione e la promozione di
percorsi e attività rivolte alle persone con disabilità, attraverso
la creazione di un'apposita sezione specifica sul portale
istituzionale turistico, faciliterebbe i turisti con bisogni
speciali nella ricerca delle informazioni per fruire al meglio del
territorio regionale e potrebbe quindi sicuramente contribuire ad
ampliare l'offerta turistica della nostra regione.
Si impegnano quindi gli Assessori competenti a valorizzare e
promuovere, prima dell'avvio della prossima stagione estiva,
iniziative, percorsi e itinerari outdoor presenti sul territorio
regionale che ben si prestano alle persone con disabilità,
attraverso la creazione di un'apposita sezione sul sito
istituzionale www.lovevda.it, valutando anche la possibilità di
inserire in tali sezioni iniziative e servizi già in essere sul
nostro territorio, tra i quali, per esempio, il link
www.inaltoconleruote.org, in modo tale da promuovere e valorizzare
al meglio l'ottimo lavoro portato avanti da diversi enti o
associazioni nello sviluppo di questi progetti.
Presidente -
Apriamo la discussione generale. La
discussione generale è aperta. Ha chiesto la parola l'assessore
Grosjacques, ne ha facoltà.
Grosjacques (UV) -
Intervengo in discussione generale,
perché con il collega Brunod abbiamo analizzato questa mozione e
proporrò una modifica dell'impegnativa ai fini dell'accettazione da
parte della maggioranza regionale.
Ai fini della discussione di quest'iniziativa, ritengo
necessario suddividere l'impegnativa in due parti: la prima
riguardante la creazione sul sito "Lovevda" di una sezione dedicata
ai percorsi outdoor accessibili alle persone con disabilità, la
seconda riguardante la pubblicazione su tale sito del link al
portale dell'Associazione "La casa di sabbia Onlus" che è
"inaltoconleruote.org" come ha citato lei nell'illustrazione della
mozione.
Con riferimento al tema in questione, quindi la creazione sul
sito "Lovevda" della sezione dedicata ai percorsi, peraltro già
portato all'attenzione di quest'assemblea nel settembre scorso, non
posso che ribadire quanto rappresentato in quell'occasione dal
collega Guichardaz, a cui aggiungo alcune considerazioni.
Il sito www.lovevda.it è un contenitore in cui possono e devono
trovare spazio tutti i prodotti turistici che il nostro territorio
può offrire, un contenitore che deve però essere una garanzia per
il turista che lo consulta.
L'Assessorato mette a disposizione una vetrina, il sito
"Lovevda", ma i prodotti da esporre in vetrina, che sono le
informazioni, sono definiti e monitorati con eventuale richiesta di
aggiornamento del sito, se necessario, dai soggetti competenti per
materia.
Nel caso di specie, data la condizione di grande fragilità delle
persone con disabilità, ai fini di garantire lo svolgimento
dell'attività outdoor in piena sicurezza, occorre monitorare le
condizioni di percorribilità degli itinerari segnalati e
aggiornare, se necessario, le informazioni pubblicate sul sito,
tenuto conto che - fatta eccezione per quelli d'interesse
regionale, quindi le alte vie, i sentieri intervallivi, il Tour du
Mont Blanc - i sentieri sono di competenza dei Comuni, poiché sono
gli enti locali ad avere contezza del reale stato di manutenzione
di percorribilità degli itinerari presenti sul proprio territorio,
nonché a conoscere da quale tipologia di utenza possono essere
fruiti.
Occorre infatti rammentare che la disabilità può essere di tipo
fisico - ad esempio problemi motori - sensoriale o intellettivo e
che un percorso accessibile a una persona non vedente potrebbe non
esserlo per una persona in carrozzina.
Da qui nasce l'esigenza d'informazioni chiare e attendibili
rispetto all'accessibilità dei vari luoghi.
Per quanto riguarda l'Assessorato, una volta pervenute tutte le
informazioni necessarie da parte dei soggetti competenti, assicuro
la massima disponibilità a dare divulgazione alle informazioni sui
sentieri accessibili, sia per il tramite del sito "Lovevda", con la
creazione di un'apposita sezione, sia attraverso tutti i canali
social
di promozione turistica.
Propongo quindi di accogliere la richiesta di creazione sul
portale turistico regionale www.lovevda.it di una sezione dedicata
agli itinerari outdoor accessibili alle persone con disabilità. Al
fine di arricchire questa sezione, in ragione di quello che ho
appena esposto, sarà chiesto agli enti locali di segnalare gli
itinerari accessibili e percorribili presenti sui loro
territori.
Per completezza di informazione, segnalo che nel medio periodo,
quindi entro marzo 2024, nell'ambito del progetto "Lo sci per tutte
le abilità" - di cui l'Assessorato al turismo, sport e commercio è
capofila, unitamente ad altri Assessorati, quali lo sviluppo
economico e la sanità - è prevista la realizzazione sul sito
"Lovevda" di una sezione dedicata alle persone con disabilità.
Il progetto in questione prevede numerose azioni finalizzate a
sviluppare il turismo invernale accessibile nella nostra
regione.
Per completezza d'informazione, il progetto prevede la
formazione dei diversi operatori coinvolti nell'accoglienza e nei
servizi turistici - quindi maestri di sci,
pisteurs
, le
guide alpine e gli operatori del turismo - una mappatura
dell'accessibilità delle strutture ricettive, la realizzazione
delle opere di abbattimento delle barriere presso alcuni
comprensori sciistici, l'acquisto di ausili per la pratica dello
sci e delle attività con le guide alpine da parte delle persone con
disabilità, la realizzazione di tirocini per le persone con
disabilità e, infine, l'organizzazione di attività di promozione
della nuova offerta turistica.
Nell'ambito delle azioni progettuali, è prevista la creazione,
sul portale regionale del turismo, di una sezione dedicata
all'offerta turistica invernale per le persone con disabilità, al
fine di agevolare la ricerca e il reperimento di informazioni su
attività e servizi accessibili.
I contenuti riguarderanno la pratica dello sci e delle attività
con le guide alpine da parte delle persone con disabilità, con
particolare attenzione agli impianti accessibili, alle scuole di
sci attrezzate, ai maestri e alle guide alpine formati, alle
agevolazioni tariffarie per gli impianti di risalita e, altresì, ai
servizi turistici accessibili nelle vicinanze, parcheggi,
ristorante, strutture ricettive, e questo con il coinvolgimento
dell'ADAVA.
Al di là di quelli che saranno i contenuti pubblicati
nell'ambito delle attività del progetto sopra specificati, nella
sezione dedicata potranno trovare spazio anche le informazioni
rispetto agli itinerari accessibili.
La nostra finalità è quella di agevolare il turista con
disabilità nell'organizzazione del proprio soggiorno in Valle
d'Aosta e auspichiamo pertanto che tale sezione sia popolata quanto
più possibile, perché, come già detto in altre occasioni, gli
indicatori ci dicono che, entro il 2030, ci saranno in Europa circa
120 milioni di turisti con disabilità, per cui dobbiamo attrezzarci
e lo stiamo facendo per rendere la nostra regione sempre più
inclusiva e nella disponibilità di queste persone che hanno delle
disabilità di vario genere.
Per quanto riguarda la pubblicazione sul sito "Lovevda" del
link
al portale dell'Associazione "La casa di sabbia Onlus",
quindi il www.inaltoconleruote.org
,
si rendono necessarie
alcune considerazioni: l'attività dell'Associazione "Casa di sabbia
Onlus", che si concretizza non solo in favore delle persone con
disabilità ma anche delle loro famiglie, si pensi, ad esempio,
all'iniziativa "Un po' di vita" che attraverso un sostegno
economico consente ai fratelli e alle sorelle di bimbi con
disabilità di fare attività, praticare sport o di trascorrere
momenti dedicati con i propri genitori, è ben nota ed è apprezzata
da tutti.
Il sito "Inaltoconleruote.org" da loro creato e gestito, riporta
numerose informazioni per attività outdoor accessibili, tra le
quali anche le escursioni.
I contenuti sono molto ben dettagliati e di sicura utilità per
le persone con disabilità, si tratta tuttavia di un sito non
istituzionale, che promuove alcuni percorsi senza, come è ben
comprensibile, essere tenuto a verificarne periodicamente lo stato
di percorribilità.
Un itinerario in buone condizioni di manutenzione è il requisito
fondamentale, come abbiamo specificato prima, per lo svolgimento di
un'attività in sicurezza per tutti e, in particolar modo, per chi
ha delle esigenze speciali.
Il sito in questione riporta non solo sentieri e itinerari
accessibili, ma fornisce anche informazioni puntuali e recensioni
di strutture presso cui le persone con disabilità hanno
soggiornato.
Le esperienze positive riportate dalla clientela nelle strutture
utilizzate ne pubblicizzano l'attività, creando graduatorie
soggettive che non possono evidentemente essere accettate e
veicolate dal portale "Lovevda.it".
Per quello che ho descritto in queste pagine, propongo, come
concordato con il collega Brunod, di sostituire l'impegnativa della
mozione con il seguente testo: "Impegna gli Assessori competenti a
valorizzare e promuovere, prima dell'avvio della prossima stagione
turistica e previa richiesta alle amministrazioni comunali
competenti nella gestione dei sentieri, di comunicare i percorsi e
gli itinerari outdoor presenti sui territori che ben si prestano
alla fruizione da parte delle persone con disabilità e dei quali
sia garantita, dalle amministrazioni stesse, la regolare
manutenzione e percorribilità, attraverso la creazione di
un'apposita pagina sul portale turistico regionale www.lovevda.it",
eliminando, per le motivazioni che ho illustrato, il secondo comma
dell'impegnativa appunto come concordato con il collega Brunod,
primo firmatario della mozione.
Presidente -
Consigliere Brunod a lei la parola.
Brunod (LEGA VDA) -
Ringrazio l'Assessore per la
disponibilità e l'attenzione nell'occuparsi di questo tema, molto
delicato ma molto importante, come anche- ho ascoltato bene la sua
risposta - i numeri che si prospettano negli anni futuri sono un
segnale che ci va molta attenzione e un grande lavoro, perché
comunque è un aspetto che ha sempre più importanza.
Abbiamo un territorio che si presta perfettamente per sviluppare
anche questa tipologia di turismo e quindi, ovviamente con le
dovute attenzioni, come ha detto l'Assessore, bisogna coinvolgere
maggiormente i Comuni, far sì che questi percorsi siano in
sicurezza, monitorati, mantenuti, quindi accogliamo con favore le
modifiche all'impegnativa di questa mozione e siamo ben felici che
ci sia attenzione per portare avanti un argomento riguardo a un
settore di cui molte volte si parla ma che meriterebbe ancora più
attenzione. Con piacere accogliamo questa modifica.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Per ringraziare i colleghi della Lega di
aver presentato questa mozione che voteremo, così come emendata
dall'assessore Grosjacques. Avevamo votato l'ordine del giorno a
suo tempo che già anticipava in qualche modo questo impegno, cioè
la promozione e la valorizzazione dei percorsi outdoor per le
persone con disabilità.
Visto che però l'Assessore ha fatto riferimento anche ai
progetti che già sono in atto nella regione, in particolare al
progetto "Lo sci per tutte le abilità" che, ricordo, è stato
finanziato con risorse direttamente dal Ministero, si tratta di
1.200.000 euro, interamente destinate a questo progetto.
Ora anche l'osservazione che ha fatto proprio l'Assessore, cioè
che la previsione è nei prossimi anni di arrivare a 120 milioni -
parliamo di Europa, immagino - di turisti con disabilità, che
quindi dovranno in qualche modo avere delle offerte adeguate,
ribadiamo ciò che nell'occasione in cui avevamo presentato una
mozione... quel famoso investimento, quel 1.200.000 euro avrebbe
potuto essere utilizzato in un'ottica un po' diversa, cioè
destinando una parte sicuramente alle attività dello sci per le
persone con disabilità, perché questa è una realtà importante della
nostra regione, ma altrettanto lo sono i percorsi outdoor di cui si
parla e altre attività sportive che la nostra regione offre. In
quell'occasione un finanziamento di tutto rispetto, come quello del
Ministero, avrebbe dovuto, a nostro avviso, avere destinazioni
plurime.
L'auspicio è che, anche di fronte a questa sensibilità che si
ravvisa nell'accogliere una mozione di questo tipo, si stanzino
delle risorse per arrivare a promuovere veramente un'offerta
turistica per i disabili, per le persone con disabilità
-
chiedo scusa per aver utilizzato un termine scorretto
-
che
fanno le vacanze, si spostano, turisti ma anche persone che vivono
nella nostra regione tutto l'anno e non solo durante la stagione
invernale, e sono poche ancora le offerte adeguate per questa
categoria di persone.
Speriamo quindi che si vada in questa direzione.
Presidente -
Se non vi sono altri interventi, possiamo
mettere in votazione la mozione. Assessore Grosjacques a lei la
parola.
Grosjacques (UV) -
Solo brevemente per rispondere alle
sollecitazioni della collega Minelli, il progetto "Sci per tutte le
abilità" ha un finanziamento della Presidenza del Consiglio dei
Ministri di 1.200.000 euro e 120.000 euro dell'Amministrazione
regionale ed è stato finanziato proprio in quanto parla dello sport
per le persone con disabilità prettamente invernale, quindi lo sci
per tutta le abilità legato all'attività sciistica e delle guide
alpine, per cui in questo progetto non era previsto e non è stata
contemplata l'attività sentieristica che, ovviamente, viene
ricompresa in questa Mozione proprio con il coinvolgimento dei
Comuni.
Il progetto è stato fatto di concerto con il Coordinamento delle
disabilità, con i due Assessorati che ho citato prima. L'ADAVA,
l'associazione maestri di sci e le guide alpine, quindi un progetto
a tutto tondo che peraltro offrirà anche dei tirocini, ma questo
progetto parla di attività tipicamente invernali, per cui non erano
previste fin dall'inizio, all'interno di questi finanziamenti,
attività che riguardassero i sentieri che invece si vogliono
evidenziare e portare avanti con la mozione di cui abbiamo parlato
adesso.
Presidente -
Ha chiesto la parola per dichiarazione di
voto la
consigliera Erika Guichardaz.
Guichardaz E. (PCP) -
Integrando quanto detto dalla
consigliera Minnelli, e in risposta anche a quanto detto
dall'assessore Grosjacques, il progetto da voi pensato andava in
questo senso, ma il bando era aperto anche ad altre possibilità,
tanto che vi sono anche iniziative che ha fatto il nostro gruppo
per evidenziare proprio questa possibilità, e proprio le
associazioni di cui lei parla, già allora avevano richiesto di non
occuparsi solo della parte sciistica ma anche degli altri fattori
in prima battuta.
Dopodiché l'assessore Guichardaz, era lui che aveva risposto ai
tempi, si ricorda benissimo che su questo c'era stata
un'interlocuzione anche con le associazioni ed erano effettivamente
già emerse delle criticità in quel momento, dopodiché, sia per le
tempistiche, sia perché c'era già qualcosa di messo in piedi, si è
fatta una scelta diversa ma quello che è il progetto e quello che è
il bando sono due cose diverse.
Presidente -
Metto in votazione la mozione così come
emendata. La votazione è aperta. La votazione è chiusa.
Presenti, votanti e favorevoli: 33
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK