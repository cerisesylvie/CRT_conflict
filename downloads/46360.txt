Consiglio Regionale della Valle d'Aosta - Oggetto del Consiglio n. 2817 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2817 del 11 ottobre 2023 - Resoconto
OGGETTO N. 2817/XVI - Interrogazione: "Informazioni sulle
deroghe all'obbligo di copertura dei tetti in lose di pietra e
sulle modalità di calcolo delle volumetrie".
Bertin (Presidente) -
Punto n. 16. Risponde l'assessore
Jean-Pierre Guichardaz.
Guichardaz J. (FP-PD) -
La consigliera Guichardaz chiede
nella prima domanda "nel caso di intervento di demolizione e
ricostruzione ricadente nella tipologia di nuova costruzione di
fabbricati posti nelle zone di tipo A e adiacenti a edifici di
pregio e/o inseriti all'interno del tessuto storicamente
consolidato dei centri abitati, è ammissibile applicare la deroga
di cui all'articolo 5, comma 1, lettera a) della legge regionale
13/2007, qualora l'impossibilità di poter impiegare un manto di
coperture in lose di pietra sia dovuta al fatto che il progetto del
nuovo edificio, così come autorizzato dalla Soprintendenza, preveda
la realizzazione di tetti piani. E nel caso, quale sia la corretta
procedura da seguire per l'applicazione della suddetta deroga".
La domanda 2: "se, nel caso di intervento di demolizione e
ricostruzione con applicazione della legge regionale 24/2009 di
fabbricati posti nelle zone di tipo A, nel calcolo della volumetria
ammissibile totale del nuovo edificio ricostruito debbano essere
considerati anche i volumi emergenti dal terreno relativi al corpo
scala comune e al vano ascensore monta auto e alle scale di
emergenza a servizio dell'autorimessa comune ".
In relazione alle interrogazioni in questione, comunico solo che
i quesiti assegnatimi riguardano anche tematiche di competenza
dell'Assessorato del collega Sapinet, al quale l'iniziativa è stata
inviata per conoscenza. In ogni caso, visto che le strutture
tecniche si sono confrontate, rispondo io, naturalmente senza
entrare nel merito di interventi specifici, valutati tecnicamente
dalle strutture preposte, in riferimento all'applicazione della
legge regionale 24/2009, leggendo ciò che mi è stato fornito dagli
uffici, essendo la questione - come avete potuto verificare dalla
lettura delle domande - molto tecnica.
In ogni caso, prima di entrare nel merito della risposta, mi
permetto di evidenziare, a titolo del tutto personale, che non mi è
chiaro - magari è un limite mio - il significato e l'obiettivo
dell'interrogazione stessa, in quanto in premessa riferisce a casi
singoli, riferiti a soggetti privati o comunque riconoscibili come
tali, esplicitando poi successivamente tematiche puntuali meramente
tecniche. Poi, nelle domande assume però un rilievo più generale,
forse consapevole che un Consiglio regionale non può impegnarsi su
ciascun caso, atteso che gli edifici potenzialmente oggetto di
intervento e di attenzione in Valle d'Aosta sono alcune migliaia e
che, in ogni caso, le questioni attinenti a fatti riferiti a
persone specifiche, a
iter
specifici, non sono questioni che
si trattano pubblicamente.
Per cui, interpretando le sue domande che ho letto per far
capire anche il tono ed il significato, in termini generali,
riferibili ad una pluralità di interventi edilizi derivanti
dall'applicazione della Legge Casa e della legge regionale 13/2007
esplicito quanto di seguito mi è stato rappresentato sia dagli
uffici della Soprintendenza, sia dagli uffici ai lavori
pubblici.
Alla domanda n. 1, per quanto riguarda la derogabilità
dell'obbligo della copertura del tetto in lose in pietra, di cui
alla legge regionale 13/2007, si ricorda che la Legge Casa deroga
agli strumenti urbanistici comunali, ma non a norme di rango
giuridico superiore quali quelle regionali.
La derogabilità alla copertura dei tetti in lose di pietra segue
dunque le procedure ordinarie stabilite dalla legge regionale
13/2007, anche se l'intervento edilizio riguarda l'applicazione
della legge regionale 24/2009, come già evidenziato in risposta
alla precedente interrogazione del mese di aprile 2023.
In tal caso, il proponente, nell'ambito dell'applicazione
dell'articolo 5 (deroghe della legge regionale 13/2007), può
presentare al Comune soluzioni diverse dall'uso delle lose che
saranno valutate nell'ambito del procedimento di rilascio del
titolo abilitativo.
In merito al secondo quesito, il calcolo dei volumi di Legge
Casa, intendendo sia volumi esistenti, sia volumi incrementati, è
dato dal prodotto delle superfici lorde agibili per altezza lorda.
Come ricordato nelle premesse dell'interrogazione, la DGR
(Deliberazione Giunta Regionale) 514/2012 e successive
modificazioni, che riporta la disciplina attuativa della l.r.
24/2009, stabilisce la definizione di superficie lorda agibile come
la superficie dell'unità abitativa con l'esclusione, tra l'altro,
di corpi scala comune e ascensori comuni.
Questi elementi, essendo esclusi dalla Legge Casa, dovranno
pertanto sottostare a disciplina ordinaria dei piani regolatori e
dei regolamenti edilizi.
Presidente -
Consigliera Erika Guichardaz, ha facoltà di
intervenire.
Guichardaz E. (PCP) -
Sì, ha capito bene Assessore, nel
senso che si tratta di interventi, ma si tratta anche di
un'applicazione di leggi regionali, quindi, naturalmente, dal
momento che noi siamo dei legislatori regionali, dobbiamo capire se
in quegli interventi, anche puntuali, sono state applicate le leggi
o meno; questo lo aveva detto anche in una replica l'assessore
Sapinet in cui mi diceva "Una volta che è concluso l'
iter
,
potremo comunque valutare la questione o meno".
Ricordo poi che anche su casi specifici si è venuti addirittura
in Commissione: sia sulle villette di La Thuile, che molto
probabilmente avevano ben poco a che fare con il Consiglio
regionale, sia sulla questione di "The Stone" di Valtournenche.
L'unica questione per cui non si è voluto consentire un passaggio
anche in Commissione è il condominio "Vista Mare" che ci sarà
sull'Arco di Augusto. Ma nella sua risposta è molto significativo,
perché era puntuale la domanda: non chiedevo una deroga qualsiasi,
ma chiedevo la deroga alla lettera a) della legge regionale.
Quindi, su nuovi edifici, se effettivamente si può applicare la
lettera a), immagino che, da ora in avanti, si possa dire a tutti i
Valdostani che in un centro storico se uno demolisce e rifà casa
può applicare la deroga alla lettera a). Guardo anche l'architetto
Distort: secondo me, anche rispetto alla questione che riguarda
proprio i professionisti, se uno sa che anche in un centro storico
da adesso in avanti può demolire e rifare casa mettendo un tetto
piano, credo che questa sia una grande agevolazione per i cittadini
che d'ora in avanti potranno applicare quella deroga.
Lo dico perché, leggendo invece quella legge regionale, nella
mia ignoranza, non mi sembrava che si potesse applicare ma che si
parlasse invece di edifici esistenti e di contesti urbanistici,
quindi all'interno di un contesto urbanistico se farlo o meno.
Anche rispetto ai dubbi che avevo sul vano casa e sulla
questione dei monta auto, è stato nuovamente rappresentato che
questi sono esclusi da quella parte, quindi vanno assolutamente
conteggiati.
Inutile dire che i dubbi rispetto all'applicazione della Legge
Casa sono molti e lo dico perché spesso si demonizza la Legge Casa
- lo abbiamo fatto anche diverse volte qui - molto probabilmente
anche l'interpretazione che si dà o l'applicazione della stessa: se
io utilizzo parti condonate o se utilizzo cose che non potrei
utilizzare, molto probabilmente non è che sto utilizzando la Legge
Casa facendo una cosa che non andava bene, ma molto probabilmente
sto facendo un atto che non andava fatto.
Sotto questo punto di vista le assicuro, Assessori, sia
Guichardaz che Sapinet, che torneremo sul tema anche con
approfondimenti magari di rango giuridico, proprio per avere anche
un supporto rispetto alla questione dell'applicazione del Piano
Casa che, ripeto, è una legge regionale e quindi va applicata ad
Aosta come altrove nello stesso modo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK