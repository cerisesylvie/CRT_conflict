Consiglio Regionale della Valle d'Aosta - Oggetto del Consiglio n. 1055 del 14 dicembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1055 del 14 dicembre 1994 - Resoconto
SEDUTA ANTIMERIDIANA DEL 14 DICEMBRE 1994
OGGETTO N. 1055/X Leggi di bilancio 1995 - Discussione
generale.
Stévenin (Président) Je rappelle qu'on est en train de discuter
sur le budget de prévision 1995. Quelqu'un demande la parole?
Le Conseiller Lanièce demande la parole.
Lanièce (GA) La discussione del bilancio preventivo rappresenta
un momento molto importante dal punto di vista politico. Dalla
lettura delle disposizioni, dal confronto conseguente dei valori e
delle cifre in esso contenuti, si possono cogliere ed evidenziare
le scelte e gli indirizzi programmatici che la maggioranza intende
compiere ed attuare, e si possono desumere i metodi adottati per la
gestione delle risorse pubbliche, che correttamente dovrebbero
essere finalizzate al soddisfacimento dei bisogni dei
cittadini.
É un'occasione inoltre per un confronto, pur nel rispetto delle
rispettive parti, fra chi conduce l'azione di governo e chi fa
opposizione, il cui compito è ovviamente quello di controllare e di
pungolare l'azione governativa ogni qualvolta, come diceva il Sommo
Poeta Dante, "la diritta via è smarrita".
Il documento finanziario, oggetto della odierna discussione,
deve dimostrare, in sintesi, la capacità del Governo regionale di
amministrare bene la res publica, amministrare, che non vuol dire
solo svolgere attività ordinaria, diretta alla semplice gestione
dell'apparato esistente, ma deve invece significare l'effettuazione
di scelte nei vari settori, scelte strategiche che abbiano come
fine il miglioramento della qualità della vita, sia dal punto di
vista sociale che economico della collettività cui vengono
rivolte.
Dovrebbero quindi, da tale documento, emergere scelte politiche
forti, coraggiose e trasparenti, in modo da mettere in luce gli
obiettivi che si intendono raggiungere e i relativi costi e tempi
di attuazione. Allora sì che si potrà parlare di bilancio a misura
d'uomo, allora sì che si potrà coniare lo slogan di una regione più
snella e più leggera.
Purtroppo il bilancio di previsione per il 1995 evidenzia ancora
una netta prevalenza dell'attività di ordinaria amministrazione,
che si evince dalla lettura delle spese correnti, il cui valore
assoluto è quantificato in circa 985 miliardi con una percentuale
pari al 58,7 percento, superiore di poco (dello 0,7 percento)
rispetto alla previsione 1994.
Se andiamo a rileggere gli obiettivi fissati all'inizio della
legislatura da codesta maggioranza, notiamo che vi era indicato una
maggiore qualificazione della spesa regionale, con il contenimento
delle spese correnti di funzionamento, in modo da poter aumentare
la quota di spesa destinata agli investimenti.
Sacro e valido principio a cui, almeno per ora, e per il secondo
anno consecutivo, non viene data applicazione concreta, rimanendo
quindi un puro e semplice principio teorico, anche se molto
importante.
Di conseguenza, ne deriva un minor quantitativo finanziario
destinato agli investimenti, cioè alla trasformazione delle risorse
finanziarie in vera e propria ricchezza reale, con ovviamente
ripercussioni positive occupazionali, sociali ed economiche.
All'interno poi delle spese di investimento, pari a circa 693
miliardi (41,3 percento), vi è una preponderanza degli investimenti
cosiddetti "a forte ritorno sociale" rispetto ad investimenti che
forse potrebbero fungere da effetto moltiplicatore sull'economia
valdostana.
Come può passare inosservata la bassissima percentuale assegnata
nell'ambito delle spese per investimenti, 0,24 percento, alla
formazione professionale? Formazione professionale che invece
dovrebbe essere privilegiata attraverso interventi a medio-lungo
termine, anche perché se si vuol far crescere una collettività,
bisogna anzitutto agire sulla sua formazione culturale e
professionale. Il turismo, ad esempio, non può basarsi
esclusivamente sull'attrattiva delle nostre bellezze naturali e
paesaggistiche, ma necessita di una più qualificata e professionale
offerta turistica.
Il basso livello della scolarizzazione di grado universitario e
la limitata propensione alla imprenditorialità rappresentano degli
esempi sui quali occorre focalizzare l'attenzione, se veramente si
vuole agire in funzione dell'uomo.
Quando si richiama la centralità dell'uomo, occorre sottolineare
che per rendere ciò fattibile bisogna operare in modo che si possa
assicurare all'uomo stesso un sistema vivibile, con servizi
adeguati alle mutevoli esigenze, prospettive di lavoro per sé e per
i propri figli, rapporti di convivenza civile all'interno della
comunità, senza emarginare i più deboli, ma anzi facendo in modo
che questi ultimi abbiano le stesse possibilità e gli stessi
diritti degli altri.
Di questa problematica - a dire il vero - vi è una traccia in
questo bilancio, ma si tratta di una traccia un po' debole, che
avrebbe bisogno di scelte politiche più convinte e più incisive,
piuttosto che di slogan belli, convincenti, ma dalla scarsa
concretizzazione.
Ultimamente abbiamo sentito parlare molto di proposte di riforma
federalista, da quella dell'Union Valdôtaine a quella della
Fondazione Agnelli e infine a quella della Lega Nord. Ebbene, di
fronte a simili e importanti argomentazioni, la cui applicazione
concreta porterebbe sicuramente ad una rivoluzione in senso
positivo dello Stato italiano, senza dare giudizi di merito sulle
varie proposte bisogna, secondo me, fare una riflessione ad alta
voce. L'autonomia valdostana è a tutt'oggi, purtroppo, un'autonomia
virtuale, fortemente condizionata dai trasferimenti statali e dal
riparto fiscale, senza i quali oggi non staremmo qui a discutere su
come spendere le risorse a disposizione, dato che non ce ne
sarebbero.
Non è quindi sulla finanza cosiddetta "derivata" che può
crescere e fondarsi una moderna e forte autonomia regionale, nel
contesto ovviamente di un auspicabile disegno federalista dello
Stato, ma è invece sul sapiente ed intelligente utilizzo delle
nostre risorse umane, naturali, economiche e culturali, che potrà
nascere e concretizzarsi una Valle d'Aosta veramente autonoma. E
allora sì, che occorre riflettere sulla necessità di un adeguato
sfruttamento energetico delle acque, sempre nel rispetto del minimo
di flusso vitale, di una riconversione industriale su base
artigianale, di una precisa e chiara programmazione degli
interventi nel settore agricolo, individuando a priori le risorse
disponibili e gli obiettivi raggiungibili con tali risorse, in modo
da risollevare un settore così importante per la nostra
economia.
Ora, se andiamo ad analizzare il bilancio di previsione,
dobbiamo constatare amaramente che non vi sono granché di
indicazioni chiare né sul futuro dell'ex Cogne e dei relativi
terreni così lautamente acquisiti, né sulla realizzazione del piano
energetico regionale, che dovrebbe costituire il punto di partenza
di qualsiasi iniziativa di politica energetica e che nel bilancio
di previsione dell'anno scorso aveva trovato collocazione nei fondi
globali per un importo pari a 5 miliardi.
Come si può parlare di centralità dell'uomo in questo bilancio,
se poi, andando a verificare i capitoli di spesa, ci si accorge che
le spese previste per l'attuazione del cosiddetto "sportello del
cittadino" sono diminuite, anche se di poco, rispetto all'anno
scorso del 20 percento, e che inoltre non viene messa in evidenza
alcuna iniziativa a sostegno dell'attuazione della cosiddetta
"conferenza dei servizi" che, se realizzata, potrebbe divenire il
primo esempio concreto e lineare di sburocratizzazione
dell'apparato amministrativo?
Viene quindi naturale fare riferimento anche ad altre importanti
esigenze, per esempio all'esigenza di una maggiore trasparenza
amministrativa, non basata solo sulla promozione di conferenze, ma
fondata sulla necessaria predisposizione di un relativo disegno di
legge. Come non accennare al problema relativo alla gestione
straordinaria del Casinò di Saint-Vincent, con i suoi contrastanti
dati economici: da una parte, la previsione di maggiori introiti
derivanti dalla Casa da gioco, pari a circa 10 miliardi,
dall'altra, la relazione del Commissario che evidenzia una perdita
di più di 10 miliardi già al primo trimestre?
A tale proposito, con quali somme e da quali fondi si attingerà
nel caso in cui si debbano acquisire gli immobili di proprietà
SITAV? Come non ricordarsi ancora che ad Aosta esiste l'area
megalitica di Saint-Martin de Corléans, la cui sistemazione
porterebbe a benefici culturali e turistici non sicuramente
inferiori a quanto si ottiene ogni anno con la dotazione dei
capitoli 64100 e 64120, per poi magari sentirsi dire: "Venite
nell'isola della Valle d'Aosta"?
É vero che, purtroppo, a forza di avere ogni sei mesi
un'alluvione, anche in conseguenza di certe scelte politiche non
sempre pertinenti in materia, si rischia di rimanere un po'
isolati, ma spendere dei soldi pubblici per propagandare che la
Valle d'Aosta è un'isola mi lascia un po' perplesso.
Facendo un'analisi assessorato per assessorato, mi preme
evidenziare alcune problematiche, a cui spero mi vengano date delle
risposte.
Per quanto riguarda i Lavori pubblici, esiste il problema dei
finanziamenti del "mutuo prima casa", esiste il problema della
tangenziale sperando che presto si arrivi all'inaugurazione; ci
sono pochi fondi a disposizione per la costruzione del collegamento
viario Champdepraz-Chevrère, nell'ambito del Parco Mont Avic, e
infine c'è il grosso problema del piano energetico, che adesso sarà
in discussione in III e IV Commissione.
Per quanto riguarda la Pubblica istruzione, ho notato che manca
una previsione per l'Auditorium. É un problema da molti anni
dibattuto, però a tutt'oggi non se ne parla nel bilancio. Ed anche
la residenza universitaria a Torino lo scorso anno aveva avuto nei
fondi globali un importo di 4 miliardi, mentre quest'anno non
sembra che abbia nessun fondo.
Per quanto riguarda il Turismo, c'è sempre l'annoso problema
dell'area sportiva in zona Tzamberlet. Il progetto è già stato
fatto ma il tutto probabilmente rimarrà una chimera; poi
l'ultimazione e la gestione delle cattedrali nel deserto, l'Ecole
des neiges, gli impianti sportivi di Courmayeur e Gressoney, oltre
sempre al problema di tutti i giorni, cioè al problema della
qualità e della professionalità dell'offerta turistica.
Per quanto riguarda la Sanità, sarà molto importante risolvere
il problema dell'acquisizione dell'Ospedale; un altro problema
importante è il "118", che non sappiamo se è un numero o una
struttura operativa. Una cosa molto importante sarebbe la creazione
di un reparto per la cura intensiva dei malati di tumore, data
anche l'alta percentuale di malati che c'è in Valle d'Aosta. E
ancora cercare di verificare se si vuole scegliere fra costruire
microcomunità o dare incentivi alle famiglie per accudire ed
assistere i propri anziani.
Per quanto riguarda l'Agricoltura, un sostegno alla produzione
tipica agricola, una programmazione specifica degli interventi, la
creazione se possibile di un marchio unico, la soluzione del
problema delle quote latte, anche se questo sappiamo che non
dipende molto da noi, ma dipende da Roma e soprattutto da
Bruxelles, e puntare soprattutto alla qualità e non come al solito
alla quantità.
Per quanto riguarda l'Ambiente e i Trasporti mi chiedo dove sia
finito il sistema metropolitano di Pont-Saint-Martin e Courmayeur
che era previsto nei fondi globali dell'anno scorso, il problema
del collegamento Antey-Chamois, il trenino di Cogne che sembra che
abbia finalmente dei fondi (ma si vuole realmente realizzarlo?) e
il problema di Aosta-Pila, visti i vari problemi strutturali.
Per quanto riguarda l'Industria, ieri l'Assessore ha detto di
essere d'accordo a dare un sostegno all'artigianato: penso che
nella nostra regione questo sia un punto di partenza se si vuole
rilanciare l'industria e cercare anche di dare vita ad interventi
qualificanti; il bilancio è abbastanza generico in questo
settore!
Si parla sempre di informatizzazione, ma se si va a vedere nei
fondi a disposizione del sistema informativo territoriale vediamo
che si continua ad assegnare 800 milioni all'anno, a fronte di
quasi 2 miliardi di richiesta. Se vogliamo l'informatizzazione,
aumentiamo i fondi a disposizione di questo capitolo.
Per quanto riguarda il bilancio, si dice sempre che è giusto
dare vita a delle dismissioni patrimoniali, però qualche mese fa è
stato acquistato un fabbricato dell'ITEM a Hône, la cui opportunità
e validità non so quali siano.
Infine, l'Assessore ha detto che questo bilancio ha portato ad
un incontro con le forze sociali, con le associazioni di categoria;
a quanto mi risulta, a questo incontro solo un'associazione di
categoria aveva in mano il bilancio, quindi è giusto convocare le
forze sociali e chiedere una riunione assieme alle associazioni di
categoria; però se poi non si dà loro lo strumento, cioè il
bilancio, queste non possono intervenire tecnicamente, faranno solo
della filosofia, diranno che non vogliono diminuzioni nel loro
settore, e forse sarebbe più opportuno mettere il bilancio a loro
disposizione in modo che possono studiarlo, per poter intervenire
poi in modo tecnico e qualificato.
Passando da una visione globale politica ad un'analisi più
particolareggiata e numerica, si può notare in questo bilancio di
previsione una forte presenza di residui attivi, 941 miliardi, pari
al 55 percento, e soprattutto di residui passivi, 971 miliardi,
pari al 57 percento, residui il cui elevato ammontare non
rappresenta sicuramente un buon biglietto da visita per la
maggioranza, ma dimostra chiaramente la pesantezza del
funzionamento della macchina regionale, che non è ancora in grado
di capire dove si riesce a spendere, dove no, e per quale
motivo.
Analizzando le entrate, l'unico dato da sottolineare con un po'
di preoccupazione è rappresentato dalla diminuzione delle entrate
derivanti dall'IRPEF e dall'IRPEG, le imposte sui redditi delle
persone fisiche e di quelle giuridiche; diminuzione che ovviamente
può avere molteplici interpretazioni, ad esempio quella di una
previsione di una crisi economica con conseguente chiusura di
attività produttive e relativi licenziamenti, oppure (e spero di
no) una volontà di quest'Amministrazione di affidare maggiormente
incarichi e consulenze a professionisti e a società esterne, che
come sappiamo pagheranno le tasse nella loro regione, mentre se le
pagassero nella nostra regione ci sarebbe un ritorno nelle casse
regionali dei 9/10 di tali tasse.
Facendo riferimento alle spese, si può notare come le risorse
disponibili vengono destinate alla copertura della spesa nel
seguente modo: 96 percento per le spese della legislazione vigente,
4 percento per i fondi globali - quota bassissima questa
percentuale dei fondi globali - che lo scorso anno si aggirava
intorno al 10 percento. Questo è un fatto di per sé negativo per il
bilancio, perché ne dimostra l'ingessatura, la staticità, la
mancanza di idee e di iniziative nuove, coraggiose ed illuminanti.
Infatti i fondi globali rappresentano i sogni nel cassetto, gli
interventi che dovrebbero qualificare l'operato di una determinata
maggioranza.
Rispetto allo scorso anno sono pochi gli interventi qualificanti
presenti nei fondi globali, e non si può portare a giustificazione
di ciò il fatto che una parte dei fondi globali, previsti nel
bilancio previsionale 1994 sia stato inserito nei vari capitoli di
spesa, anche perché un bilancio a misura d'uomo richiede
necessariamente una continuità nella predisposizione di nuovi
interventi qualificanti. Né è corretto affermare, a giustificazione
di quanto sopra, che i fondi globali aumenteranno nel triennio,
anche perché si potrebbe malignamente pensare che in vista della
prossima tornata elettorale si è preferito preventivare e
predisporre ingenti somme spendibili nell'immediato e nei vari
settori, piuttosto che accantonare tali somme per progetti di più
ampio respiro e di maggiore importanza nel rispetto di quegli
obiettivi previsti e consistenti nel miglioramento della qualità
della vita e nella riqualificazione del sistema economico. Un po'
come al Comune di Aosta, dove non si sa se l'alto numero rispetto
al passato delle luci e degli addobbi natalizi sia frutto della
presenza, per indubbia incapacità amministrativa, di circa 20
miliardi di avanzo di amministrazione, o se sia invece la diretta
conseguenza dell'avvicinarsi delle elezioni amministrative.
In conclusione, questo bilancio di previsione, che sembra uno
spot commerciale con tutti quegli slogan che lo accompagnano, pur
evidenziando formalmente una certa completezza di dati, tanto da
rendere la relazione dell'Assessore assai articolata ed analitica,
frutto ovviamente di una preparazione tecnica dello stesso
Assessore che, come ci ricorda il collega Chiarello, è andato a
studiare in America, questo bilancio rimane comunque ancora
distante (e in questo caso la copertina è azzeccatissima) da
quell'obiettivo primario che è nelle intenzioni dell'Assessore e
della maggioranza, cioè un bilancio a misura d'uomo.
Per raggiungere tale obiettivo occorrerebbero scelte politiche
innovative e coraggiose, adatte a consentire quel radicale
cambiamento di cui necessita l'azione amministrativa, scelte di
fondo che dovrebbero guardare al futuro e non all'immediato
tornaconto; scelte che dovrebbero avere come scopo la riscoperta
della politica intesa come attività amministrativa al servizio
della collettività e come motore, funzionante e con il turbo, della
stessa. In forza di tali argomentazioni, tenuto conto che si tratta
comunque di un giudizio politico, il mio voto non sarà
favorevole.
Presidente Ha chiesto la parola il Consigliere Parisi.
Parisi (VAP) L'intervento che cercherò di fare non riguarderà i
singoli capitoli di bilancio, sui quali mi riservo semmai di
intervenire in seguito. Mi limiterò, in questa sede, ad esprimere a
nome del movimento Verso l'Alleanza del Progresso alcune
considerazioni di carattere generale.
Da un'attenta analisi e dalle dichiarazioni dell'Assessore
Lévêque ci pare di poter affermare che l'impostazione di questo
bilancio non si discosta molto da quella del bilancio precedente e
che quindi lo stesso si potrebbe definire il bilancio della
continuità.
Vi è lo sforzo, già intrapreso lo scorso anno, per il
contenimento delle spese correnti e quello per dare concretezza al
programma di legislatura non ancora attuato.
Si avverte inoltre la volontà di andare verso una programmazione
delle risorse e ad un controllo di gestione delle stesse; ciò si
deduce dal fatto che, pur rilevando ancora una forte presenza di
residui passivi, dovuti in gran parte ai trasferimenti agli enti
locali e ai settori sviluppo economico e sicurezza sociale, il
trend appare in discesa.
Il giudizio che quindi noi esprimiamo è complessivamente
positivo, anche se dobbiamo rilevare che non tutto è andato secondo
le previsioni, e che vada effettuato uno sforzo maggiore per una
migliore caratterizzazione di questa maggioranza.
É necessario, a nostro avviso, imprimere un'accelerazione per
dare risposte concrete in special modo in quei settori che ancora
oggi sono in crisi e che forse non hanno avuto la necessaria
attenzione da parte nostra. Ci riferiamo, in particolare, ai
settori dell'economia e dello sviluppo e a quelli del terziario:
turismo, artigianato, agricoltura, eccetera. Siamo fermamente
convinti che questi settori, se opportunamente attrezzati, potranno
in futuro rilanciare l'economia della nostra regione.
Per quanto riguarda il turismo, condividiamo le preoccupazioni
espresse dai presidenti delle APT; abbiamo più volte, in passato,
affermato che ritenevamo questo settore la forza trainante della
nostra economia e che quindi andavano fatti gli opportuni
investimenti, sia per creare le infrastrutture che per migliorare
l'organizzazione.
Si parla ormai da troppo tempo di diversificare la nostra
offerta turistica, ma mancano ancora le iniziative in tal senso.
Vorremmo citare ad esempio i libri bianchi scritti sul turismo
termale e a tal proposito riteniamo che forse era il momento di
passare alla fase degli interventi, anziché dare degli ulteriori
incarichi.
Per quanto concerne il turismo culturale, sarebbe opportuno
predisporre un piano organico, per definire alcuni interventi
iniziati da troppo tempo e mai ultimati. Ci riferiamo in
particolare alla valorizzazione dei castelli: vedi il castello di
Bard, il castello di Quart, il castello di Ussel, eccetera, e ai
monumenti. Per non parlare dei grandi progetti mai realizzati: il
Palazzo dello sport, Auditorium, piano fluviale, e a quelli rimasti
incompiuti che qualcuno citava prima, vedi Ecole de neige.
Altro settore importante per il quale, malgrado la buona volontà
dell'Assessore Lavoyer, non si è riusciti ancora a dare delle
risposte adeguate, è quello riferito alla politica della casa.
Avevamo più volte, in questo consiglio, sollevato il problema e
fatto alcune proposte che ritenevamo necessarie per impostare un
lavoro serio: ci riferiamo in particolare alla riforma della legge
dello IACP, alla riforma della legge sulla prima casa, ad una legge
quadro di settore, eccetera. Ma dobbiamo purtroppo constatare che
si procede ancora con interventi tampone. Sappiamo che si sta
lavorando per presentare delle proposte; ci auguriamo che ciò
avvenga molto presto.
Altro settore che merita particolare attenzione è quello
dell'artigianato. Sarebbe necessario, a nostro avviso, un
intervento adeguato per far uscire fuori questo settore dai confini
della Valle d'Aosta; per far ciò sarebbe opportuno ripensare ad una
diversa struttura organizzativa, che noi pensiamo possa essere la
Camera di commercio, più volte richiesta anche dalle categorie
interessate. Ci permettiamo in questa sede di invitare la Giunta a
voler seguire con particolare impegno l'aspetto occupazionale, che
presenta ancora, come confermato anche dall'Assessore Lévêque, una
situazione molto critica, e di voler verificare se l'attuale
organizzazione della formazione professionale trova effettivo
riscontro nel mondo del lavoro.
Nel campo socio-sanitario ed ambientale si sta facendo molto,
però riteniamo che vi sono ancora parecchie problematiche che
attendono delle risposte. Non sto a citarle, ma i due Assessori le
conoscono benissimo.
É stato detto, da più parti, che questo Consiglio è in grado di
fare solo normale amministrazione. Forse è vero, ma visti i
risultati precedenti si può obiettare che neanche in passato la
politica con la p maiuscola abbia avuto grande spazio. Bisogna
prendere atto che sono finiti i tempi delle grandi risorse, non è
più possibile né pensabile creare, come in passato, delle grandi
megalopoli e delle grandi cattedrali che poi creano non solo
problemi di ordine gestionale, ma problemi anche di ordine
strutturale. Fra queste ultime, avevo già citato prima e vorrei ora
ricordarle, Ecole de neige de La Thuile, il Palazzo dello sport di
Courmayeur, l'impianto sportivo di Gressoney, eccetera. Anzi, è
indispensabile programmare il futuro attraverso un'attenta analisi
costi-benefici.
Dobbiamo ammettere che forse soffriamo tutti di una profonda
crisi di identità; la grande frammentazione politica, oltre a
creare enorme confusione nell'opinione pubblica, ha spinto le varie
forze politiche verso la ricerca costante della mediazione. Siamo
impegnati da tempo per il superamento di questo stato di cose, ci
auguriamo che l'appello da noi lanciato per un'unione dei
progressisti venga accolto favorevolmente, poiché soltanto così
potremmo riuscire a dare ai cittadini quei segnali forti di
cambiamento che da molto tempo si attendono.
Viviamo tutti in un momento di grande trasformazione e di
profondi mutamenti, per cui è indispensabile saper fare delle
scelte precise, onde evitare che la Valle d'Aosta venga
completamente emarginata dalle grandi trasformazioni in atto.
Crediamo di poter affermare senza toni trionfalistici che questa
maggioranza, e in particolare questa Giunta, ha operato
positivamente, riuscendo a portare a termine alcuni punti
qualificanti del programma concordato. Vorrei ribadirli, anche se
sono stati già menzionati: l'operazione Cogne, l'acquisizione del
Mauriziano, le leggi di riconversione sull'area autoportuale, la
legge del Piano del traffico, eccetera, per non citare una lunga
serie di leggi di settore. Non tutto evidentemente è stato
realizzato, e molto rimane ancora da fare, però crediamo che vi
siano tutte le condizioni per proseguire positivamente lungo il
cammino che questa maggioranza ha tracciato.
Termino il mio intervento dichiarando fin da ora, a nome del
movimento di Verso l'Alleanza del Progresso, il voto favorevole al
bilancio di previsione per il 1995.
Presidente Ha chiesto la parola il Consigliere Tibaldi.
Tibaldi (LN) Con una notevole dose di ottimismo ci è stato
presentato un bilancio come bilancio della ripresa. Le previsioni
economiche non mi sembrano così felicemente improntate, si veda ad
esempio quella più recente dell'ISCO, secondo la quale è
preventivata una battuta d'arresto (nel medio periodo perlomeno)
del trend positivo che ha riguardato anche il nostro Paese. La
causa prima di questo personale pessimismo è la drammatica
situazione italiana, della quale anche la Val d'Aosta è comunque
sempre parte integrante. Situazione drammatica perché la
consistenza patrimoniale dello Stato registra un dato negativo di 5
milioni di miliardi, e la risposta dei governi, qualunque colore
essi abbiano, dovrà essere sempre più rigorosa per tenere a freno
l'inflazione che colpisce indistintamente tutte le categorie
sociali.
La legge finanziaria dello Stato, tanto criticata per la sua
severità, non è niente rispetto a quelle che presumo saremo
costretti a sopportare nei prossimi anni, tant'è che è già stata
preventivata una manovra aggiuntiva, dovuta principalmente al
mancato abbassamento del tasso di sconto, come d'altronde questo
era già stato preventivato anche dal Governo.
É una finanziaria che ha avuto il coraggio di toccare i nervi
scoperti della finanza pubblica, cosa mai fatta finora, e che
suddivide il sacrificio - questo grazie all'intervento positivo
della Lega Nord - equamente fra tutti. Una finanziaria che per la
prima volta vincola il Governo al perseguimento di determinati
obiettivi, fissati nel documento di programmazione
economico-finanziaria. Obiettivi quali il contenimento del deficit
e del debito pubblico, che sono presupposti indispensabili per far
parte dell'Europa comunitaria.
Ma veniamo al bilancio regionale, dopo questa brevissima
parentesi sulla situazione finanziaria nazionale, dove si
dovrebbero coniugare, stando alla lettura del documento di
relazione, la qualità della vita e l'etica dell'economia. Certo che
se uno si limitasse alla lettura di questa relazione illustrativa,
non è che avrebbe molto da eccepire; a noi interessa più capire
quanto siano futuribili i dati e i propositi in essa contenuti,
quanto trovino applicazione le indicazioni in essa contenute, e
quali riscontri ci siano in riferimento all'azione amministrativa.
In altre parole, quanta corrispondenza ci sia fra il promesso e il
mantenuto.
Mi sembra che con una spiccata dose di ironia ci venga
manifestata la volontà di andare verso una "regione leggera", con
residuali funzioni di programmazione, verifica e controllo, che
abbandoni progressivamente i ruoli gestionali e che riassegni agli
enti locali le dovute competenze e risorse. É un proposito vecchio,
che viene ripetuto con la consueta solennità, un "déjà entendu"
monotono che rimane letteralmente lettera morta, perché sappiamo
che non è questa e non può essere questa la volontà politica della
classe dominante. A differenza dell'Italia, ove timidamente e
lentamente, fra mille difficoltà organizzative, hanno preso avvio
le privatizzazioni, qui regna incontrastata la cultura della
regionalizzazione, intesa però nel senso più deteriore del termine,
e cioè di presenza ossessiva dell'ente Regione in tutte le
possibili forme di estrinsecazione dell'attività umana, sia nel
settore sociale, sia nel settore economico.
Penso che tutti i Valdostani per un motivo o per l'altro, prima
o poi, siano costretti ad incappare nelle maglie della Regione. La
Regione è diventata il fulcro di tutti gli interessi e di tutti i
rapporti intersoggettivi, marginalizzando da un lato la figura del
soggetto uomo, inteso come individuo portatore di determinate
istanze e qualità intrinseche, dall'altro quel principio cardine
dell'economia di mercato, che è rappresentato dalla libera
concorrenza.
Ne è derivato un crescente impoverimento della cultura
imprenditoriale locale, e sovente i nostri imprenditori hanno
difficoltà a misurarsi con i loro omologhi fuori Regione. Io
rammento qui un esempio che ci è stato portato dall'ing. Marzorati
in occasione di una visita che ha fatto la IV Commissione allo
stabilimento Cogne, nel quale egli ci ha informati che nonostante
le sue buone intenzioni è stato costretto ad affidare la
ristrutturazione di un padiglione industriale ad una ditta non
valdostana, in quanto l'offerta locale più conveniente era
superiore del 30 percento rispetto a quella esterna meno
conveniente. É uno dei numerosi casi di scarsa competitività
dell'offerta imprenditoriale valdostana, questa scarsa
competitività che oltretutto viene anche ripresa nella relazione
illustrativa fatta dall'Assessore.
Scarsa competitività che è generata soprattutto dal ruolo
estremamente negativo, a nostro avviso, svolto dalla Regione,
cliente unico principale di numerose aziende, abituato a strapagare
opere e servizi, e a drogare di conseguenza il mercato. Ed è questo
un dato paradossale che non riguarda solo il comparto edilizio, per
il quale non si vede ancora alcuna traccia di coraggiosa
ristrutturazione, ma che concerne tutto il sistema economico nel
suo complesso. Di qui la difficoltà della nostra classe
imprenditoriale a nuotare fuori della piscina valdostana con
l'acqua riscaldata dalla Regione ed a cimentarsi nel mare aperto,
dove le intemperie temprano lo spirito imprenditoriale, e per mare
aperto intendo i mercati liberi dell'Italia e dell'Europa.
É sufficiente effettuare una rapida indagine conoscitiva a
livello bancario, per diagnosticare la salute del nostro sistema
economico, che è al collasso, ma non solo a causa della congiuntura
sfavorevole; la grossa responsabilità è secondo noi addebitabile
alla Regione, ai suoi amministratori che rispondono esclusivamente
a logiche partitiche e che hanno instaurato una sorta di mercato
chiuso, ove gli imprenditori sovente sono protetti e allo stesso
tempo dipendono dal Palazzo. Una forma di protezionismo, e di
protezionismo velatamente e implicitamente si parla sempre nella
relazione illustrativa, che ha dato origine ad uno sviluppo
irrazionale e spesso virtuale, e qui concordo con quanto affermato
inizialmente da Lanièce, strettamente legato all'intervento
regionale e generatore di un conformismo diffuso nello scegliere
iniziative che siano compiacenti con gli interessi politici. A
testimonianza di quanto dico, posso portare l'esempio di una
delibera che è stata recentemente approvata da questo Consiglio e
che riguarda la microrizzazione artificiale.
D'altro canto non raramente, paradossalmente, la Regione si
rivolge all'esterno quando potrebbe comodamente raccogliere sul
territorio risorse imprenditoriali o professionali adeguate. Non ci
possono confortare i risultati di una gestione pubblica mediata
qual è quella della Casa da gioco di Saint-Vincent, la quale,
malgrado l'ostinato tentativo del Governo regionale di dimostrarne
la redditività, non naviga in acque migliori. Non si può accettare
il corollario del previsto maggiore introito di 10 miliardi nel
1995, ignorando che la stessa cifra, se non di più, è già stata
ampiamente dilapidata in un solo trimestre per mantenere gli
onerosi servizi e affitti offerti dalla SITAV alla gestione
straordinaria regionale.
É un ragionamento monco questo, un'analisi aziendale
monodimensionale, che considera solo le entrate e che trascura i
costi; dietro la salvaguardia della dimensione occupazionale e
della continuità dell'attività ludica si celano anomale operazioni
contrattuali fra il pubblico e il privato, le quali, facendo leva
sulle generose casse regionali, sono ben distanti dalle logiche
della buona amministrazione.
Una conduzione che, a nostro avviso, è deprecabile e i cui
riflessi negativi, se non ci sarà un solerte ed efficace intervento
riparatore, non tarderanno a sentirsi.
É curioso poi il fatto che non si sia fatto cenno in tema di
disponibilità finanziaria a quello che era uno scopo basilare per
tutti quanti: la rottura dell'accerchiamento.
Quanto sono credibili poi quelle reiterate dichiarazioni di
principio che tendono alla progressiva riduzione di quelle funzioni
e di quei compiti di tipo gestionale, che hanno contribuito
all'ingigantimento della macchina regionale? E qui cito una frase
contenuta appunto nella relazione. Una concreta volontà di
alleggerimento dovrebbe avere come punto di partenza la
sburocratizzazione dell'attività regionale, ma la reale
controtendenza si evince dall'impressionante dilatazione delle
spese per il funzionamento, a scapito di quelle destinate
all'investimento - queste ultime ormai ridotte a cifre minimali -,
e dall'attitudine di creare apparati e sovrastrutture inutili e
costose, come il CREL, l'Assocredito, l'Agenzia del lavoro, oltre
che dannose - mi riferisco al Centro Sviluppo -, nei confronti di
specifiche categorie professionali, in quanto generatori di
concorrenza sleale.
Qui c'è un po' il mito degli apparati e non ci sembra
assolutamente corrispondente alla realtà la parte in cui si parla
di semplificazione degli ingranaggi della società, delle regole o
dei processi.
Ma alleggerimento significa anche e soprattutto riduzione delle
partecipazioni azionarie nelle molteplici attività economiche, che
di economico hanno solo il nome, producendo spesso una continua
socializzazione delle perdite ed impedendo una crescita della
qualità gestionale dei servizi erogati all'utenza. Viceversa, nei
settori che richiedono un'impostazione politica coordinata e
attenta, mi posso riferire alle comunicazioni o all'energia, la
Regione brilla per il suo disinteresse. Ne sono un esempio
lampante, anche questo recente, l'acquisto della maggioranza del
pacchetto azionario della SAV da parte di un gruppo privato, e
quindi la parallela diminuzione del controllo da parte della
Regione di una società che, a nostro avviso, è strategica.
Un comportamento che stride con l'attribuzione delle competenze
relative allo scorso anno, relative alle quattro strade laterali. E
poi la reiterata assenza di volontà di pianificare una razionale
utilizzazione delle risorse idriche della Valle. Mi auguro che
quella bozza che sta rimbalzando fra la III e la IV Commissione, e
che concerne la previsione di criteri provvisori per il rilascio di
subconcessioni di derivazioni d'acqua, sia oggetto di una
approfondita riflessione da parte dei proponenti e soprattutto sia
preventivamente supportata da un atto di indirizzo chiaro, quale
può essere un piano di utilizzazione delle acque, quale può essere
un piano energetico regionale. Perché anche nel settore energetico
abbiamo già perso diverse opportunità e sarebbe assurdo perderne
ancora.
Quanto sarà attuabile la cosiddetta "etica dell'economia"?
Quanto affidamento possiamo fare anche sulla promessa di
un'economia di regole, poche, chiare, trasparenti e soprattutto
aventi validità erga omnes, quando meno di due mesi fa la Regione
ha acquistato un insediamento a Donnas (mi riferisco all'Iten, 3,5
miliardi) senza alcuna ragione plausibile di politica industriale?
Quante Iten saranno acquistate nel 1995, solo in forza di un input
politico?
Certo, sono note dolenti da dimenticare e da far dimenticare,
perché non giovano assolutamente all'azione di governo, però il
nostro compito è ricordarle perché in Valle spesso si dimentica
facilmente.
Una politica liberista, che non preveda lo sviluppo di una
regione esclusivamente in funzione della quantità di entrate nel
bilancio regionale, ma voglia produrre ricchezza reale come
naturale conseguenza dell'iniziativa individuale, non può
prescindere dalla formazione culturale e professionale e dalla
ricerca. La scuola moderna dovrebbe preparare l'individuo a
modificare la propria struttura culturale e i propri metodi di
lavoro a seconda delle mutevoli situazioni da affrontare. In questa
Regione, dove sul piano teorico, visto le competenze, esistono le
condizioni ideali per portare avanti un programma di questo tipo,
si sono concentrati tutti gli sforzi sull'uso della lingua
francese, anziché creare un quadro armonico di strumenti didattici
ed educativi adeguati alla situazione attuale.
Ci sembra pertanto che, fatta salva la salvaguardia dei diritti
sanciti dallo Statuto speciale all'interno del presente e del
futuro assetto costituzionale, l'attuazione e l'interpretazione
data dal Governo regionale degli articoli 39 e 40 dello Statuto
speciale, piuttosto che essere il naturale sbocco di una condizione
culturale esistente sul territorio, sia un'imposizione e una
manovra speculativa finalizzata al recupero di consensi entro una
determinata fascia sociale.
Solo una libera adesione da parte di famiglie, studenti,
docenti, frutto dell'intimo convincimento, ad un tale progetto
bilingue avrebbe dovuto alimentare il finanziamento dello stesso,
legittimando quell'enorme dispendio di energie e risorse pubbliche
che avrebbero potuto essere meglio indirizzate a sostegno di
differenti e più moderni progetti educativi.
Tornando alla marginalizzazione economica e allo sviluppo
ineguale che minacciano le piccole realtà come la nostra nel
processo di integrazione europea, la risposta non può essere altro
che il federalismo, modello non solo istituzionale ma anche
organizzativo, i cui pilastri portanti sono comunque la coscienza e
la responsabilità degli amministratori pubblici. E sono le
amministrazioni locali, regioni e comuni, che devono dimostrare per
prime la loro capacità per poter essere destinatarie di tutte le
energie e competenze che dal centro vengono traslate alla
periferia.
Oggi come oggi, se i trasferimenti finanziari dello Stato
fossero commisurati alla capacità dei nostri amministratori
regionali, saremmo probabilmente debitori e non creditori nei
confronti dello Stato. É sufficiente dare uno sguardo al PIL
interno, regolarmente al di sotto della media nazionale nonostante
le risorse di cui disponiamo. Ancora più grave è il decremento in
previsione dei prossimi anni di IRPEF ed IRPEG, e anche qui lo
citava prima il collega Lanièce il calo delle imposte pagate sui
redditi da persone fisiche e giuridiche. Cosa significa? Che cala
la propensione all'imprenditorialità, al lavoro?
Se beneficiassimo della cosiddetta "autonomia impositiva", il
nostro bilancio pareggerebbe, ma su una cifra di poco superiore ai
mille miliardi, al netto delle partite di giro e delle contabilità
speciali, probabilmente esente da quella forzatura finanziaria che
ho letto nella relazione, che permette di includere nel riparto
fiscale anche i 500 miliardi del trasferimento sostitutivo da IVA
di importazione. Questi saranno gli appuntamenti che ci
aspetteranno in quell'ottica federalista che tutti auspichiamo.
Purtroppo in Valle d'Aosta sovente le prerogative che ci sono
state riconosciute in forza della nostra specialità, sono state
utilizzate come moltiplicatori di inefficienza e di mala
amministrazione; minor riguardo - nonostante le potenzialità a
disposizione - è stato riservato all'individuazione di un preciso
modello di sviluppo e al benessere della collettività in genere.
Regolarmente e sapientemente dosate, ogni anno in questa occasione
ci vengono riproposte le solite formule del rigore, del realismo,
della coerenza, dello sviluppo, della fiducia e così via,
dimenticando però opportunamente i limiti, fra i quali quello della
difficoltà della Valle di promuovere se stessa, di offrire il suo
prodotto ambiente naturale per manifestazioni di rilievo nazionale
o internazionale. Purtroppo, in questo caso, le scopiazzature
francofone valgono solo quando si affronta il tema culturale o il
tema delle relazioni diplomatiche; viceversa, quando si tratta di
promuovere la nostra regione a livello turistico o sportivo,
malgrado le disponibilità di neve, strutture e infrastrutture,
anche qui brilliamo per la consueta assenza.
Ne è stata un esempio lampante l'interpellanza discussa ieri in
aula sulla possibilità di promuovere una fase della Coppa del mondo
in Valle d'Aosta, ma possiamo anche citare il Torneo delle sei
nazioni di hockey, dove si poteva far confluire qualcosa come
5-8000 persone in Valle d'Aosta, con un minimo dispendio di risorse
finanziarie ed avere l'immagine della Valle proiettata con tre
schermi internazionali, con partecipazione di addetti ai lavori di
alto livello sportivo qui nella nostra regione.
Limiti che però non riguardano solo il settore
turistico-sportivo, ma concernono anche altri settori: ad esempio,
pensiamo alle mele della Val di Non; qualitativamente sono molto
inferiori a quelle della Cofruit, neanche paragonabili dal punto di
vista del gusto, eppure danno lavoro ad un'intera valle, vengono
stravendute sul mercato nazionale, la vendita viene addirittura
promossa mediante la realizzazione di spot pubblicitari su Rai e su
FININVEST, e le cooperative dedite alla produzione e distribuzione
non registrano bilanci in rosso. Una fotografia gestionale
esattamente opposta a quella della nostra Cofruit, che nonostante
la potenzialità qualitativa del prodotto non riesce ad emergere.
Questo perché la Cofruit è rigorosamente protetta dall'ala di mamma
Regione, e ci teniamo a far notare questa centralità non dell'uomo
ma della Regione.
Per concludere, non mi pare di intravedere in questo bilancio,
principale strumento di indirizzo politico dell'attività regionale,
una sostanziale centralità dell'uomo, forse in copertina, sulla
scenografia, anche se più sbiadito rispetto allo scorso anno, ma
non nella realtà.
Qui al centro dell'attenzione rimane il potere, la sua
conservazione, la gestione finalizzata a sé stesso e il suo
consolidamento, e all'uomo, ai cittadini, viene riconfermato quel
ruolo di scomodo e ingiusto bersaglio politico; forse il centro può
essere interpretato in questo senso.
Mi sembra che alla centralità dell'uomo questo bilancio
ribadisca la centralità del Palazzo; l'uomo non risulta affatto il
protagonista o il destinatario delle scelte politiche, bensì è e
rimane la Regione. Quella Regione che, ad onta di quelle ridondanti
e ipocrite iniziative volte a farla apparire come trasparente, è
sempre più opaca e distante da quelle che sono le legittime
richieste ed aspettative dei cittadini.
Un bilancio che, al di là delle asettiche previsioni contabili,
riconferma il primato delle parole sui fatti, dell'apparenza sulla
realtà, della continuità nel metodo e nei contenuti, come
d'altronde si legge nella prima pagina della relazione fatta
dall'Assessore, e nei cui confronti non possiamo esprimere il
nostro voto favorevole.
Presidente Ha chiesto la parola il Consigliere Piccolo.
Piccolo (ADP-PRI-Ind) A nome della Federazione autonomista, in
occasione della discussione sul bilancio, documento di
programmazione politica-economica-finanziaria, mi siano consentite
alcune brevissime considerazioni quale modesto contributo al
dibattito che è in corso da parte di ogni forza politica presente
in questo Consiglio.
Voglio evitare considerazioni sterili sulle cifre, per fare
alcune riflessioni più di natura politica.
La Federazione autonomista è proprio sul programma di inizio
legislatura che ha condiviso questa maggioranza ed ha contribuito a
formulare, sulla base del quale ha appoggiato prima questo
Esecutivo ed ora ne è parte integrante, dando il proprio contributo
in modo costruttivo e leale.
Il programma di legislatura è quindi il collante di questa
maggioranza, è il cardine di una aggregazione di forze autonomiste
e federaliste, che insieme alle forze progressiste hanno lanciato
un segnale importante e fino ad oggi positivo, nonostante le
diversità di vedute e le difficoltà di convivenza che hanno dato
luogo ad alcune verifiche. Difficoltà nate proprio da una legge
elettorale su base proporzionale, che ci auguriamo al più presto
possa modificarsi in senso maggioritario, dando ai cittadini la
possibilità di scelta di un governo.
Verifiche che si sono concluse positivamente, grazie al buon
senso dimostrato da tutte le forze politiche della coalizione di
maggioranza.
Voglio pertanto sottolineare il fatto che fino ad oggi è
prevalso ancora l'interesse generale rispetto a quello dei
raggruppamenti delle singole forze politiche.
Il bilancio di previsione è quindi il frutto del programma e
dell'accordo delle forze politiche, che hanno concordato e che
mettono al centro dell'azione amministrativa l'uomo, componente
della comunità valdostana. Ed è appunto sulla valorizzazione
dell'uomo facente parte della nostra comunità che la Federazione
autonomista ha centrato tutta la sua azione politica,
l'aggregazione di forze politiche e di uomini, per costruire
insieme una Valle d'Aosta verso l'Europa e vicino agli anni
duemila.
La rivalutazione dell'autonomia e del federalismo, anche in
senso economico, sono indicati in questo bilancio, anche se
rigoroso ma razionale nella suddivisione dei vari settori
economici, indirizzando le risorse finanziarie ed umane verso
un'economia poliedrica: la valorizzazione dei giovani, ricercando
soprattutto la qualità, la prevista distribuzione dei servizi sul
territorio, dando voce alle autonomie degli enti locali,
coinvolgendo anche il mondo delle imprese sul territorio,
permettendo loro di utilizzare le incentivazioni regionali, in
grado così di poter camminare da sole, dando loro la possibilità di
esprimere le capacità imprenditoriali spesso fino ad oggi soffocate
da un negativo assistenzialismo.
É quindi necessaria ed urgente la revisione della legislazione
regionale in materia di aiuti all'impresa, fonte economica
essenziale della nostra Regione e possibile fonte di nuovi posti di
lavoro per i nostri giovani.
Il nostro rappresentante in seno all'Esecutivo ha già effettuato
insieme alla Giunta, e a questo proposito mi complimento con il
Presidente della Giunta proprio per la sua operatività in senso
collegiale, alcune scelte importanti indirizzate proprio verso quel
settore produttivo, snellendo alcune procedure
burocratico-amministrative, che hanno dato dei risultati
positivi.
Prima di concludere, desidero precisare che il nostro gruppo
continuerà a mettere a disposizione della maggioranza e del
Consiglio intero la disponibilità a lavorare sui problemi concreti,
che è proprio l'assunzione dell'impegno conferitoci dagli elettori
che ci hanno dato la fiducia con il voto, al di là delle sigle e
degli schematismi, che normalmente faticano a capire persino gli
addetti ai lavori.
Infine, dichiarando il voto favorevole della Fédération
Autonomiste a questo bilancio di previsione, mi auguro che possano
trovare con l'impegno di tutti, ma soprattutto dell'Esecutivo, una
concretizzazione con interventi celeri che superino le lungaggini e
gli intoppi burocratici. Questo è forse lo sforzo più grande che
bisogna fare.
In conclusione, permettetemi una considerazione di tipo
personale. Occorre fare più fatti e meno parole: questo credo
voglia la gente, per continuare a credere nelle istituzioni.
Presidente Ha chiesto la parola il Consigliere Chiarello.
Chiarello (RC) Ogni anno siamo a una discussione sul bilancio, o
meglio: per me è il secondo anno che siamo a questa discussione.
Qualcuno può ritenere importante la discussione sul bilancio, io
ritengo che sia una discussione abbastanza marginale, mentre più
importante è quello che di questo bilancio si fa durante l'anno.
Però, dato che entro la fine dell'anno dobbiamo approvare un
bilancio, è giusto che ognuno di noi dica la sua opinione al
riguardo. Però non enfatizzerei tanto questa discussione, perché
come ho sentito dai vari interventi, diventa una discussione
politica su nuove formazioni politiche e cos'altro; ritengo che in
una discussione sul bilancio si dovrebbe parlare di cosa vuole
quest'Amministrazione e cosa si prefigge nell'ambito della finanza
pubblica in Valle d'Aosta.
Si è parlato nel bilancio di qualità della vita, programmazione
strategica ed operativa; è stata molto efficace la presentazione di
questo bilancio, però ho dei dubbi che sia cambiata rispetto ai
bilanci precedenti e alle Giunte precedenti. Avevo sentito anche
Consigli e Giunte precedenti a questi dire che si doveva
alleggerire la Regione, lo abbiamo detto l'anno scorso, continuiamo
a dirlo quest'anno, e poi vediamo che il bilancio è un vocabolario
dove ci sono rivoli e rivoletti che arrivavano da tutte le parti e
che coprono tutti i buoni principi che invece nella fotografia
generale del bilancio si continua a professare. Cioè, c'è
distribuzione ancora adesso di soldi a pioggia, quasi
incontrollabili alla fine, e che va a scontrarsi con l'autonomia
dei comuni, delle comunità locali.
Continuiamo a dire che c'è bisogno della riforma della finanza
degli enti locali, però dobbiamo cominciare a farla, come abbiamo
iniziato a fare delle leggi che delegavano i sindaci; però sulla
finanza abbiamo fatto ben poco, almeno così sembra da questo
bilancio.
Le cose importanti che ritengo si debbano fare, proprio come ha
detto qualche collega prima, riguardano il piano energetico e il
piano delle acque. Anche lì abbiamo una dimostrazione che si vuole
di nuovo in quel senso cominciare dalla coda del problema; secondo
me è qualificante per questa Regione ed è d'obbligo per una regione
che parla di federalismo farsi un piano energetico ed un piano
delle acque prima di dare delle concessioni provvisorie, ma non una
o due concessioni provvisorie. Con le concessioni provvisorie che
stiamo discutendo, si va ad utilizzare buona parte della
disponibilità di acqua che c'è in questa regione; come si fa in
questo momento a fare un piano provvisorio per le concessioni...
questo non lo capisco!
Si parla di liberismo, si dice che la Regione deve uscire dalla
proprietà di varie aziende, ma un mese fa abbiamo comprato un
capannone che mi si deve ancora spiegare come mai si compra. Si
dismettono alloggi di edilizia sovvenzionata e si comprano
capannoni... questo vorrei capirlo! Poi chi decide che l'autostrada
non è un settore strategico... invece il capannone di un privato è
un settore strategico... questo vorrei saperlo ancora
dall'Assessore!
L'artigianato nella nostra regione è in difficoltà proprio
perché è vissuto proprio sulle sovvenzioni, non ha veramente un
reticolo funzionante e competitivo come altri artigianati in altre
regioni, che devono viaggiare con le loro gambe.
Quello che mi preme di più è la scuola, come penso prema a tutti
noi, perché influisce direttamente sulla forma della nostra società
del domani. Continuiamo a dire che c'è disoccupazione in questa
regione, che l'offerta non va nella direzione della domanda, cioè
che ci sono domande per gente qualificata in certi settori e qui
non c'è, per cui si deve per forza andare fuori. Da dieci anni
diciamo che questa scuola deve essere modificata, ci sono solo
pochissimi indirizzi di scuola in questa regione; quello che invece
si è fatto in questa regione è stato di inserire il francese a
tamburo battente nella scuola, più che vedere quali indirizzi
scolastici servivano.
Fra l'altro, sulla scuola, abbiamo presentato un'interpellanza,
perché volevamo capire perché la relazione commissionata
dall'IRRSAE ad un professore non è mai stata divulgata; cioè si
spendono dei soldi e poi, probabilmente perché non piacciono i
risultati della relazione, non si divulgano, e non si fa qualcosa
anche in merito a questa relazione.
Sono d'accordo quando si parla della centralità dell'uomo; avevo
già detto l'anno scorso che nella foto all'esterno di questo
vocabolario era messo l'uomo al centro, però ancora una volta è la
Regione ad essere al centro: si continuerà a venire da mamma
Regione, che continuerà a distribuire a tutti quelli che ne avranno
bisogno, a quelli più bravi un po' di più, a quelli che non sono
tanto ben visti un po' di meno, almeno con questo bilancio. Spero
che durante l'anno ci accorgiamo che cambia tutto il tipo di
gestione della Regione, come ha detto l'Assessore, che vuole una
"regione leggera", che vuole la riforma finanziaria degli enti
locali; in questo momento non mi sento di votare un bilancio di
questo genere.
Presidente Ha chiesto la parola il Consigliere Ferraris.
Ferraris (GV-PDS-SV) Il bilancio che stiamo discutendo
rappresenta un momento di verifica dell'attuazione dei programmi,
soprattutto rappresenta un momento di programmazione dell'azione
futura, e da questo punto di vista c'è uno stretto legame con il
programma di legislatura, così come è stato evidenziato nella
relazione di presentazione.
Ma se si può condensare in uno slogan quella che è la
caratteristica di questo programma, direi che è nel fatto di
governare di più e gestire di meno, nel senso che la "regione
leggera" (così come è descritta nella relazione di Lévêque)
dovrebbe essere una regione che sostanzialmente programma e
controlla i risultati della sua azione. Per fare questo, attua il
principio di sussidiarietà decentrando risorse, funzioni e
competenze agli enti locali della Regione.
Credo che questa fase di decentramento, di délocalisation (come
veniva definita nella relazione), sia in qualche modo attuata
attraverso un'azione di concertazione con gli enti locali; è chiaro
che si tratta di un primo passo, sicuramente non di un punto di
arrivo.
Bisogna andare avanti, bisogna riprogettare - ed abbiamo le
possibilità statutarie - l'Ordinamento degli enti locali, si tratta
in sostanza di riscrivere la cosiddetta "142 regionale". Direi che
questo è un appuntamento che ci deve vedere impegnati subito dopo
l'approvazione di questo bilancio, attuando quei principi
federalisti che erano richiamati anche nella relazione di
presentazione. In sostanza c'è oggi la possibilità di attuare una
capacità di progettazione e di innovazione istituzionale e
amministrativa all'interno della Regione.
Ma il bilancio è anche un momento di consuntivi. Non voglio fare
una lunga elencazione, però credo che il fatto di aver
salvaguardato le risorse regionali, tanto per indicare solo dei
titoli, la "questione Casinò": penso sia facile oggi fare delle
facili critiche su cosa è successo, ma non dobbiamo dimenticarci
che il rischio era quello di trovarci una Casa da gioco non
funzionante alla fine della gestione SITAV. La stessa "vicenda
Cogne" - qui si parla di una regione che non è favorevole alle
privatizzazioni - ma rispetto alla Cogne la Regione ha dimostrato
una capacità unica a livello nazionale nel favorire un processo di
privatizzazione di un'azienda a partecipazione statale. Si potrebbe
continuare con altri titoli, ad esempio il "Mauriziano". Ricordavo
prima il discorso di impostare l'azione della Regione con una
concertazione non solo con gli organi istituzionali e gli enti
locali, ma anche con le categorie economiche. Direi che questo è un
fatto emblematico, il fatto che sia stata approvata la legge sul
CREL, che adesso diventerà operativa, è un segnale deciso in questa
direzione.
Però c'è un altro tratto caratteristico di questo bilancio, o
quanto meno del modo in cui è stato presentato, ed è quello di
definire in modo molto chiaro l'interdipendenza della situazione
economica della nostra regione con la situazione economica che c'è
a livello internazionale e nazionale. Non credo che le tabelle che
sono state messe nel bilancio fossero un puro esercizio accademico;
credo che questo tipo di presentazione evidenzi come una ripresa
economica in atto nel Paese possa contribuire al rilancio di
un'economia regionale, che quindi non siamo una enclave separata
rispetto a dinamiche economiche che si muovono accanto a noi, e
quindi che recuperare efficienza e competitività alle imprese è una
condizione per l'apertura ai mercati.
Il dire no ai mercati protetti significa andare anche contro
corrente rispetto a quelle che sono alcune esigenze della
cosiddetta "società civile" anche regionale, proprio perché per
uscire da una situazione di difficoltà si individuano alcuni
indirizzi molto chiari, indirizzi che vanno verso la
riprogettazione dell'attività economica regionale, soprattutto
andando a definire delle strutture a rete (penso alle
telecomunicazioni, all'energia e ai trasporti), cioè applicare una
vera e propria politica dei fattori, puntare sulle aree attrezzate,
la qualità, la ricerca, la formazione delle risorse umane, i
servizi. In sostanza, cercare di risolvere i problemi
dell'occupazione e dello sviluppo sicuramente non con interventi
assistenziali, ma con interventi che puntano ad una
riqualificazione dell'apparato produttivo e dei servizi della
Regione.
Noi viviamo una situazione sicuramente non facile, perché se è
vero che la nostra economia è interdipendente, è altrettanto vero
che noi vediamo che a livello nazionale una svalutazione del 30
percento non ha portato ad un forte incremento dei tassi di
crescita. I tassi di crescita previsti per il prossimo triennio a
livello nazionale sono vicini a quelli dei paesi CEE, che non hanno
subito un livello di svalutazione delle dimensioni come ha subito
il nostro Paese, e contemporaneamente ci troviamo con dei tassi di
interesse che sono quasi del 4 percento superiori a quelli dei
concorrenti europei. Quindi ci troviamo in una situazione
estremamente difficile.
Abbiamo una finanziaria e qualcuno l'ha elogiata qui; io credo
che se c'è stata una legge finanziaria inefficace è proprio quella
che in questi giorni sta discutendo il Parlamento, tant'è che c'è
un intervento del Fondo monetario internazionale. Non è ancora
stata pubblicata la lettera perché probabilmente i contenuti non
saranno così lusinghieri, ma ci sono già i ministri economici che
dicono che bisogna ripensare ad una manovra nel 1995. Questo vuol
dire che è una legge finanziaria basata sui condoni, cioè sul fatto
che si riconosce la illegalità diffusa come fisiologica a questo
Paese. Il fatto che si pensi alle detassazioni e agli amici, e poi
si pensi anche di risolvere i problemi del Paese con tagli alle
spese sociali, sono delle soluzioni che non ci avvicinano
all'Europa, ma semmai ad un modello latino-americano.
Questi dati sono indubbiamente percepiti dai mercati
internazionali e i risultati del Cambio e della Borsa stanno lì a
dimostrarlo.
In Valle d'Aosta si è cercato di fare, pur con i limiti delle
dimensioni di una regione come questa, una cosa diversa, cioè se
questo Paese rischia di andarsene fuori dall'Europa, qui si cerca
di fare una legge finanziaria regionale che cerca di tenere
strettamente ancorata questa regione a quella che è la sua naturale
collocazione, cioè una forte vocazione europeista. Da questo punto
di vista questa legge finanziaria risponde a tali esigenze.
Non ho visto questa legge finanziaria essere occasione di
conflittualità sociale e di discussioni rissose con le categorie e
i soggetti che in questa regione saranno interessati dalle
decisioni che prendiamo. Ho visto una cosa diversa: ho visto
prevalere un metodo del confronto con le categorie, il metodo della
concertazione, ho visto un modo civile e positivo di discutere
queste cose. Non ci sono stati tagli alla spesa sociale, anzi, se
andiamo a vedere, nel campo della sanità, dell'assistenza, della
istruzione e della cultura c'è un lieve incremento della spesa
sulla base triennale.
É chiaro che non è una legge finanziaria che risolve tutti i
problemi della Valle d'Aosta; bisogna andare avanti verso un
miglior funzionamento del sistema della Valle d'Aosta e quindi che
la riforma della pubblica amministrazione, sia attraverso la
delegificazione, sia attraverso la riforma della dirigenza, ma
anche attraverso la capacità di valorizzare le possibilità di
analisi, di scelta, di decisione, le capacità di programmazione e
soprattutto del controllo dei risultati, siano delle strade che
vanno portate avanti con decisione. Qui vengono poste delle
premesse; si tratta di andare in questa direzione.
Noi abbiamo, e questa finanziaria da questo punto di vista è un
aiuto, la possibilità di sperimentare un nuovo modello di
organizzazione della pubblica amministrazione a livello regionale,
ma anche un nuovo modello di organizzazione a livello
istituzionale.
Credo che questa sia una occasione da non perdere per un
esercizio vero e reale dell'autonomia e per questi motivi dichiaro,
a nome del gruppo PDS-GV che voteremo a favore di questa legge,
proprio perché riteniamo che questa possa essere una legge che
risponde alle esigenze profonde di questa Regione e soprattutto
consente a questa Regione di fare un salto in avanti.
Presidente Ha chiesto la parola il Consigliere Collé.
Collé (PpVA) Commentare criticamente un bilancio previsionale
significa certamente entrare nelle cifre, intese come traduzione di
scelte politiche, riservandosi soprattutto di verificare
costantemente, durante l'esercizio oggetto di previsione, se quelle
cifre, ovvero quelle scelte, vengono attuate e tengono fede ai
criteri che le hanno determinate. Controllo senza prevenzioni
aprioristiche, ma severo e continuo: questo è il compito che spetta
ad una forza di opposizione che voglia seriamente esercitare il suo
ruolo.
Ciò premesso, alcune osservazioni sul documento previsionale
illustrato nella seduta di ieri dall'Assessore Lévêque - un
documento di pregiata fattura non solo estetica - sono pur
possibili ed opportune.
Sì, l'ho detto in apertura, sono le scelte politiche a dover
essere oggetto di osservazione. Va sottolineato per prima cosa come
alcuni settori di intervento abbiano maggiore spazio di altri, non
sappiamo se per i limiti dei titolari degli assessorati o per altre
ragioni, che ci risulta difficile individuare.
L'esempio più eclatante viene dal Turismo; lo stesso documento
letto in aula dall'Assessore Lévêque lo conferma: nelle pagine
4-5-6 che illustrano le realizzazioni e gli obiettivi, manca del
tutto, salvo un fugace accenno al potenziamento del settore
funiviario, un riferimento all'industria del turismo in Valle, per
la quale è assai limitativo contare sulla buona stella che porta la
neve nella nostra regione, mentre quelle concorrenti ne sono
prive.
Ho usato il termine industria non a caso, perché il concetto ne
trascina con sé altri due: la ricerca e la promozione, e a noi pare
che sul primo, la ricerca, ovvero lo studio dei flussi che possono
incrementare l'affluenza dell'utenza turistica, si sia a livello
zero o quasi. La promozione è invece molto affidata all'iniziativa
delle singole stazioni e manca quasi del tutto un
coordinamento.
Non sono sicuramente sufficienti le buone intenzioni né i
richiami demagogici alla creazione di una cultura del turismo,
concetto completamente da chiarire.
Altro elemento da rimarcare è il rapporto con gli enti locali:
sicuramente sono stati fatti passi avanti, ma i comuni destinati
nello sviluppo democratico di cambiamento del nostro Paese a
divenire sempre di più il primo, il più immediato, il più
significativo rapporto fra il cittadino e le istituzioni, sono
ancora lontani dal possedere quell'autonomia e quella capacità di
autodecisione legata in gran parte alle possibilità
finanziarie.
Sarebbe assai grave se i comuni, svanito come sembra l'incubo
del centralismo statale, cadessero vittime di un centralismo
regionale pur esercitato in buona fede, condizionante le loro
effettive libertà di scelta.
Il rapporto comuni-Regione è da rivedere, il meccanismo va
razionalizzato a partire dalla gestione dei fondi FRIO, soggetti ad
una burocrazia lentissima, come dimostra l'esistenza di un residuo
FRIO che in bilancio ammonta alla bella cifra di 125 miliardi. E
già che siamo entrati nel capitolo residui, lo riconosce il
commento al bilancio da parte dello stesso Assessore: essi sono
ancora troppo alti, denotando che la svolta nella tipologia di
gestione della cosa pubblica è sotto lo specifico profilo tuttora
da compiere, specialmente per ciò che concerne il comparto
industriale. Non è certo il segno questo di una "regione
leggera".
Per obbligo di sintesi, vorrei limitarmi a poche altre
sottolineature. Uno degli obiettivi di fondo, cui il bilancio si
ispira, è la qualità della vita, con il cittadino al centro
dell'attività dell'ente pubblico, concetto non nuovo, sicuramente.
Ebbene, Aosta e molte località della regione hanno un grave
problema: l'emergenza casa; non ci pare che questo bilancio ne
colga in pieno l'importanza, soprattutto verso l'obiettivo "prima
casa", sia esso realizzabile singolarmente o in cooperativa.
Un'osservazione che potrebbe apparire marginale è l'assegnazione di
nove miliardi per la copertura dei tetti in lose, un aumento di due
rispetto al precedente esercizio.
Pensiamo che i tetti in lose debbano essere strettamente
collegati alla loro funzione paesaggistica, ossia alla loro valenza
come componenti di una tradizione da mantenere che riguarda le
abitazioni e gli edifici pubblici, ma non sicuramente capannoni
industriali o artigianali. La legge è da rivedere, così come, a
fronte di un degrado urbano che ha radici antiche, va rivisto il
Piano di bacino di traffico nella parte che riguarda il capoluogo e
i suoi collegamenti, perché l'individuazione della ferrovia come
rimedio rischia di diventare specialmente per il progetto
Sarre-Quart un sogno nel cassetto. É ovvio che così Aosta non può
proseguire, è una città assediata per la quale occorre studiare
rimedi a breve, a media e a lunga scadenza, ma con estremo
realismo.
Ho cercato di concentrare le critiche sui punti che mi sono
apparsi più vulnerabili, e ciò nell'interesse comune. Sui principi,
chiaramente una forza popolare come la nostra non può non essere
d'accordo, ma di buone intenzioni, si sa, è lastricata una certa
via. Lo sforzo che da quest'aula deve partire è un messaggio forte
e preciso per la comunità, attraverso una concretezza che solo in
una certa misura ci sembra caratterizzi il bilancio. Valdostani, si
cambia! Mutano metodi e contenuti, il che sta a significare che
cambiano le scelte ed insieme ad esse cambia anche qualche altra
cifra fondamentale.
Presidente Ha chiesto la parola il Consigliere Florio.
Florio (VA) Quando per tanti anni, nel passato, ho dovuto
discutere del bilancio del Comune di Aosta, la conclusione finale
alla quale giungevo era che si trattava di una discussione
sostanzialmente inutile, e pensavo in quel momento - anzi era
un'impressione che ci scambiavamo reciprocamente fra consiglieri
comunali -: in Regione sì che c'è senso e c'è peso nella
discussione relativa al bilancio.
Oggi è la seconda volta che discuto qui di bilancio regionale e
già sono alla conclusione che si tratti di una discussione fatta,
di una discussione finita ancor prima di iniziare, perché in sé
l'atto di approvazione del bilancio e, in Regione, delle leggi
collaterali, costituisce un atto dovuto che rappresenta gli
obiettivi, la volontà e la capacità di una maggioranza e delle
persone chiamate a fare questo in modo specifico e preciso - gli
assessori - solo molto, molto parzialmente.
Credo che non sia neppure più un libro dei sogni il bilancio, è
forse una petizione di principio, talvolta presentata in modo
sommario e superficiale - ho letto alcune cose di alcuni bilanci
passati -, talaltra, presentata in modo più razionale, tecnicamente
più preciso, direi anche pieno di suggestioni, come è il caso di
ieri, e credo sia da sottolineare lo sforzo fatto dall'Assessore
nella presentazione della relazione che ci è stata letta ieri.
Detto questo, credo che al di là di una valutazione che bisogna
fare degli atti che andiamo ad approvare, si debba, in sede di
bilancio, richiamare l'attenzione sul percorso che la maggioranza
che lo esprime si è data allorquando si è costituita, per
verificare se nel breve passato (un anno appena è trascorso o poco
più) si è proceduto verso gli obiettivi che ci si era fissati, e
soprattutto se si ha l'intenzione di proseguire nel prossimo anno,
e andando noi tutti d'accordo fino alla scadenza naturale della
legislatura.
Nella relazione dell'Assessore e nel contenuto delle due leggi
collegate al bilancio credo ci siano tre prospettive che meritano
di essere sottolineate.
La prima, è quella che è già stata ricordata da altri colleghi,
della cosiddetta "regione leggera". Il secondo, che è legato al
primo ma solo in termini talvolta casuali, è quello del
riordinamento più generale dell'amministrazione locale. Infine il
terzo, che compare di sfuggita nella relazione, ma che io credo
invece abbia una importanza formidabile proprio in questo momento,
è il tema della riforma dello Stato.
Perché questi tre punti e perché vorrei fermarmi a svolgere
alcune riflessioni su questi tre punti, proprio in rapporto alle
leggi di bilancio? Perché le leggi di bilancio che ci troviamo ad
approvare e quelle che continueranno ad esserci negli anni futuri,
rimanendo ferma l'attuale legislazione, sono strettamente legate a
questi tre temi. Sono legate a questi tre temi in parte attiva per
quanto riguarda la provenienza delle risorse che abbiamo a
disposizione, e sono legate a questi tre temi per quanto riguarda
le risorse che possiamo mettere a disposizione.
Vorrei partire dal discorso della riforma dello Stato. Non c'è
un momento grave come quello che stiamo vivendo in questi giorni, a
mio avviso. Si ha persino l'impressione che lo Stato in quanto tale
non esista più, che questo sia in mano a personaggi i più strani e
i più diversi, che giocano all'interno dello Stato a chi urla e
grida di più.
Il rischio che ne corriamo è quello della frantumazione di
questo Paese e della derivante incapacità delle comunità locali,
intendendo in queste le regioni, di non riuscire a costituire più
neppure esse un riferimento amministrativo certo per la gente.
Fortunatamente questo nella nostra regione non avviene; questo
palazzo, ciò che esso rappresenta, è pur sempre presente
nell'immaginario collettivo dei Valdostani, costituisce comunque un
riferimento preciso, costituisce una garanzia di riferimento e di
riconoscimento di quel patto tacito che tutti i Valdostani hanno
sottoscritto nel momento in cui hanno deciso di vivere insieme in
pace. Ma questo non basta, perché sappiamo che il nostro Paese, se
sarà ancora domani, potrà esserlo in modo formidabilmente diverso
rispetto a quello che è oggi dal punto di vista istituzionale,
delle regole che disciplinano i rapporti fra i diversi livelli
istituzionali, dal punto di vista economico, dei rapporti sociali,
eccetera.
Credo che la Regione Valle d'Aosta, in quanto regione a statuto
speciale, non debba limitarsi a stracciarsi le vesti o a
scandalizzarsi o ad adombrarsi ogni qualvolta vengono avanti
proposte di soluzione diverse dell'organizzazione dello Stato, ma
debba essa stessa farsi promotrice e scendere in campo nei
confronti di questo argomento preciso. Rimanere arroccati nella
difesa cieca di una situazione esistente potrebbe finire per farci
diventare all'interno del nostro Paese fra le forze che lavoreranno
perché nulla cambi, perché meglio si continui a stare. Grave
sarebbe il rischio che correremmo in questo senso, ma soprattutto
gravissimo potrebbe essere per la ricaduta sicuramente negativa che
una situazione di questo tipo finirebbe per avere, non sulle nostre
condizioni di privilegio, che pure ribadisco continuano ad esserci,
ma sulle nostre condizioni che anche noi intendiamo rivendicare
fino in fondo.
Questo ragionamento vale soprattutto se consideriamo poi, come
dice l'Assessore nella sua relazione, che circa il 30 percento
delle entrate regionali derivano da trasferimenti sostitutivi
dell'IVA da importazione. Non è un importo trascurabile, è un
importo che ha il suo peso come credo sia evidente per tutti, ed è
un importo che mantiene tutta la aleatorietà del caso. Bene è
mettersi in mare aperto e discutere di questo problema, della
nostra presenza all'interno dello Stato, di come proporre una
diversa organizzazione di questo Paese, affinché si possa diventare
piloti di quelle esigenze legittime di cui siamo portatori,
affinché possano essere riconosciute dagli altri nel riconoscimento
pieno delle richieste degli altri.
Il secondo discorso riguarda la "regione leggera". É la
filosofia presente nella relazione dell'Assessore, direi che è
anche presente per certi versi nell'allegato A al disegno di legge,
in quell'elenco di leggi per le quali si prevedono autorizzazioni
di spesa o decrescenti o crescenti a seconda della tipologia della
legge che viene considerata. Ma quanto veramente si ha intenzione
di andare in questo senso? E qui vorrei citare alcuni dati molto
interessanti, di una inversione di tendenza che bene fa sperare ma
che riteniamo ancora molto insufficiente.
Il nostro bilancio, lo dice anche l'Assessore, è oberato da una
quantità colossale di leggi di spesa che lo irrigidiscono e rendono
difficile la distribuzione diversa delle risorse. Da una indagine
che è stata fatta, risulta che al 31 dicembre 1986 la Regione Valle
d'Aosta aveva 1415 leggi in vigore; di queste 1415 leggi a quella
data il 44 percento erano leggi di spesa. Nel solo 1987 sono state
promulgate 112 leggi complessivamente, e di queste ben 71 erano di
spesa. Nell'ultimo anno e mezzo di questa legislatura sono state
promulgate 95 leggi e fortunatamente di spesa di queste 95 sono
solo l'8,4. Un altro dato che può consentire di capire cosa sta
succedendo è quello rappresentato dal numero delle abrogazioni.
Nei periodi precedenti che ho citato prima, le abrogazioni
costituivano l'8 percento degli interventi che venivano fatti;
nell'ultima legislatura, quella che stiamo vivendo, le abrogazioni
hanno raggiunto il 23 percento.
É evidente il tentativo di spostare il lavoro legislativo del
Consiglio, su proposta della Giunta, dalla formulazione di leggi di
spesa di settore, che individuano finanziamenti, contributi,
parcellizzando la spesa regionale con modalità sempre più rigide, a
leggi di contenuto, di indirizzo. Ma è chiaro che questo lavoro
deve essere formidabilmente accentuato e ben diverso deve essere il
ritmo e delle abrogazioni e il ritmo di cancellazione di leggi di
spesa, che si riferiscono in modo assistenzialistico nei confronti
di quasi tutti i settori della società civile, economica, sociale
valdostana.
In questo discorso poi si collega quello del riordino
dell'amministrazione locale, e qui devo dire che c'è un filo che
collega le pagine della relazione. Ho l'impressione che questa
esigenza sia un'esigenza che viene vissuta più sull'onda e
sull'urto dello scontro con le amministrazioni locali, piuttosto
che sulla volontà piena, sostanziale, pervicace della Regione di
governare lei il riordinamento delle amministrazioni locali. Ho
invece l'impressione che questa tensione al riordinamento sia più
nelle mani dei riordinati che non di colui che dovrebbe comunque
riordinare. Vorrei ricordare che si tratta di una competenza della
Regione, non si tratta di una competenza propria degli enti locali.
E questo non per ricondurre questa indispensabile evoluzione del
modo di governare questa regione ad una volontà accentratrice, ma
vorrei ricondurre il fatto che un corretto riordinamento delle
competenze dell'amministrazione locale lo si può avere solo quando
questo avvenga sulla base di criteri chiari, sapendo dove si vuole
arrivare da parte dell'organismo che deve riordinare e deve
decentrare.
Si è partiti dalla coda o da aspetti intermedi al grande
problema del riordino e delle deleghe e dei riconoscimenti agli
altri delle proprie competenze, invece che partire dalla testa. É
vero, lo si è fatto, lo abbiamo anche accettato, sull'urto e
sull'onda e per placare proteste anche corrette, di cui
condividevamo le motivazioni; però credo sia indispensabile
rientrare il più in fretta possibile nella logica di cui dicevo
prima, che non può che essere condivisa da tutti.
Infine, un'ultima notazione che riguarda una suggestione che è
presente nella relazione. É evidente che, sottraendo da una parte
risorse alle leggi di spesa, così come auspichiamo, diventa
indispensabile comunque utilizzare altri criteri ed altri sistemi
per distribuire nei diversi settori di attività della collettività
valdostana le risorse a disposizione, e l'Assessore ha citato le
figure di ingegneria finanziaria, ad esempio.
Credo che sia sicuramente una strada da seguire, è una strada
non nota (o ben poco nota) a questo Consiglio, ma assolutamente
ignota alla maggior parte dei valdostani. Ciò che non vorrei
succedesse è la moltiplicazione all'infinito di altri organismi,
come già ho visto accadere nei mesi di funzionamento della X
legislatura, ai quali demandare continuamente funzioni, quasi come
se ci fosse una sostanziale volontà di delega delle responsabilità
proprie dell'organismo politico-amministrativo. Credo che si debba
ricondurre ad unitarietà di intenti e di volontà le indicazioni di
azione di politica amministrativa e che le fasi successive debbano
essere il più possibile ridotte, sempre per andare verso la
costruzione di una "regione leggera".
Per finire, il giudizio sull'azione di questa maggioranza non
può essere dato compiutamente su un anno e mezzo di funzionamento.
Riconosciamo, lo abbiamo detto e lo ripetiamo oggi, la presenza di
una seria volontà di rivedere completamente i meccanismi di governo
e di sviluppo della Regione che l'hanno caratterizzata soprattutto
negli anni ?80, anni che hanno visto lo scialo più incredibile di
risorse formidabili a disposizione. Ci sembra ci sia la volontà di
andare in senso diverso. Ribadiamo la necessità che questa volontà
venga ribadita e che si acceleri questo processo. Nel giro di
questa intera legislatura dovremmo essere in grado di costruire un
modo di essere dell'ente Regione all'interno della regione stessa,
che sia completamente diverso rispetto a quello di oggi; la sfida
che abbiamo di fronte è formidabile, non so se saremo in grado di
portarla a termine, anche perché la costruzione di questo modo di
essere della Regione non è stata casuale, ma è stata legata agli
interessi propri delle forze politiche di continuare ad
autoproclamarsi tali, a gestire il potere che derivava da questo
modo di essere, a diventare egemoni all'interno della Regione Valle
d'Aosta.
Scegliere di andare, utilizzando una strada diversa, verso
obiettivi diversi, significa delegittimare le forze politiche
stesse. Vuol dire sottrarre loro importanza e peso che deborda in
modo pericoloso rispetto alla loro stessa funzione istituzionale.
Dalla volontà delle forze politiche che fanno parte di questa
maggioranza di continuare ad andare seriamente avanti in questo
senso, dedurremo la seria volontà di agire in modo diverso.
Vorremmo far sì che questo avvenga, per poter continuare quella
esperienza che abbiamo voluto avviare, nei confronti della quale
continuiamo ad essere consenzienti, ma che talvolta vediamo
zoppicare anche nella difficoltà della conduzione oggettiva dei
problemi di ogni giorno.
Voteremo ovviamente a favore di questo bilancio e delle leggi
collegate, ricordando che terremo fede, nel futuro, all'impegno di
sottolineare i problemi che ho cercato di evidenziare, certamente
tenendo conto delle difficoltà obiettive che ci sono, ma
sottolineando l'esigenza che alcuni aspetti vengano affrontati con
estrema urgenza, il riordino della macchina regionale, che mi dice
il nostro Assessore: "Mano a mano che conosci dall'interno, ti
rendi conto di quanto poco funzioni o malamente funzioni"; la
costruzione della "regione leggera"; la cancellazione, noi
sosteniamo, ma sicuramente la diminuzione drastica di importanza
delle leggi di spesa complessivamente presenti, relative a tutti i
settori della società. E se così si procederà sicuramente il nostro
favore a questa maggioranza continuerà ad esserci.
Si dà atto che, dalle ore 11,06, presiede il Vicepresidente
Marco Viérin e che, dalle ore 11,18, riassume la Presidenza il
Presidente Stévenin.
Presidente Ha chiesto la parola il Consigliere Viérin Marco.
Viérin M. (PpVA) Con la mia richiesta di intervento ho cercato
di dirimere le diatribe che ci sono fra l'Union Valdôtaine e i
Verdi.
Ho chiesto la parola perché ritengo che sia doveroso esaminare
alcuni passaggi del bilancio in maniera generale; interverrò poi di
volta in volta su alcuni capitoli specifici. Non ho preparato
nessuna relazione, però mi sono preso alcuni appunti in maniera
generale.
In questa proposta di bilancio pare che gli obiettivi di fondo
siano quelli che ha illustrato l'Assessore Lévêque nella conferenza
stampa con i giornalisti, li ricordo: la centralità dell'uomo, le
sue esigenze, le sue aspettative, la sua dignità, la sua cultura,
la sua salute, quindi la qualità della vita della nostra gente.
Altri mi hanno preceduto e si sono dichiarati d'accordo su questi.
Poi in seconda istanza, non per importanza, ma per divisione di due
obiettivi ben finalizzati, la riqualificazione del sistema
economico locale.
Visto le tabelle che sono state presentate alla conferenza
stampa ci sono sempre però i soliti propositi, quindi il tutto si
potrà verificare all'atto del conto consuntivo, più che all'atto
dell'esame del bilancio. Però non posso non rilevare che gran parte
dei vecchi metodi, non voglio dire tutti, sono rimasti.
Prendiamo ad esempio l'incontro con le forze sociali. Abbiamo
avuto l'incontro con le forze sociali in commissione e direttamente
con l'Assessore, senza che le stesse abbiano potuto esaminare le
proposte di bilancio. Ed allora perché vengono chiamate queste
forze sociali, se non hanno a disposizione questi dati? In questo
modo non possono neppure proporre modifiche, alternative.
Lo stesso è successo per la conferenza stampa. Sono andato ad
ascoltare la conferenza stampa, però anche i giornalisti si sono
trovati in difficoltà, perché trovarsi ad ascoltare una relazione e
nello stesso momento ricevere la copia del bilancio, è chiaro che
uno non può fare le domande in maniera oculata. Un bilancio è
difficile da leggere e non si può fare in due minuti, ed è mia
convinzione che agli organi di stampa fosse opportuno dare almeno
il giorno prima della conferenza la proposta di bilancio.
In questo bilancio ci sono residui molto alti, è vero che si sta
facendo uno sforzo, però sono ancora notevoli.
Poi abbiamo le spese correnti che nel triennio arrivano quasi al
60 percento, esattamente 58,7 percento. Come ben sa l'Assessore,
quando le spese correnti arrivano vicino al 60 percento, un'azienda
che vuole rimanere in piedi si preoccupa. Spero che non andremo
l'anno prossimo oltre il 60 percento.
Addirittura le spese di funzionamento della Regione sono pari al
34,25 percento come previsione totale nel triennio, mentre per il
1993 erano il 31,34 percento. La tabella è la 3S, relazione al
disegno di legge n. 109, sono titolate spese di funzionamento, so
che in queste spese è inclusa anche la spesa della scuola, però
sono spese chiamiamole "vive".
Nelle entrate si è fatto tanto clamore per il discorso
dell'alienazione dei beni patrimoniali, e richiamo la tabella IP
sempre in relazione al disegno di legge n. 109; però alla fine vedo
che nel triennio queste alienazioni sono di 20 miliardi. Non vorrei
che queste alienazioni fossero solo alloggi, mentre perseveriamo
nell'acquisto di capannoni, come abbiamo fatto anche in questo
esercizio finanziario. Uno degli ultimi acquisti è stato un
capannone a Pont-Saint-Martin per 4 miliardi, quindi non vorrei che
si procedesse a rimpinguare il patrimonio con acquisto di capannoni
così alla chetichella e a macchia di leopardo (chi vuole capire
capisca), mettendo poi nel triennio vendite patrimoniali per 20
miliardi.
Poi abbiamo i fondi globali. Nella tabella 5S i fondi globali
scendono al 4 percento del bilancio; so che l'Assessore aveva già
risposto su questo argomento in conferenza stampa, però io dico che
con questo lasciamo pochissimo spazio a nuove scelte, anche perché
nell'esercizio in corso si sono attuate delle disposizioni di legge
che hanno ricoperto circa 105 miliardi di fondi globali previsti
per il 1994; quindi rimane solo il 4 percento. Però questo stride
con il fatto che si vuole andare verso una visione differente del
bilancio, per cui è chiaro che per fare qualcosa di diverso non
possiamo pensare solo ai fondi globali, ma dobbiamo pensare
all'abrogazione di alcune normative che abbiamo in essere. Anche
perché non capirei cosa vuol dire sburocratizzazione. Credo che la
sburocratizzazione debba perseguire anche l'eliminazione di alcune
normative in essere, che riguardino anche la spesa.
Riprendo poi gli interventi concreti presentati con la tabella
6-7 sempre alla conferenza stampa, dove con grande stupore si dice:
opere pubbliche, 205 miliardi, viabilità, acquedotti e fognature,
28 percento, e il 28 percento è circa 60 miliardi. Al che mi sono
incuriosito e sono andato a vedere se sono più importanti le strade
o se sono più importanti gli acquedotti e le fognature, dove i
sindaci rischiano la denunce penale in procura e per altri problemi
e noi siamo qui a fare altri ragionamenti. Con grande sorpresa ho
visto che solo 9 miliardi sono assegnati agli acquedotti e alle
fognature, 50 miliardi sono ancora assegnati alle strade. E allora
ritengo che forse i sindaci e gli amministratori locali abbiano più
necessità di vedere realizzate opere che, se non realizzate,
creeranno problemi con la giustizia o almeno grossi problemi con i
cittadini, rispetto alle strade. Quindi vedo che nel discorso delle
opere pubbliche non è cambiata la filosofia.
Poi scendo sotto, formazione professionale: 20 miliardi. Ritengo
però che se la formazione professionale è ancora fatta come è fatta
oggi, siano soldi buttati via, perché ancora dobbiamo avere i dati
in percentuale di quella formazione che abbiamo fatto in questi
ultimi anni e quali dati abbiamo chiesto? I dati concreti, cioè
quante persone abbiamo formato con queste disponibilità finanziarie
e quante di queste hanno trovato il lavoro per il quale sono state
formate? É inutile che formiamo delle persone e spendiamo dei
denari pubblici, e poi questo signore deve andare a fare un lavoro
per cui non è stato formato, o addirittura ancora oggi disoccupato?
Sono a conoscenza di varie persone che hanno fatto corsi di
formazione anche e soprattutto con l'Agenzia del lavoro, che
trascorsi 3-4 anni sono ancora senza lavoro. Altri che sono stati
formati per due anni per un certo lavoro, oggi hanno dovuto
scegliere un altro tipo di lavoro. Quindi se la formazione
professionale sarà fatta ancora come è fatta oggi, non dico ieri ma
oggi, non mi trova d'accordo.
Arriviamo ad uno dei capitoli dolenti: gli enti locali. Il mio
Capogruppo Collé vi aveva accennato in maniera generale; io mi
permetterei di fare una analisi più approfondita. Nelle linee-guida
del bilancio triennale 1995-1997 si legge: nessuna diminuzione per
gli enti locali. So già che l'Assessore cercherà, dati alla mano,
di contraddire quanto andrò ad esporre adesso, però non potrà
contraddirmi in tutto perché alcuni dati sono evidenti.
Prendo a riferimento l'anno 1993, dove avevamo 281 miliardi che
erano trasferiti agli enti locali; oggi abbiamo 264 miliardi,
mentre nella previsione triennale andiamo a 256 e a 255, quindi
rispetto al 1993 abbiamo oggi come trasferimenti agli enti locali
diretti un 7 percento di riduzione rispetto al 1993, mentre abbiamo
un 4,4 percento di riduzione nel triennio 1995-1997 rispetto al
1994, che se lo riporto al 1993 mi sale all'11 percento.
Tutto questo a fronte, Assessore, di un aumento delle
disponibilità di bilancio di 75 miliardi; però qui, per
correttezza, devo anche dire che una parte di questi 75 si desume,
leggendo il bilancio, che sono andati alla minore accensione di
mutui. Devo dire che la cosa è sensata, perché non si può andare
oltre con l'accensione dei mutui, perché in un'amministrazione che
funziona ci vuole una parte di accensione di mutui, però non
bisogna esagerare, ci vuole sempre un rapporto giusto. Quindi
capisco che una parte di questi 75 siano andati in quella voce, e
condivido la decisione; però, indubbiamente, non è che si può dire
che qui c'è il decentramento verso gli enti locali. Nel contempo
viene a cadere una delle motivazioni forti di presentazione di
questo bilancio.
Una regione più "leggera" vuol dire il decentramento, ma non il
decentramento come abbiamo fatto con gli assessorati o gli uffici
dell'Amministrazione regionale, che comportano invece una gestione
più pesante; una regione più "leggera" vuol dire dare competenze e
disponibilità finanziarie ad altri enti locali, non vuole
sicuramente dire mettere un assessorato a Saint-Christophe, uno a
Quart, uno a Sarre e così via. Anzi, secondo me, quel tipo di
scelta che stiamo continuando a fare è una gestione pesante,
pesante per le spese correnti, pesante per tutte quelle spese
collaterali che si sommano se questa situazione permane.
L'Assessore Lévêque dice anche che questi dati sono indicativi
per il triennio, perché si andrà nel 1996 a modificare
l'Ordinamento e quindi la finanza degli enti locali. Però questo è
tutto un terreno da scoprire; non vorrei che il problema non
venisse modificato nel nuovo Ordinamento perché non si
trasferiscono solo delle risorse finanziarie. Mi va bene che questa
postilla venga messa per salvare e poter controbattere quanto da me
esposto poc'anzi, però ribadisco che è tutto da scoprire, perché
non vorrei che si trasferissero le competenze e poi si dicesse che,
a prescindere dalle competenze: "costa dieci, gli do dieci". Allora
trasferiamo solo dei doveri, non trasferiamo delle libertà di
scelta di azione. É lì che dovremo vedere che non sia meramente
un'operazione di fare o creare delle partite di giro, nel girare
spese e competenze di pari passo, ma dobbiamo vederle in maniera
più approfondita, altrimenti non si creerebbe nessun nuovo spazio
di azione per gli enti locali.
Comunque, dal bilancio 1995 nasceranno sicuramente dei problemi
per gli enti locali, questo lo possiamo dire oggi; difficoltà
anzitutto di dotarsi di bilanci reali perché sempre più l'ente
locale deve far fronte, come d'altronde la Regione, alle spese di
conto corrente, dal momento che ormai i comuni e le comunità
montane stanno diventando degli enti che forniscono soprattutto
servizi. Negli ultimi 15-20 anni sempre più erano importanti le
spese di investimento, perché avevamo il territorio che era
sguarnito di alcune strutture, a partire dalle fognature, dagli
acquedotti, fino alle strade, alle scuole, ad altri servizi. É
chiaro che in questi 15-20 anni si è proceduto a fare questi
investimenti, ma questi investimenti adesso impongono delle spese
di mantenimento. Ecco che gli enti locali si vedono obbligati ad
aumentare le spese correnti.
Da una ricerca fatta in maniera approssimativa, che non si
dovrebbe discostare a livello percentuale di molto dalla realtà, le
spese correnti attuali degli enti locali si aggirano sul 50
percento rispetto ai bilanci dei comuni e delle comunità montane,
quindi sono ancora molto inferiori rispetto a quelle della
Regione.
Ma è chiaro che se devono stare sotto al 50 percento, anche loro
hanno problemi di bilancio. Ma questi enti hanno problemi ancora
superiori, perché per legge non possono utilizzare entrate in conto
capitale per assegnarle a spese in conto corrente. Per far questo
devono fare dei bilanci quasi sdenaturati, falsi, per poi
assestarli al novembre dell'anno in corso, dell'anno di competenza.
Allora, è vero, Assessore, che la legge n. 46 che abbiamo approvato
in questo Consiglio permetteva, e permette tuttora, che i comuni
possano, in un momento di difficoltà di spese che vanno ai servizi,
utilizzare un 20 percento delle entrate in conto capitale; però è
altrettanto vero che questa operazione la possono fare a novembre
dell'anno di competenza, e quindi potranno farla al novembre del
1995.
Per fare a questo punto un bilancio che stia in piedi, devono
prevedere l'esecuzione di una strada o di un investimento in conto
capitale, che sanno già che non faranno, e a novembre cosa dire?
Non facciamo più la strada, trasferiamo quei denari in spese in
conto corrente per fare l'assestamento di bilancio.
Questo meccanismo è indispensabile anche per quella proposta che
esiste nel disegno di legge n. 108, che prevede un'ulteriore
possibilità del 20 percento, previa autorizzazione della Giunta
regionale. Qui il concetto è lo stesso, in più c'è un passaggio che
prevede di richiedere l'autorizzazione alla Giunta regionale.
Quindi daremmo la possibilità agli enti locali di fare un mix fino
al 40 percento fra spese in conto corrente e spese in conto
capitale, utilizzando le relative entrate di competenza, ma solo a
novembre e dietro autorizzazione della Giunta regionale. Tutto
questo obbliga la maggior parte degli enti locali a fare dei
bilanci che non sono reali.
Basta partecipare ad un'assemblea dei sindaci, piuttosto che con
il direttivo e con il presidente dei sindaci, e questo lo si capirà
in maniera esplicita. Se l'Assessore dirà che questo non è vero, mi
riprometto a dicembre del 1995 di portargli tutti i bilanci dei
comuni che avranno fatto l'assestamento, utilizzando questa via, e
qui uscirà la dimostrazione che almeno il 70-80 percento dei comuni
ha dovuto fare questa procedura, perché obbligatoria per loro per
realizzare un bilancio...
(...interruzione dell'Assessore Lévêque, fuori microfono...)
Assessore, mi riprometto a dicembre 1995 di fare questa ricerca
e di portarle i dati, perché i comuni dovranno fare in questa
maniera, cioè ci sarà un assestamento spostando le entrate in conto
capitale per spese in conto corrente.
Ho visto in certi passaggi che si cerca di far capire che, anche
se gli enti locali hanno qualcosa in meno rispetto a prima, questa
differenza è coperta dal nuovo gettito dell'ICI; ma dobbiamo
spiegare come avviene questa procedura e cosa vuol dire il gettito
dell'ICI per i comuni. Mi permetto di ricordare che il gettito
dell'ICI è venuto a sostituire l'INVIM. É vero che
l'Amministrazione regionale garantisce comunque che l'entrata
minima sia paragonata alla media del biennio precedente
dell'entrata INVIM di ogni ente locale, però è vero altresì che
nella maggior parte degli enti locali l'entrata dell'ICI in questo
momento è minore dell'entrata che avevano in precedenza relativa
all'INVIM, soprattutto per i piccoli comuni. Succede che, comunque
vada, questi comuni avranno lo stesso introito che avevano prima
dell'INVIM, cioè l'ICI, più la differenza fra media INVIM e ICI,
attualmente sarà uguale all'entrata precedente dell'INVIM. Abbiamo
invece una parte dei comuni, soprattutto quelli più grossi,
turistici, che invece hanno guadagnato con questa operazione;
faccio l'esempio di Gressan perché conosco quella realtà.
Il Comune di Gressan aveva un introito di INVIM che era sui
4-600 milioni all'anno; attualmente, sul discorso ICI, ha un
introito che supera il miliardo 400 milioni. É chiaro che il Comune
di Gressan ha un vantaggio di 800 milioni, ma per esempio i Comuni
di Charvensod e Pollein hanno una grossa differenziazione rispetto
a Gressan su quello che stanno incassando come ICI, e sappiamo che
non si tratta di aliquote perché la scelta di tutti i comuni è
stata quella di adottare aliquote uguali. Ed è anche più corretto,
perché non saprei per quale motivo chi abita al confine fra
Charvensod e Gressan debba pagare il doppio perché abita a venti
metri dal confine di Gressan. Anche qui non si può pensare che gli
enti locali possano avere qualche disponibilità in più rispetto a
quella che veniva loro data nel 1993 grazie a questo gettito ICI.
Sì, ci sono sette o dieci comuni che ce l'hanno, ma gli altri
sessanta dove sono? Hanno un'entrata, come quella precedente,
diminuita del minor trasferimento della Regione, e quello a livello
sostanziale.
Passiamo invece al discorso dell'agricoltura. Mi era parso che
l'obiettivo principale dovesse essere quello di incentivare la
qualità in agricoltura; varie volte avevamo discusso in quest'aula
io e l'Assessore Vallet in merito ad alcuni provvedimenti di
taglio.
L'Assessore Vallet mi aveva sempre detto che era in programma di
lanciare delle proposte per incentivare la qualità in agricoltura e
quindi trasferire questi tipi di sostentamenti, che c'erano
attualmente, in altre forme. Non ho visto altre forme in questo
bilancio, magari ne vedrò nel 1996 o nel 1997. Non vi sono quindi
scelte diverse dal passato. L'unica cosa che speravo di vedere era
se al Servizio S.a.t.e.s.s.a. fossero state assegnate risorse
finanziarie più elevate, visto che il Servizio S.a.t.e.s.s.a. si
occupa prevalentemente di "verde agricolo" e di assistenza tecnica
per la qualità.
Mi è parso che per questo Servizio all'incirca le somme
stanziate siano le stesse, però qui mi pongo una domanda:
l'Assessore ritiene che questo servizio S.a.t.e.s.s.a. funzioni
bene, per cui non c'è bisogno di intervenire, oppure ritiene che
funzioni male e siano sufficienti le attuali risorse finanziarie
per farlo funzionare bene, e quindi ritiene di andare a scardinare
alcuni meccanismi che ci sono in questo servizio per far sì che il
risultato sia migliore? Dico questo perché mi pare che attualmente
i risultati buoni dal Servizio S.a.t.e.s.s.a. non li abbiamo; basti
pensare a tutto il marasma del "verde agricolo", basti pensare al
discorso dell'assistenza per la qualità, e conosciamo le
contestazioni che gli utenti presentano in merito a questa
assistenza, quindi sono due elementi che vanno nella direzione di
incentivare la qualità dell'agricoltura e il mantenimento del
territorio, cioè "verde agricolo" e Servizio assistenza.
A questi non è stata assegnata una risorsa finanziaria
superiore, il che vuol dire che l'Assessore ritiene che il servizio
non funzioni bene. In questo mi trova concorde, perché per me
questo servizio non funziona bene.
Poi abbiamo dei residui passivi, però devo dare atto
all'Assessore che rispetto al 1994 sono scesi, ma sono comunque
ancora alti perché sono 92,5 miliardi.
Un altro piccolo appunto riguarda il problema dei danni causati
dal cinghiale; l'Assessore mi ha detto che si sarebbe provveduto a
risolvere il problema, ma io vedo che aumentate del 150 percento il
capitolo dell'indennità per i danni causati dal cinghiale.
É chiaro che è poco, sono 150 milioni, ma l'anno prima erano 60
milioni; questa è una conferma che i danni continuano ad aumentare,
questa è una conferma che le domande di danno sono giacenti presso
l'Amministrazione. Allora chiedo all'Assessore se nella replica mi
può dire se alcuni interventi diversi sono stati fatti e se si
pensa di farli, oppure se l'unico intervento è quello di aumentare
il capitolo di spesa per rimborso danni, lasciando il problema così
com'è.
Se è così non sono d'accordo, l'ho già detto una volta: chi ha i
danni sulle proprie proprietà non ha interesse a chiedere le
400mila lire o il milione di contributo alla Regione, perché tra
fare le domande, presentare il certificato antimafia, andare due
volte all'Assessorato e tutto il resto, costa di più di quanto è il
contributo, e oltretutto chi sta conservando il territorio con gli
orti e i campi, farebbe prima ad andare subito al consorzio a
comprare i prodotti. Ed anche qui andiamo contro quel discorso di
incentivare la qualità in agricoltura.
Ho visto che nei Fondi globali il grosso intervento è sull'aiuto
per gli allevatori che non hanno problemi sanitari e riescono a
mantenere la loro stalla indenne, quindi sono fuori da qualsiasi
contribuzione per la campagna di bonifica sanitaria; ma qui, il
nostro diverbio era già avvenuto quando abbiamo discusso quel
disegno di legge che aveva tagliato quei 3,5 miliardi su questa
legge, dove dicevo che forse era meglio lasciare dei contributi a
chi ha le stalle indenni, a chi non percepisce dei contributi
perché ha le mucche malate, ma a chi da 4-5 anni non ha una mucca
malata in stalla e quindi a chi ha cercato di fare questo sforzo, a
chi ha utilizzato il buon senso e non ha voluto fare dei danni
all'Amministrazione.
Questa è una diversità di vedute che abbiamo, quindi rimango
della mia idea, cioè avrei preferito vedere il taglio in un altro
capitolo.
Devo per correttezza - perché non vogliamo fare un'opposizione
che dice che tutto quanto fa l'Amministrazione è male e niente è
bene - dare un giudizio positivo sullo sforzo che è stato fatto per
adeguare alcuni capitoli di competenza alle reali spese che ogni
anno si verificano nel bilancio consuntivo; avevamo dei bilanci, in
passato, dove tutte le volte nell'assestamento si vedeva una somma
doppia o tripla rispetto a quella messa in bilancio all'origine.
Devo dare atto all'Assessore che qui si è fatto lo sforzo di
aumentare già l'assegnazione nei capitoli di competenza, per
evitare che ci siano degli assestamenti fuori luogo e quindi avere
una situazione più reale e più logica.
In conclusione, voglio ricordare che sviluppare l'agricoltura
vuol dire ripristinare la vera agricoltura valdostana. Andiamo a
fare tante iniziative di promozione che non hanno senso; ho visto
delle promozioni sul turismo che non hanno nessun senso,
addirittura foto del mare accostate alla Valle d'Aosta. Io dico che
il migliore procedimento che possiamo utilizzare per dare di nuovo
un'immagine alla Valle d'Aosta è ripristinare la vera cultura
valdostana, perché la maggior parte dei turisti vuole vedere e
toccare con mano la cultura montana, ma la cultura vera. Penso che
non ci siano grandi cose da fare, ci sia solo da recuperare questo,
quindi l'agricoltura in questo ha una importanza determinante.
Il penultimo capitolo che voglio toccare è l'industria. Sarò
molto breve sull'industria, perché ho letto il bilancio e se nel
1995 si vede ancora qualcosa, nel triennio non si capisce niente,
perché qui ho visto tanti capitoli in bianco. Mi pare che i metodi
siano quelli di sempre, le solite fotocopie dove si dice che
apriamo due stabilimenti, ne apriamo tre, poi fra tre anni verremo
qui a dire che bisogna reintervenire perché non siamo in quadro. Mi
chiedo perché non ci sia una strategia precisa di intervento,
perché si parla della Cogne, dell'Ilssa Viola, della Tecdisk...
insomma è il solito discorso! Quindi mi riprometto di intervenire
sui vari capitoli per chiedere alcuni chiarimenti.
Chiudo dicendo che ci si dimentica sempre delle dimensioni della
nostra Valle d'Aosta, a volte mettiamo delle cifre enormi, ma poi
ci dimentichiamo sempre delle dimensioni della nostra regione.
Infatti si vuole creare un'immagine forte di azienda Regione ben
gestita, senza capire che prima di proporre idee lunari,
bisognerebbe pensare di risolvere tutti i problemi terrestri. Mi
ricorda tanto la società americana di qualche anno fa: prima di
risolvere alcuni problemi in casa loro, il più grosso problema era
andare sulla Luna.
La Regione Valle d'Aosta è oggi un'azienda disorganizzata;
allora cominciamo a riorganizzarla, prima di fare tanti propositi!
Quest'azienda ha costi di gestione molto più elevati del normale,
perché non c'è un corretto equilibrio fra proprietà patrimoniali e
forza lavoro, con l'organizzazione logistica. La prima cosa che fa
un'azienda per essere sana è mettere in atto questo rapporto.
Faccio due esempi: le officine e i garage della Regione; ne abbiamo
dovunque, non sappiamo quali macchine fanno riferimento ad
un'officina e così via, abbiamo dei garage disseminati su tutto il
territorio. Ma io concordo di avere un garage a Pont-Saint-Martin e
uno a Courmayeur, e non possiamo avere 5-6 ritrovi di veicoli di
proprietà regionale nella cintura di Aosta, è pazzesco! Fosse
questa situazione presente in una azienda privata, quest'azienda
avrebbe molte difficoltà a sopravvivere per vari motivi: perché c'è
un problema di costi di gestione, c'è un problema di controllo, c'è
il problema di sapere dove sono gli autisti e le macchine. Manca
quindi un'organizzazione aziendale; allora chiedo all'Assessore
perché non si prevede di acquistare un sito e fare per la città di
Aosta e la sua cintura una sede unica dei garage
dell'Amministrazione regionale con relativa officina e relativa
carrozzeria. In questo modo potremmo, ogni giorno, sapere dove si
trovano le macchine dell'Amministrazione regionale, facendo altresì
risultare da questa gestione un grosso risparmio di spese. Quindi
perché non mettiamo in vendita questi beni patrimoniali di
proprietà o non disdiciamo gli affitti per tutti questi garage e
andiamo ad investire i soldi che risparmiamo per creare un unico
garage?
L'altro esempio riguarda la sede degli assessorati. Dicevo prima
che il decentramento non è staccare gli assessorati sulla cintura
di Aosta, il decentramento è dare competenze ad altri enti;
attualmente il cittadino è arrabbiato e giustamente è arrabbiato,
perché per fare una pratica con la Regione deve perdere un giorno
intero per venire qui, trovare il parcheggio, poi riprendere la
macchina ed andare a Quart, poi se non va bene riprendere la
macchina in direzione Mont-Fleury dove si trova un primo pezzo
dell'Assessorato all'agricoltura, oppure Saint-Christophe, dove si
trova un altro pezzo dell'Assessorato all'agricoltura. Queste sedi
vanno riunite perché permetterebbero dei risparmi in spese di
gestione: parliamo solo di telefono, di telematica, di fattorini
che vanno e vengono, di posta. Solo questi messi insieme
porterebbero ad un risparmio notevole.
L'altro grosso problema insieme a questo, per avere un'azienda
organizzata, è quello di non avere in corso d'opera innumerevoli
opere che sono ormai battezzate dal cittadino come cattedrali nel
deserto. Questo bilancio non riesce, ancora una volta, a dare delle
priorità, come invece avviene in qualsiasi azienda viva ed
efficace. Su queste opere ancora sotto il sole e sotto la pioggia e
la neve, dobbiamo decidere quali siano quelle da finire in via
prioritaria e quali no, e prima di fare interventi nuovi abbiamo
almeno il pudore di finire queste opere, altrimenti chi ci sta a
guardare fuori e che ci ha voluto in quest'aula, non capisce più
niente.
Presidente Colleghi consiglieri, con l'intervento del
Vicepresidente Viérin Marco non ho più altri iscritti a parlare.
Dichiaro chiusa la discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Nel ringraziare chi è intervenuto stamane
nella discussione generale, ritengo doveroso fare alcuni
chiarimenti o tentare di dare delle precisazioni sugli aspetti che
sono stati sollevati nei diversi interventi. Procederò un po' in
disordine, in base agli appunti che ho preso in mattinata.
Prima questione, quella sulle spese correnti. Molti degli
interventi hanno individuato nel livello delle spese correnti un
demone da combattere. Condivido il fatto che le spese di
investimento in generale, non sempre, abbiano una valenza positiva
in quanto costituiscano volano per un impatto sull'economia; però
da una parte c'è un collegamento che va tenuto ben presente tra
spese di investimenti e spese correnti, che qualcuno ha anche
richiamato nei suoi interventi; cioè l'ammontare nel tempo delle
spese per investimenti si trascina in modo perpetuo degli oneri
correnti, che sono le manutenzioni, che sono i costi di gestione,
che sono le assicurazioni, che sono il personale per gestire, per
cui esiste un rapporto che tende a convergere verso certe
cifre.
In secondo luogo, alcune spese correnti non è che solamente in
quanto tali, siano ininfluenti sul tasso di sviluppo e sul sistema
economico; evidentemente ci sono spese correnti di certa natura, e
spese correnti che invece sono a supporto di settori dell'economia.
Per cui lo sforzo nel limitare la parte che veniva definita di
spreco nelle spese correnti c'è sicuramente, il rapporto è
sicuramente un rapporto elevato; abbiamo evidenziato come una buona
parte di questo rapporto elevato sia dovuto agli oneri che
sosteniamo per competenze che abbiamo a differenza di altre
situazioni: diciamo che escluse queste spese per oneri altrove
sostenuti dallo Stato, il rapporto è 40 a 60, un rapporto che
ritengo positivo.
Seconda questione, che più di un intervento ha sollevato,
riguarda questa ombra sulla autonomia finanziaria reale della
Regione. É vero, il 27 percento delle entrate è costituito dal
riconosciuto trasferimento compensativo dell'IVA da importazione;
per il resto, una parte è il 90 percento di imposte che sono spese
dalle imprese valdostane e dai valdostani, che rappresenta quasi il
45 percento delle entrate. Se invece che essere 9/10 fossero i
10/10, così come sarebbe se spettassero ad un ente che ha la sua
capacità impositiva, saliremmo già ad oltre il 50 percento. Il 9
percento sono tasse di concessione della Casa da gioco, e siamo al
60 percento.
Quelli che sono ancora impropriamente considerati come
trasferimenti dello Stato, che sono invece i contributi sanitari
pagati dai Valdostani per il finanziamento della sanità,
rappresentano un altro 8 percento. E siamo ai 2/3 del bilancio, a
cui è da aggiungere la parte di copertura mutuo, che è un 12
percento, arrivando così all'80 percento di risorse. Se domani,
girando la chiavetta, dovessimo dire di quanto si dispone, siamo
all'80 percento della copertura. Su questo va inserito, come
giustamente richiamava qualcuno, quello che una corretta attuazione
dello Statuto ci porterebbe ad avere in termini di entrate,
derivanti dallo sfruttamento delle acque. Per cui sul grado di
autonomia finanziaria della Regione mi permetto di avere delle
forti riserve nei confronti di chi considera la Regione
beneficiaria di trasferimenti dello Stato che, se fossero tagliati,
metterebbero la Regione in ginocchio.
Il meccanismo di riparto fiscale non è un trasferimento dello
Stato, ma è il riconoscimento di una quota rilevante delle imposte
percepite qui, e se da questo teniamo da parte quel 27 percento che
la storia dell'Ordinamento finanziario valdostano ha visto
riconoscere alla Regione, siamo comunque a livelli superiori all'80
percento delle entrate così come sono oggi.
Ci sono poi delle questioni più puntuali; intanto, il rapporto
con le associazioni e con le categorie. Credo sia stato opportuno,
oltre che doveroso, il rapporto che si è costruito con le categorie
nel predisporre il bilancio, nel senso che sono state sentite le
componenti della società locale per raccogliere tutti gli elementi
e le informazioni necessarie, per poter poi operare le scelte che
si devono giocoforza operare. Non credo che il problema sia invece
quello di avere da queste forze, o ancor meno in occasione della
presentazione del bilancio alla stampa, gli elementi per potersi
far dare un giudizio su un documento che il Consiglio non ha ancora
approvato. Saranno le stesse forze sociali le quali, dopo aver
conferito con l'Assessore, le commissioni, eccetera, ed aver
rappresentato le loro esigenze, si confronteranno con il documento
che il Consiglio approva ed esprimeranno poi un giudizio sulla
congruità e su quanto è stato recepito nel documento di
bilancio.
Per quanto riguarda la diminuzione IRPEF e IRPEG non dobbiamo
farci trarre in inganno dalla colonna Assestato e dalla colonna
Competenza 1995, perché l'Assestato fa riferimento a quella che è
l'ultima versione del bilancio di previsione per il 1994. In
realtà, per quanto riguarda in particolare l'IRPEF, ci troveremo ad
un consuntivo che è inferiore a quanto è previsto per il 1995 per
la stessa voce. Questo perché l'impatto della crisi economica c'è
stato e si è fatto sentire sugli stipendi, si è fatto sentire sulle
diverse componenti fiscali delle imprese, IRPEG, eccetera.
Le previsioni pertanto che sono contenute in questo bilancio
sulle entrate derivanti da IRPEF e IRPEG tengono già conto di un
miglioramento previsto per l'anno prossimo dell'andamento della
situazione economica e quindi del volume di retribuzioni. Pensate
che solo la cassa integrazione sposta la sede della base imponibile
su cui viene calcolato l'IRPEF dall'impresa all'INPS, che ha sede
altrove, per cui queste sono questioni che hanno un impatto
abbastanza importante.
Le considerazioni sul turismo qualcuno le ha fatte; credo che si
possa ragionevolmente dire che questo bilancio dota il settore e
gli strumenti che il settore ha a disposizione in modo sicuramente
congruo: 86 miliardi sono destinati specificamente allo sviluppo
del settore turistico, ed evidentemente all'interno di questa somma
ci sono le scelte derivanti dall'attribuzione di queste somme alla
promozione, agli enti territoriali, all'incentivazione alberghiera,
all'incentivazione funiviaria, quindi poi il mix è articolato. Ma
credo che il fatto che una regione sia in grado di destinare un
ammontare di questa rilevanza in rapporto al territorio, sia da
considerarsi un fatto estremamente positivo.
Qualcuno ha parlato di "regione leggera" come una dichiarazione
velleitaria che non ha riscontro nella realtà. Intanto è citato
come uno degli obiettivi di fondo, l'obiettivo che deve essere
perseguito con gradualità e con decisione, e che non può portare
con il buon senso di tutti ad una situazione di radicale
cambiamento dall'oggi al domani, per il semplice fatto di averlo
dichiarato come un intento da perseguire.
Già l'intervento di Florio ha evidenziato alcuni segnali, che
devono essere considerati come testimonianza di attuazione di
questa volontà. Ma direi che la chiave di volta di tutto il
processo è la riforma degli enti locali, perché fino a quando non
saremo in grado di aver ridisegnato il sistema delle autonomie e
delle competenze, ripartendole fra Regione ed enti territoriali,
non saremo in grado di svuotare le competenze della Regione senza
che le stesse siano affidate a qualche altro ente. Per cui il
passaggio chiave, che identifichiamo temporalmente nel prossimo
anno, è che venga ridisegnato il sistema delle competenze degli
ordinamenti, ovviamente decentrando e delegando agli enti locali
sui diversi piani competenze, possibilmente senza creare delle
duplicazioni fra diversi livelli di enti territoriali, con un
conseguente e corrispondente adeguamento dell'Ordinamento
finanziario, in modo che non si verifichi il trasferimento di
compiti senza il trasferimento di risorse, che non sono solo
finanziarie ma dovranno essere anche umane, organizzative e
gestionali. In questo modo è possibile cominciare a concepire un
ente regionale, che abbia più funzioni di programmazione e
coordinamento e meno funzioni di gestione.
Qualcuno ha fatto cenno alla mancanza di capitoli specifici
sull'acquisto delle aree di Saint-Vincent. Ho già risposto in
commissione a questa osservazione, nel senso che la Regione si è
già attivata per esaminare e valutare il valore del potenziale di
beni da acquisire; vi sono valutazioni ovviamente diverse se si
tratta di acquisire i beni o se si tratta di acquisire la società
che detiene i beni; si tratta comunque di tener conto che è un
investimento ragguardevole ed è un investimento che attiene ad
un'operazione di grande rilevanza per la comunità valdostana nel
suo insieme.
L'ipotesi che è formulata e pertanto che non trova un diretto
riscontro sui capitoli è che, qualora si addivenisse in tempi
rapidi ad un accordo per questo passaggio di proprietà, questo
avverrebbe attraverso un disegno di legge e potrebbe trovare
copertura a seconda dell'ammontare delle risorse necessarie, anche
attraverso l'accensione di mutui a lungo termine che consentano un
ammortamento dell'investimento.
Avere impegnato delle cifre su un bilancio che tarato su
programmi e cose non tempestivamente realizzabili, avrebbe
rappresentato un'immobilizzazione di risorse che a nostro modo di
vedere, oggi, era inopportuno. Questo non significa che questo
obiettivo non sia presente fra le cose da fare.
Quando si è parlato di dismissioni e di partecipazioni qualcuno,
probabilmente con una diversa concezione delle cose, (Chiarello e
Tibaldi) ha fatto cenno al problema delle autostrade, della non
acquisizione di azioni delle autostrade. Credo che la Giunta abbia
correttamente adottato la decisione di non acquisire ulteriore
partecipazione nella società SAV per una serie di motivi, che ho
già detto in commissione.
Il primo fra questi era che non era certo che si sarebbe potuto
acquisire la maggioranza, per cui acquisire il 49 o detenere il 27,
nella sostanza la differenza è solo di avere impegnato più soldi;
il secondo, la situazione della SAV è una situazione che oggi è
molto tesa sotto il profilo finanziario e che dal 1995-1996 deve
prevedere di andare incontro agli oneri derivanti dall'entrata in
ammortamento del mutuo da 300 miliardi, che ha contratto con lo
Stato per la realizzazione del raccordo. Per cui anche sotto il
profilo reddituale e della situazione finanziaria forti perplessità
esistevano. In terzo luogo, si ritiene congrua in una società di
quel tipo la partecipazione esistente del 27 percento, che
dà comunque la possibilità all'Amministrazione regionale di
svolgere quel suo compito di controllo e di compartecipe delle
decisioni che è ritenuto importante.
Per quanto riguarda la questione "casa", sollevata dal
Consigliere Collé, di cui ho apprezzato l'intervento, in quanto ha
messo in evidenza alcuni aspetti indubbiamente problematici ma con
un approccio corretto e costruttivo, vorrei richiamare due aspetti.
Proprio nella mia relazione, fra gli impegni programmatici, dico
che la Giunta e l'Assessore competente hanno l'impegno di produrre
a questo Consiglio nei prossimi mesi un provvedimento organico sul
problema della casa. Il secondo elemento che vorrei evidenziare, è
che la questione "casa" comporta non solo il problema dell'adeguato
finanziamento del capitolo sui mutui prima casa; quella è una
componente a cui va aggiunto quello che è stato fatto per la legge
n. 33: sono state sanate posizioni per 160 mutui nel solo 1994
attraverso la legge che abbiamo approvato a gennaio, che prevedeva
la sostituzione del conto interessi rispetto al fondo di
rotazione.
Vorrei accennare anche al fatto che le tanto vituperate
dismissioni, prevedendo forme di agevolazione nel pagamento, hanno
costituito la creazione di un'opportunità di ulteriori mutui per
l'acquisto di una casa, che hanno già trovato il riscontro di oltre
una quarantina di inquilini, che hanno espresso la prelazione per
l'acquisto. Quindi se andiamo a fare il conto dei mutui nel 1994
assegnati sulla legge n. 76, degli acquisti con mutui fatti a
seguito della scelta delle dismissioni, dei mutui fatti sulla
ristrutturazione degli edifici rurali e dei centri storici con la
n. 33, ci troviamo ad avere un ammontare di risorse e di iniziative
finanziate sul problema dell'acquisto della casa, che è superiore
agli anni precedenti.
Evidentemente la politica della casa non si esaurisce nella
politica per l'acquisto della prima casa; su questo terreno sono
allo studio una serie di interventi ed iniziative, che coprono
anche l'altro aspetto della politica per la casa, che è quello
legato al diritto alla casa o edilizia agevolata.
Per quanto riguarda l'ultimo intervento, quello di Marco Viérin,
vorrei solo fare alcuni chiarimenti sulla questione della finanza
locale, perché va trattata con la dovuta attenzione data
l'importanza che riveste.
Il confronto fra i dati 1993 e 1994 non può non essere fatto
tenendo conto dell'ammontare che tutti i comuni hanno riscosso in
termini di ICI. L'Amministrazione regionale ha deciso di garantire
a tutti gli enti locali lo stesso ammontare di risorse finanziarie
complessive, di cui hanno potuto disporre nel 1993. Fatti i conti
insieme con l'associazione dei sindaci, tenendo conto di quello che
i diversi comuni hanno incassato o presumevano di incassare come
ICI, la Regione ha stanziato delle cifre che hanno consentito a
tutti i bilanci di tutti i comuni di chiudere il totale delle
disponibilità del 1994 allo stesso livello del 1993. In più la
Regione ha detto: poiché il dato ICI non potrete averlo che a fine
anno, se questo sarà inferiore di quanto previsto, ci sarà un
conguaglio ad inizio 1996; infatti sul bilancio di previsione voi
trovate un capitolo (mi pare di 6 miliardi) che prevede queste
cifre per integrare la differenza fra ICI attesa e ICI
riscossa.
Questo significa che tutti i comuni hanno avuto garantito lo
stesso livello di disponibilità finanziaria in termini di
trasferimenti, che alcuni comuni che hanno incassato più ICI del
previsto se ne trovano di più (qui concordo con Viérin, sono solo
alcuni), ma per tutti il livello minimo è stato garantito. In
secondo luogo, sono state rifinanziate in modo adeguato una serie
di leggi di settore, in modo da consentire a quegli enti locali che
hanno i requisiti per beneficiarne, cioè che hanno le strutture per
cui è previsto il contributo, che hanno i servizi per cui è
previsto il contributo, possono fare fronte a questi oneri in modo
più sereno fin dall'inizio dell'anno.
La situazione in termini complessivi è che 280 miliardi erano
trasferiti ai comuni fra FRIO, leggi di settore e trasferimenti nel
1993; complessivamente 265, quindi quasi 20 in meno, sono
trasferiti nel 1995, ma ci sono 45 miliardi di ICI che sono da
aggiungere a questo dato, perché sono disponibilità finanziarie che
l'insieme dei comuni, in relazione diversa, si troveranno sui loro
capitoli di bilancio. Quindi in realtà il complesso di risorse a
disposizione dei comuni, fra quelle trasferite dalla Regione e
quelle che il comune raccoglie attraverso lo strumento dell'ICI, è
aumentato di circa 20 miliardi rispetto al 1993. In più ci dobbiamo
aggiungere l'effetto positivo giocato dalla legge n. 21, che ha,
evidentemente non per tutti i comuni, ma per quelli che beneficiano
dei finanziamenti, messo in moto investimenti per ulteriori 25
miliardi nel 1995. In terzo luogo, è entrata in vigore la legge che
prevede il passaggio in proprietà agli enti locali di beni immobili
di proprietà regionale per finalità di pubblico interesse, che
consente non già una disponibilità finanziaria maggiore agli enti
locali, ma consente di non dover impegnare dei soldi per acquisire
delle strutture dove poter fare le iniziative ritenute
necessarie.
Infine, ancora due parole sulla questione del rapporto fra spese
correnti e spese di investimento. C'è un gruppo di lavoro che sta
operando per studiare a questa riforma della finanza locale, che
sempre meno potrà essere disgiunta dalla riforma dell'Ordinamento.
Di questo gruppo di lavoro fanno parte anche rappresentanti degli
enti locali e il problema della destinazione vincolata fra spese
correnti e spese di investimento è un problema che è stato posto,
che è oggetto di analisi.
Oggi però siamo nella situazione in cui proroghiamo ancora per
un anno il regime esistente, in attesa di addivenire a questa nuova
legislazione; devo dire che a quanto ci risulta non più di una
quindicina di enti locali sono stati costretti nel 1994 a prevedere
questo utilizzo del polmone del 20 percento e devo anche dire che
quasi un 30 percento degli enti locali operanti mostra avanzi di
amministrazione. Per cui ci è sembrata già un'operazione utile, per
consentire il governo del bilancio da parte dei comuni, quella di
ribadire la possibilità di operare con questo polmone del 20
percento, aggiungendo la possibilità, che deve essere di natura
straordinaria e quindi sottoposta ad un'autorizzazione della
Giunta, di stravolgere quella che è l'impostazione previsionale
arrivando ad utilizzare fino al 40 percento delle spese di
investimento per coprire spese di parte corrente.
Questa è la situazione e questo è uno degli aspetti su cui
l'Associazione dei sindaci non ha obiezioni; ha posto il problema
dell'autorizzazione della Giunta che avrebbero preferito potesse
non esserci ed essere fatta autonomamente; abbiamo spiegato le
ragioni nella riunione di lunedì con il direttivo dei sindaci, per
cui abbiamo ritenuto anche formalmente più opportuno che, superata
la soglia del 20, ci fosse un assenso regionale su questa ipotesi.
Anche perché indirettamente i bilanci sono vistati da una
Commissione di controllo regionale, per cui qualora lo
stravolgimento superasse certe soglie, è opportuno che ci sia
almeno un passaggio a livello regionale.
Un'ultima questione: non sono d'accordo sui dati che Viérin
Marco ha esposto rispetto al problema delle opere pubbliche. É vero
che il 28 percento dei 205 miliardi sono per viabilità, acquedotti
e fognature, ma non è vero che 50 miliardi sono di strade. Se
Viérin prende il bilancio alla parte viabilità, lì ci sono dentro
le voci di investimento e correnti, e non arriva a fare 50
miliardi.
Ora, quelle correnti tengono conto delle nuove competenze di
manutenzione delle strade ex statali; in realtà il rapporto di
questi 50 miliardi circa di opere pubbliche che vanno sotto la voce
viabilità, acquedotti e fognature, sono a favore delle voci
acquedotti e fognature, anche solo per il fatto che una parte
consistente di investimenti è indirizzata a ripristini di
situazioni compromesse dalla situazione alluvionale dello scorso
anno.
Per cui su alcuni capitoli dei Lavori pubblici, proprio in
relazione alle opere igieniche, è stato fatto uno sforzo per dotare
in modo congruo questi capitoli, in modo da attuare quei programmi
di ripristino che sono ritenuti dai tecnici necessari e
indispensabili, e che poi non sono altro che ulteriori fondi che
vanno a destinazione e a beneficio degli enti locali, utilizzatori
delle opere di cui si tratta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK