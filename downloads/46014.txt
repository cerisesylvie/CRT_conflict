Consiglio Regionale della Valle d'Aosta - Oggetto del Consiglio n. 2580 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2580 del 8 giugno 2023 - Resoconto
OGGETTO N. 2580/XVI - Interpellanza: "Allargamento e
prolungamento del sottopasso della stazione ferroviaria di
Aosta".
Bertin (Presidente) -
Punto n 50. Per l'illustrazione, la
parola alla consigliera Minelli.
Minelli (PCP) -
Il caso vuole che mi tocchi chiudere
tutte le sessioni di questo Consiglio, quella di ieri mattina,
quella di ieri sera e anche questa; vedremo poi come andrà questa
sera alle otto.
L'interpellanza intende affrontare uno dei tanti capitoli che
sono connessi con gli ormai prossimi lavori per l'elettrificazione
della tratta ferroviaria Ivrea/Aosta, un'opera su cui io ho
ovviamente un atteggiamento e un'opinione diversa da quelle che
spesso sento pronunciare e che alle volte mi sembrano anche essere
caratterizzate da una sostanziale ostilità, di cui non capisco bene
il senso.
Al di là di questo e al di là anche degli evidenti e sicuri
disagi per via dei lavori che si terranno nei prossimi anni - e per
quello che riguarda l'elettrificazione, saranno pesanti e si dovrà
avere anche molta pazienza e capacità di affrontarli -
l'elettrificazione dicevo è un'opera non solo fondamentale per
consentire a tutta la gamma e tipologia di treni elettrici di
arrivare ad Aosta da qualsiasi città di partenza, con la capienza
che finalmente speriamo sarà adeguata, ma è anche un'occasione per
altri interventi che consentiranno un miglioramento della
velocizzazione della tratta, l'ammodernamento di alcune stazioni,
il miglioramento dell'accesso ai treni, come è stato anche
ricordato poco fa nella risposta all'altra iniziativa da parte
dell'Assessore, con la consapevolezza che il trasporto ferroviario
ha avuto un'espansione nell'ultimo decennio e ne avrà un'ulteriore
nel prossimo, perché questo è ciò che sta accadendo in tutta
l'Europa ed è l'indicazione che viene anche dalle linee guida
europee per i trasporti.
Alla stazione di Aosta sono previsti degli importanti interventi
che riguarderanno il fabbricato viaggiatori ma anche Piazza
Manzetti e anche il sottopasso di cui da tempo era stata
programmata la prosecuzione fino all'area dell'autostazione. Per il
sottopasso fin dal 2009 la Regione aveva commissionato uno studio
preliminare per verificare la fattibilità non solo del suo
prolungamento ma anche dell'allargamento. Il sottopasso infatti è
una struttura che non viene utilizzata soltanto per l'accesso ai
vari binari per il servizio ferroviario, ma è anche un importante
collegamento pedonale fra la parte sud della città e la parte nord,
sono molte le persone che ogni giorno lasciano le auto nei
parcheggi a sud della ferrovia e accedono a piedi al centro della
città; si tratta di un'asse di comunicazione interna che è proprio
importante per la città di Aosta. Per questo era stato
commissionato lo studio nel 2009 che aveva dato un esito positivo,
aveva infatti evidenziato la fattibilità dell'allargamento e la sua
opportunità visto che si integrava anche con il già previsto
prolungamento fino all'area dei pullman.
Tale possibilità non trovò allora una coerente realizzazione per
le resistenze che erano state opposte dalle Ferrovie dello Stato,
che evidenziarono le gravose implicazioni tecniche ed economiche
legate alla necessità di dover realizzare quei lavori in presenza
di un servizio ferroviario attivo, con i treni circolanti, quindi
il progetto venne accantonato. Ora però la situazione è
notevolmente cambiata perché con questa lunga interruzione del
servizio che si sta prospettando per realizzare l'elettrificazione
viene meno il citato impedimento e la realizzazione
dell'ampliamento potrà essere realizzata collocandola nell'arco
temporale che coincide con la chiusura del traffico ferroviario che
è già programmato. Un mese fa, il 3 maggio scorso, il Sindaco della
città di Aosta e l'Assessore all'ambiente, pianificazione
territoriale e mobilità hanno scritto alla Regione e a RFI per
ribadire l'importanza della realizzazione dell'allargamento del
sottopasso. Il Sindaco e l'Assessore scrivono: "l'Amministrazione
comunale ritiene che a integrazione degli interventi di un
potenziamento e di riqualificazione della stazione stessa, già
previsti in corso di realizzazione, sia necessario ed opportuno un
allargamento del sottopassaggio esistente, necessario in quanto già
oggi le caratteristiche fisiche e funzionali del manufatto
presentano criticità di fruizione per la duplice funzione a cui lo
stesso assolve in termini di distribuzione dei passeggeri da e per
i binari e per l'accessibilità intermodale della stazione del
tessuto urbano a nord e a sud della ferrovia. In tal senso i
vantaggi derivanti dall'ampliamento sono molteplici e rispondono a
diverse esigenze dato l'importante ruolo di centralità della
stazione di Aosta nell'ambito del sistema modale. Vi è poi un altro
elemento non secondario legato alla gradevolezza e alla percezione
dello spazio che se condizionato negativamente dalle ristrette
dimensioni, non ne agevola la fruizione".
Sono delle affermazioni che io credo possano essere ampiamente
condivise e con l'interpellanza si chiede quindi di sapere in che
modo la Regione intende operare affinché nel corso dei prossimi tre
anni siano realizzati sia il prolungamento che l'allargamento del
sottopasso della stazione. Io so bene che Rete Ferroviaria Italiana
farebbe volentieri a meno di realizzare quest'intervento perché non
lo ritiene indispensabile per la fruizione dei treni per l'accesso
ai binari, però credo invece che noi dobbiamo tenere presente tutti
gli aspetti e Rete Ferroviaria Italiana non ha giustificazione a
dire no a un'opera che non pone delle complessità reali, che ha dei
costi che sono anche contenuti e che, per avere una logica, deve
essere realizzata ora, perché questo è il momento giusto: il
momento dell'interruzione del servizio. Non ci sono davvero dei
grossi problemi tecnici che tengano, non ci sono delle grosse
questioni finanziarie che possono essere accampate.
Se Rete Ferroviaria Italiana può usufruire di 110... e poi
adesso l'Assessore ci ha dato il dato di 132 milioni per
l'elettrificazione e per vari interventi collaterali, fondi
provenienti dal PNRR ma anche i fondi provenienti dal contratto di
programma Stato-RFI, che sono i famosi 36 milioni già stanziati nel
2019, se ci sono questi soldi, è perché la Regione si è mossa con
determinazione affinché questi finanziamenti arrivassero. Non
possono venire a dirci che non ci sono i soldi, perché allora
altrimenti dovremo andare a fargli i conti in tasca per come si
stanno predisponendo a spendere quei soldi, quei 140 milioni di
euro in tre anni su cui noi abbiamo titolo per sindacare
l'utilizzo, perché io ricordo che una parte anche di questi soldi è
stata messa per alcuni interventi nelle stazioni che sono fuori
Valle, quindi c'è anche la possibilità di far valere la nostra
voce. Noi riteniamo molto importante quest'opera per l'intera città
di Aosta, pensiamo che si debba agire subito perché c'è un minimo
di progettazione da fare e bisogna programmare l'intervento. Su
questo ovviamente saremo particolarmente attenti e insistenti e io
spero, Assessore, anche per chiudere la mattinata, visto che poi
lei ha chiuso anche le sue iniziative ed è più tranquillo, in una
risposta confortante.
Presidente -
Risponde l'assessore Bertschy.
Bertschy (AV-VdA Unie) -
Spero anch'io. Dividerei il
problema su due livelli, rispetto alla richiesta del Comune di
Aosta, seppur anche loro che sono amministratori dovrebbero sapere
che intervenire in un appalto in corso non è cosa semplice,
soprattutto legato al fatto che quel lavoro nasce da distante, c'è
una convenzione tra RFI e Comune di Aosta, quindi quello che si sta
realizzando era quello che era stato pensato di realizzare, però
senza entrare su quel piano, noi appoggeremo sicuramente
l'iniziativa del Comune di Aosta nell'interesse di una stazione di
fondamentale importanza per tutta la cittadinanza ma per tutta la
Regione, perché poi su Aosta, bene o male, transitiamo tutti quanti
ed è importante che i servizi possano essere realizzati. Lo faremo
non in una logica di contrasto con RFI, perché in questo momento
RFI sta facendo quello che gli è stato chiesto di fare, quindi
bisogna convincere RFI a fare delle cose in più, intervenire in
maniera diversa, cercando - così rispondo senza rispondere in
maniera diretta alle due domande ma per dire il lavoro che si è
avviato - di mettere in condizioni RFI di fare la sua parte, ma non
solo RFI, perché evidentemente oggi quel lavoro è un lavoro che è
parte del servizio della stazione ma anche parte dei servizi
generali che riguardano i collegamenti della città.
Quello che faremo, prima di rispondere al Comune di Aosta, al
quale abbiamo chiesto di avere però il documento e la convenzione
che regola i rapporti attuali, è richiedere un sopralluogo
congiunto, un tavolo di lavoro che ci metta in condizioni, da un
lato, di andare a vedere quello che viene verificato, che ormai è
in corso d'opera, quindi difficilmente si riuscirà a realizzare,
però per creare le condizioni perché in questo periodo di chiusura
si possa realizzare qualche cosa di maggiormente funzionale ma
anche in linea con quello che sta proprio succedendo, perché è vero
che c'è sempre più gente che transita e quella parte di città sarà
in futuro ancora più utilizzata, perché non passano lì sotto solo
quelli che prendono il treno ma è un collegamento che riguarda
proprio la ricucitura dei vari servizi esistenti.
Al di là di cosa risponderà RFI, che immagino ovviamente
chiarirà la sua posizione attuale, noi dovremo convincere RFI che
nell'interesse del servizio ferroviario complessivo quel lavoro è
utile farlo e dovremo cercare di farlo, se non in questa fase,
nella fase dei lavori. Tra il dire e il fare in questo caso c'è di
mezzo un sacco di impegni e di riunioni, vediamo se riusciamo a
farlo. Prima di parlare ancora di risorse, c'è necessità di
convincerli che questo lavoro va fatto per migliorare, come dicevo,
la qualità complessiva dei servizi e quindi noi appoggeremo
l'iniziativa e ci muoveremo in questa maniera, prima di rispondere
alle lettere cercheremo di capire qual è, da parte di tutti gli
attori in campo, la volontà di dare una risposta perché sarebbe
proprio un peccato perdere quest'occasione.
Presidente -
Per la replica, la parola alla consigliera
Minelli.
Minelli (PCP) -
Sostanzialmente lei ci dice una risposta
ufficiale alla lettera non è stata data e non si darà se prima non
si capisce bene qual è la situazione. Io credo che abbia senso
anche una risposta interlocutoria ma tanto per dire: "ci siamo e
battiamo un colpo".
Rispetto alle cose che lei ha detto, sicuramente credo che tutti
gli amministratori sappiano che intervenire su un progetto in corso
è complicato, ma sono anche convinta che tutti sappiano che
esistono delle questioni di buon senso e qui c'è davvero anche una
questione di buon senso, perché se si dovessero poi fare dei lavori
una volta conclusa l'interruzione del servizio ferroviario che è
programmata e rifarne un'altra, avremmo qualche problema di
coerenza.
Lei poi dice, Assessore, e concordo, che si interverrà non in
una logica di contrasto con RFI ma attuando un'opera di
convincimento. Lei sa, anzi più di me, che cosa significhi trattare
con RFI, sappiamo che ci sono tempi e modalità che richiedono una
buona dose non solo di pazienza ma direi di decisione e incisività,
quindi l'auspicio è che si metta fretta anche a questo sopralluogo,
non mi è poi ben chiaro che cosa sia quanto lei ha esplicitato,
cioè di prevedere qualche cosa di maggiormente funzionale, questa è
l'espressione che lei ha utilizzato: "prevedere qualche cosa di
maggiormente funzionale", che mi pare di capire essere un'ipotesi
forse in alternativa con l'allargamento del sottopasso, questo non
mi è chiaro. Io credo che la soluzione sia quella, ma anche perché
è quella meno complicata da attuare.
Sul fatto che ci sono già in questo momento dei lavori in corso
proprio per il prolungamento del sottopasso, effettivamente qualche
cosa è già stato fatto, si tratterebbe, questo però dipende dalla
volontà di tutti, di interrompere almeno una parte di quello che si
sta facendo per ragionare, perché se l'intenzione è quella di
trovare un accordo e insistere con Rete Ferroviaria Italiana per
far capire che quest'intervento è funzionale, va fatto subito ed è
il motivo per cui io ritengo che una risposta ancorché - mettiamola
così - interlocutoria, dovrebbe essere data in maniera rapida.
Vedremo come si svilupperanno le cose, sicuramente su questo
torneremo e saremo estremamente attenti e direi anche
insistenti.
Presidente -
Possiamo sospendere i lavori del Consiglio
di questa mattina. Ricordo che con accordo unanime da parte dei
capigruppo, il Consiglio riprenderà non alle ore 15:00 bensì alle
ore 15:15.
---
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK