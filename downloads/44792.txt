Consiglio Regionale della Valle d'Aosta - Oggetto del Consiglio n. 1719 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1719 del 13 luglio 2022 - Resoconto
OGGETTO N. 1719/XVI - Interpellanza: "Previsione di una
misura economica a sostegno del settore dell'allevamento zootecnico
da latte in zone montane per l'anno 2022".
Bertin (Presidente) -
Punto n. 29. Per l'illustrazione,
ha chiesto la parola la consigliera Foudraz, ne ha facoltà.
Foudraz (LEGA VDA) -
L'interpellanza presentata oggi
verte appunto sulla problematica che la zootecnia di montagna sta
attraversando ultimamente e sulle possibili misure di sostegno da
poter attuare e da mettere in campo per venire incontro a un
settore che è parte integrante della vita e dell'economia di questa
Regione, oltre che essere anche un volano dal punto di vista
turistico. Si è appresa la notizia dagli organi di stampa di una
richiesta inoltrata al Ministero delle politiche agricole,
alimentari e forestali e firmata anche da lei, Assessore,
dall'assessore Sapinet, insieme ad altri colleghi di Regione
ricadenti nell'arco alpino, con la quale venivano chieste delle
somme aggiuntive a sostegno degli allevamenti zootecnici da latte
in zone montane per quest'annualità.
Evidenziato che anche nella nostra Regione, come ho appena
detto, il settore sta affrontando gravi ripercussioni a livello
economico a causa dell'elevato aumento dei costi energetici, dei
costi del carburante e in ultimo si aggiunge anche la problematica
della siccità, così come un po' anche nel resto delle altre Regioni
d'Italia; considerato che la zootecnia di montagna, oltre che al
mantenimento del territorio, sia sotto il punto di vista
dell'agricoltura che sotto il profilo turistico vanta delle radici
storiche della tradizione valdostana... parecchi di noi
ricorderanno che da bambini i nonni e i bisnonni possedevano dei
capi di bestiame, certo erano dei numeri piccoli perché servivano
comunque per l'autosussistenza, chi non ricorda di aver visto
mungere il proprio nonno in quelle piccole stalle che erano situate
direttamente sotto l'abitazione dove c'era poco ma c'era tantissimo
in termini di valori e tradizioni, un lavoro tramandato da secoli,
fatto di passione e di tantissime ore spese per cercare di ottenere
dei risultati, risultati che servono non solo per il mantenimento
del nostro territorio montano ma fanno anche da cornice per tutte
le attività turistiche e non che sono presenti nella nostra
regione, che purtroppo ora rischia di diminuire sensibilmente, non
solo a causa degli aumenti che ho citato prima, quindi dell'aumento
delle bollette e del costo dei carburanti, ma anche della
manodopera che si trova a fatica. Questo, purtroppo, è un problema
che non investe solo il settore dell'agricoltura ma sta
interessando diversi altri settori produttivi, poiché la
manodopera, ad esempio, in campo agricolo, è sempre meno disposta a
sacrifici, ma ci sono anche problemi legati proprio all'enorme
carico di burocrazia che c'è dietro a questo lavoro, un lavoro che
è nato come un lavoro semplice e che sta diventando sempre più
difficile e sempre più complicato. Nella nostra regione sono tanti
e sono numerosi i giovani che hanno intrapreso attività in questo
settore, sicuramente anche perché in Valle - l'avevo già detto in
altre iniziative - abbiamo un'eccellente scuola di agricoltura,
scuola del settore, che prepara i giovani per il loro successivo
ingresso in questo mondo del lavoro, ma anche perché sono sempre
più i giovani che cercano il più possibile di vivere a contatto con
la natura, cercando quindi un lavoro che possa dare delle
soddisfazioni che vanno ben oltre alla sfera economica e purtroppo
questa sfera economica diventa ogni giorno sempre più sottile.
Quando si decide di dare anima e corpo ad attività di questo
genere, quindi non c'è solo un elevato impegno fisico in termini di
duro lavoro, c'è da considerare che anche gli investimenti che
vengono fatti da questi agricoltori impegnano le persone per
tantissimi anni in termini economici, quindi, di conseguenza, anche
in termini di guadagno, che spesso ha dei margini minimi. Del resto
poi la morfologia della Regione limita anche pesantemente quella
che potrebbe essere l'espansione delle aziende e anche le limita
dal punto di vista della meccanizzazione: ecco perché potrebbero
essere giustificati degli interventi e delle misure a sostegno,
quindi maggiormente efficaci, per non perdere un bagaglio di nostre
tradizioni di cultura, che ha da sempre caratterizzato la nostra
Regione e che le generazioni future dovrebbero poter portare
avanti, così come ho detto, come hanno fatto i nostri avi.
Come dicevo prima, l'attuale crisi economica potrebbe portare a
una pesante riduzione di aziende agricole operanti nel settore, con
il rischio proprio di perdere le nostre tradizioni. A dicembre
dello scorso anno il nostro gruppo consiliare, per conto del
collega Planaz, aveva già portato all'attenzione dell'Aula la
problematica per sostenere con azioni importanti la filiera
lattiero-casearia della Valle d'Aosta e in quell'occasione lei,
Assessore, aveva informato l'Aula che dall'aprile del 2021 era
operativo un tavolo di lavoro regionale che aveva come intento
proprio le analisi delle problematiche del settore al fine di
promuovere e adottare delle azioni che andassero nella direzione di
migliorare questa situazione. Alla luce di quanto appena esposto,
le chiedo, Assessore, se a seguito della richiesta da lei
effettuata, insieme agli altri Assessori della Regione Piemonte,
Lombardia, Trento e Bolzano e Friuli-Venezia Giulia, abbia ricevuto
delle risposte da parte del Ministro delle politiche agricole, nel
caso affermativo quali siano state le indicazioni contenute nella
risposta e se sia quindi intenzione del Governo regionale prevedere
una misura economica a sostegno di questo importante settore e con
quale tempistica.
Presidente -
Per la risposta, ha chiesto la parola
l'assessore Sapinet.
Sapinet (UV) -
Grazie collega Foudraz. Come evidenziato
nella lettera che abbiamo firmato congiuntamente con gli altri
colleghi dell'arco alpino, inviata al Coordinatore della
Commissione delle politiche agricole, la problematica dell'aumento
dei costi di produzione, l'ha detto bene anche lei, sta assumendo
carattere di vera e propria emergenza, soprattutto per il settore
zootecnico da latte di montagna dove viene riconosciuto un prezzo
alla stalla non solo inferiore a quelli previsti nelle stalle di
pianura ma spesso anche inferiore ai costi di produzione, generando
un'emergenza non più meramente congiunturale ma anche strutturale,
territoriale, ambientale, va ricordata l'importanza delle aziende
per il mantenimento del territorio ma anche dal punto di vista
sociale e culturale.
Una situazione così complessa richiede interventi tempestivi,
mirati ed è in quest'ottica che il gruppo degli Assessori firmatari
ha chiesto di destinare 20 milioni di euro aggiuntivi al sostegno
degli allevamenti zootecnici da latte di montagna, auspicando la
messa a disposizione degli aiuti con la massima urgenza in modo da
supportare la liquidità delle imprese zootecniche. Un'azione che ha
dei contenuti ma un'azione che vuole anche mettere in evidenza una
sinergia che è presente ed è molto forte tra noi colleghi delle
Regioni alpine, una volontà di fare reti in questo momento che è
sicuramente tra i più difficili per il settore. Si tratterebbe
pertanto di attivare un immediato aiuto a capo che contrasti la
perdita del potenziale produttivo zootecnico che nelle regioni
alpine avrebbe anche riflessi su problematiche sociali e
ambientali, nel caso appunto come abbiamo detto della chiusura
degli allevamenti. Al momento non sono ancora arrivate risposte
ufficiali dal Ministero, la richiesta è stata iscritta all'ordine
del giorno della seduta della Commissione delle politiche agricole
tenutasi in data 30 giugno scorso e, a seguito di analisi, la
Commissione ha ritenuto opportuno prima procedere con
approfondimenti tecnici rinviando il punto alle adunanze
successive. Noi siamo ovviamente in contatto continuo e stretto con
i colleghi in modo da coordinarci anche per eventuali azioni
future. L'ha detto bene lei, il problema della manodopera, della
siccità, del caro mangimi, io aggiungerei anche un obiettivo:
quello di riuscire a migliorare la qualità della vita dei nostri
operatori.
Per quanto riguarda l'ultimo quesito, prima di parlare di misure
regionali, informo che il Ministero ha recentemente adottato due
decreti ministeriali che prevedono la concessione di aiuti a favore
dei settori zootecnici in crisi: rispettivamente il decreto
ministeriale Fondo per lo sviluppo e il sostegno delle filiere
agricole, della pesca e dell'acquacoltura, che prevede la
concessione di aiuti a capo per le filiere suinicole, carni bovine,
razze autoctone in contratti di filiera, ovicaprina, galline
ovaiole, tacchini e polli di 80 milioni di euro, ovviamente un
provvedimento che ci tocca marginalmente, ma l'altro è un decreto
ministeriale: intervento a favore dei produttori del comparto
zootecnico tramite la previsione di aiuti eccezionali di
adattamento per i danni indiretti subiti in seguito all'aggressione
della Russia contro l'Ucraina. Questo decreto prevede aiuti
specificatamente per il solo settore bovino con importi aggiuntivi
a capo per le vacche da latte e di capi bovini che beneficiano del
premio accoppiato latte per un importo totale di 144 milioni di
euro, che, per la nostra Regione, dovrebbe valere circa 100 euro a
capo nel caso di vacche in lattazione, quindi questa è una prima
azione del Ministero. Facendo seguito a tali aiuti, proprio
considerando che i rincari nel settore zootecnico stanno avendo un
impatto particolarmente gravoso sulle nostre aziende di montagna,
il Governo regionale sta valutando l'opportunità di mettere in
campo una misura regionale aggiuntiva per la zootecnia da latte che
andrebbe a integrare quanto già previsto a livello nazionale, una
misura che dovrà essere condivisa con l'Associazione di categoria
che tratteremo all'interno del tavolo tecnico, ma prima sarà
assolutamente importante capire l'esito delle richieste che abbiamo
posto al Ministero insieme ai colleghi proprio per meglio tarare
l'eventuale successiva misura.
Presidente -
Per replica, ha chiesto la parola la
consigliera Foudraz.
Foudraz (LEGA VDA) -
Grazie assessore Sapinet. Prendo
atto della risposta fornita e del fatto che il Ministero non abbia
ancora risposto alla richiesta fatta dagli Assessori delle Regioni
alpine e prendo piacevolmente atto anche del fatto che il Governo
regionale stia pensando comunque a degli aiuti integrativi a questo
settore, perché vorrei nuovamente evidenziare che il settore
lattiero-caseario nelle aree montane sta proprio incontrando delle
enormi difficoltà, proprio difficoltà come dicevo prima legate agli
elevati costi di produzione e anche, come ha detto giustamente lei,
alla retribuzione del latte non congrua rispetto ad altre
Regioni.
Un altro aspetto che vorrei sottolineare è una maggiore
attenzione anche nei confronti proprio della realtà di alpeggio ma
vista sotto il punto di vista - mi scusi la ripetizione di parole -
della possibilità di prevedere delle somme per gli investimenti per
la ristrutturazione degli alpeggi, perché sarebbe quindi opportuno,
esiste già una legge regionale: la n. 17/2016, prevedere dei
rifinanziamenti proprio nella parte relativa ai mutui, proprio per
permettere il recupero di alpeggi che attualmente non sono più
utilizzati perché danneggiati strutturalmente. Questo porterebbe
sicuramente a un abbattimento anche dei costi perché il latte
verrebbe lavorato direttamente sul posto e quindi almeno in quel
campo non inciderebbero le spese di trasporto a valle per la
lavorazione e la trasformazione del latte in altri prodotti. Tutto
questo consentirebbe quindi un prosieguo di queste pratiche
lavorative che proprio traggono origine dalle nostre tradizioni e
che non vorremmo perdere, proprio perché non dobbiamo dimenticare
che l'agricoltura per la nostra Regione è importantissima ed è
complementare a quella che è anche l'attività turistica, quindi non
perdiamo di vista questa problematica. Immagino che al più presto
affronteremo in aula anche gli aiuti in questo settore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK