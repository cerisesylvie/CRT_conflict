Consiglio Regionale della Valle d'Aosta - Oggetto del Consiglio n. 1675 del 12 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Partecipazioni azionarie regionali
SPORT E TEMPO LIBERO
Enti e Società sportive
Precedente
Successivo
Resoconto integrale del dibattito dell'aula
Oggetto del Consiglio n. 1675 del 12 dicembre 1995 - Resoconto
SEDUTA POMERIDIANA DEL 12 DICEMBRE 1995
OGGETTO N. 1675/X Sponsorizzazione di società sportiva decisa da
S.p.A. aventi una quota di capitale azionario di proprietà della
Regione. (Interpellanza)
Interpellanza Atteso che il 22 novembre c.a. il Consiglio di
Amministrazione della Pila S.p.A. e della Courmayeur Mont Blanc
Funivie, società con rilevante quota azionaria di proprietà
regionale hanno deliberato di stanziare 100 milioni a favore della
Società Aosta Calcio;
Rilevato che detta pratica risulta estranea ai fini sociali dei
due enti economici;
il sottoscritto Consigliere regionale
Interpella
il Presidente della Giunta o Assessore competente per
sapere:
1) Se la Giunta regionale ha avallato detto stanziamento;
2) In che modo la Giunta regionale esercita il controllo nel
merito sugli enti economici partecipati;
3) In caso di contrario parere sulla predetta operazione, come
l'Amministrazione intende recuperare le somme indebitamente
stanziate.
F.to: Bich
Presidente Ha chiesto la parola il Consigliere Bich.
Bich (APA) All'inizio si doveva decidere se l'illustrazione
doveva essere soft o hard, e concordemente con l'Assessore alle
finanze e il Presidente abbiamo convenuto che la illustrazione
doveva essere soft; pertanto mi limiterò solo ad alcune
considerazioni.
L'interpellanza aveva l'obiettivo di discutere sul ruolo e sulle
funzioni che alcuni amministratori di società partecipate dalla
Regione espletano in un settore talvolta importante
dell'economia.
So benissimo che la Giunta con una sua lettera ha richiamato
l'attenzione dei rappresentanti del Consiglio regionale o comunque
dell'Amministrazione per avere notizie e informazioni concernenti
la loro attività all'interno di questi enti economici, e che molti
amministratori seguono scrupolosamente quanto stabilito da questa
circolare. Con ciò, mi sembra che ci sia un'area ancora grigia,
nella quale non c'è un controllo manifesto e continuo
dell'Amministrazione sui capitali stanziati, e qualche volta gli
amministratori sono tentati di tralignare e di assumere delle
posizioni che possono non essere convenienti per il capitale
pubblico stanziato nell'ente economico.
Mi sembra che questo sia un caso palese, in cui una società di
calcio, che tra l'altro non ha un risultato brillantissimo nel
campionato, viene sostanzialmente premiata sotto forma di
sponsorizzazione pubblicitaria. Mi sembra che il target sia il meno
adatto, perché se si vuole far andare la gente a sciare, non
bisogna fare la pubblicità nel pomeriggio della domenica nelle
partite di calcio, perché si sa già che i fans difficilmente
acquistano il giornaliero. Mi sembra, viceversa, che più che la
sponsorizzazione sia data attenzione al compiacimento verso il
Presidente di questa società calcistica, che è detentore di una
buona quota dell'ente economico che ha stanziato questa cifra.
Vorrei sapere qual è la posizione della Giunta. So che mi
risponderà Agnesod, che sarà acuto e penetrante come una lama di
Toledo: ci dica come mai questo è lo stanziamento confacente
all'attività di una società gestore di un impianto di risalita e
poi nient'altro, insomma quanto è richiesto nella
interpellanza.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Credo che risponderò in modo, spero, chiaro, non
essendo, come forse lo è Bich, un profondo conoscitore del
politichese e quindi del termine soft o hard rispetto a delle
risposte, non riesco a capire cosa sia il vero significato.
Questa penso che sia una interpellanza a cui vadano date delle
risposte precise, quindi: se la Giunta ha avallato detto
stanziamento; questo no, in quanto la Giunta non è stata informata
preventivamente.
In che modo la Giunta regionale esercita il controllo nel merito
sugli enti economici partecipati? Questo l'ha già in parte
anticipato lo stesso Consigliere Bich, cioè attraverso gli
adempimenti previsti dalla comunicazione del Presidente della
Giunta dell'11 novembre 1994, inviata a tutti i nostri
rappresentanti nelle varie società. Nell'occasione specifica, cioè
nel corso della seduta del Consiglio di amministrazione in cui è
stato trattato l'argomento in questione, oggetto
dell'interpellanza, c'è stato un voto unanime del Consiglio di
amministrazione, compreso il voto favorevole del nostro
rappresentante, che il Consigliere Bich conosce molto bene.
Quindi una approvazione unanime sul punto 8, in cui c'era
scritto: "E' in corso di definizione un contratto con la Società
calcio di Aosta, per la esposizione allo stadio Puchoz di una
cartellonistica pubblicitaria. Il corrispettivo della
collaborazione pubblicitaria è stato definito in lire 55 milioni.
Il Consiglio di amministrazione alla unanimità approva".
Solo questo dovevo dire.
Presidente Ha chiesto la parola il Consigliere Bich.
Bich (APA) Sono assolutamente soddisfatto della risposta
dell'Assessore perché ha toccato tutti i punti che poneva
l'interpellanza. Ne manca forse uno, marginale, che non è stato
scritto. Il conflitto di interessi c'era qua, il conflitto di
interessi è presente perché il Presidente dell'Aosta Calcio è il
Presidente dell'azionariato di maggioranza sia della Courmayeur
Mont Blanc Funivie, sia della Pila S.p.A.
Poi vorrei chiederle, Assessore, lei che sta seguendo la
promozione turistica nostra in ampie aree del Paese, lei
spenderebbe 55 milioni per fare la promozione del giornaliero dei
nostri più importanti impianti di risalita sul campo dell'Aosta? E
quali altre società, anche enti non pubblici ma privati, con
finalità di mercato e quindi con l'obiettivo del conseguimento di
un utile economico, hanno mai agito in questa direzione?
Allora le chiederei, Assessore, non è il caso di pensare ad un
turnover? Noi turniamo i nostri e voi turnate i vostri di questi
"mandarini di Regione", che svolgono la loro attività con questo
atteggiamento di responsabilità molto limitata? Probabilmente il
rappresentante della Regione non sarà stato attentissimo, i
rappresentanti già sono due, si è citato quello della Pila S.p.A.,
non vedo perché non debba essere citato anche quello della
Courmayeur-Mont Blanc Funivie, sulla quale si stende un velo di
silenzio.
Seconda cosa, se non funzionano i rappresentanti, vengono
cambiati, me lo auguro bene, e così sarà fatto, ma pretenda il
capitale pubblico che anche gli amministratori della parte privata,
che non seguono le vie pertinenti agli obiettivi strategici di
queste società, siano turnati. Qui abbiamo la figura di un
personaggio stranissimo perché eccezionale: da un lato, come
amministratore della Pila S.p.A. chiede il mutuo, dall'altro lato,
come presidente della banca, si dà il mutuo, dal terzo lato ancora,
ha le concessioni di tipo individuale per la gestione di servizi;
ma scusate, qui siamo alla presenza di un uso distorto del capitale
pubblico.
Poi, se vogliamo stare sul soft, stiamo sul soft e io sono sul
soft; però non basta dare la spiegazione: metto due cartelloni
sullo stadio Puchoz e ho risolto i miei problemi strategici di
pubblicità e di promozione tra l'altro delle nostre migliori
stazioni turistiche di sport invernale. Sono convinto che non
poteva essere data altra risposta, però è una risposta che non
esaurisce nessun problema di quelli posti.
Allora, se ci sarà data la possibilità in seguito di discuterne
e di arrivare ad un chiarimento su come vengono nominati, con che
criteri vengono selezionati gli amministratori e che condizioni
diamo all'interno degli enti economici a partecipazione pubblica,
perché alla prima assemblea, quando vengono votate le cariche e
conferiti i poteri, l'azionariato pubblico può mettere benissimo
delle condizioni, per cui deve essere informato, per cui ci possono
essere delle limitazioni ai poteri del socio privato, e via
dicendo. Discutiamone pure, mi fa piacere che sia questa una
occasione buona per essere anche positivi.
Quindi, la mia non voleva essere una interpellanza noiosa,
voleva solo toccare questo tasto che qualche volta è un tasto
stonato e debole.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK