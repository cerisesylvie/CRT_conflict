Consiglio Regionale della Valle d'Aosta - Oggetto del Consiglio n. 208 del 25 marzo 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 208 del 25 marzo 1983 - Resoconto
OGGETTO N. 208/VII - PROPOSTA DELL'ASSOCIAZIONE NAZIONALE
MUTILATI ED INVALIDI CIVILI DI MODIFICAZIONE DELLA LEGGE REGIONALE
CHE DISCIPLINA I SERVIZI DI TRASPORTO COLLETTIVO DI PERSONE E COSE.
(Interpellanza e approvazione di mozione).
PRESIDENTE
: Do lettura della mozione presentata dal
Consigliere Carlassare, che viene abbinata per la discussione
all'interpellanza presentata dai Consiglieri Péaquin, Mafrica e
Tonino:
MOZIONE
PRESA VISIONE della lettera fatta pervenire dall'ANMIC alle
forze politiche ed ai Gruppi consiliari, in data 4 marzo, dove
vengono denunciate incongruenze della L.R. n. 32 del 15 luglio
1982, riguardante la "disciplina dei servizi collettivi di
trasporto collettivo di persone e cose";
CONSIDERATE corrette le osservazioni dell'ANMIC sulle
discriminazioni che ne conseguono per gli invalidi civili;
RITENENDO giusto accogliere la richiesta di una modifica del 4°
comma dell'art. 46 della legge in oggetto;
Il Consiglio regionale
DELIBERA
di impegnare la Giunta regionale a predisporre, nel più breve
tempo possibile, una modifica alla L.R. n. 32 del 15 luglio 1982
nel senso auspicato dall'ANMIC.
INTERPELLANZA
PRESA VISIONE della lettera pervenuta in data 4 marzo
dall'ANMIC, in cui si denunciano alcune discriminazioni, operate
nei confronti degli invalidi civili attraverso la L.R. n. 32 del 15
luglio 1982, riguardante la "disciplina dei servizi di trasporto
collettivo di persone e cose";
CONSIDERATE
fondate le osservazioni presentate
dall'associazione in merito ad una possibile modifica del 4° comma
dell'art. 46 della legge citata;
i sottoscritti Consiglieri del Gruppo comunista
INTERPELLANO
l'Assessore competente per sapere se è intenzione della
Giunta presentare una modifica che vada nella direzione voluta
dall'ANMIC e se, nell'attesa, si intendano applicare i commi 5 e 7
dell'art. 46 della citata legge.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (N.S.):
In data 4 marzo l'ANMIC ha fatto
pervenire a tutti i Capigruppo un documento dove lamentava la
limitazione, nei loro confronti, della possibilità di usufruire
della L.R. n. 32 del 15 luglio 1982, riguardante la disciplina dei
servizi collettivi di trasporto collettivo di persone e cose, e
chiedeva una modifica di questa legge in modo da poter accedere
anche loro a questo servizio con i criteri che riguardano le altre
categorie di invalidi.
Nel frattempo è giunta un'altra sollecitazione da parte di
un'altra categoria di invalidi che sono esclusi da questa legge e
sono i mutilati ed invalidi per cause di servizio.
Chiederei con questa mozione di rivedere da parte della Giunta
la possibilità di inserire anche questa categoria all'interno di
questa legge, in modo che possa usufruire delle facilitazioni dei
trasporti collettivi.
Lo spirito che deve guidare questa iniziativa è di dare la
possibilità a tutti gli invalidi di poter usufruire delle
facilitazioni previste dalla legge, indipendentemente se si tratta
di invalidi civili o per cause di lavoro, ecc. Solleciterei dunque
la Giunta ad interpretare la deliberazione in questo modo, di
sentire, prima di predisporre queste modifiche, le varie
Associazioni di categoria cosicché la modifica che viene apportata
vada incontro a queste esigenze che ritengo molto corrette.
PRESIDENTE
: Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
Solo per dire che non credo ci sia da
aggiungere niente, in quanto la lettera inviata dall'ANMIC è stata
indirizzata al Presidente del Consiglio, della Giunta, agli
Assessori competenti ed a tutti i Capigruppo.
Il senso è lo stesso della mozione che è stata illustrata dal
Consigliere Carlassare; noi chiediamo in più, in attesa, qualora i
tempi dovessero essere lunghi, se si intende applicare i commi 5 e
7 dell'art. 46 che prevedono che la Giunta regionale possa
autorizzare l'applicazione di tariffe agevolate per altre categorie
di invalidi inabili e persone anziane, e l'art. 7 che prevede la
possibilità per le società che gestiscono e per i concessionari di
rilasciare biglietti gratuiti.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Non è possibile accettare il rilievo
sollevato dall'interpellanza e dalla mozione circa una pretesa
discriminazione operata nei confronti degli invalidi civili con la
L.R. n. 32 del 15 luglio 1982, che disciplina il trasporto pubblico
nella nostra Regione.
Non si tratta infatti di discriminazione ma di una precisa
scelta approvata da questo Consiglio senza alcun rilievo contrario
poiché collegata alla diversa disciplina della gestione dei servizi
pubblici introdotta dalla legge statale n. 151 del 1981, relativa
al Fondo Nazionale Trasporti.
Finora il ripiano dei disavanzi di esercizio dei trasporti
pubblici avveniva a piè di lista, d'ora innanzi le imprese devono
garantire un ricavo la cui percentuale è determinata con decreto
del Ministro dei Trasporti, mentre l'incremento del rapporto
ricavi-costi prefissato dalla Regione e deve essere assicurato da
una rigida politica paritaria che tenga conto del costo economico
standardizzato del servizio.
Questo significa mettere fine all'uso ed all'abuso dei trasporti
gratuiti. D'altra parte le imprese dovranno garantire, d'ora
innanzi, un ricavo che deve essere per decreto ministeriale almeno
dal 25 al 30%. Non potrebbero vedersi imporre dall'ente pubblico
l'obbligo di trasportare gratuitamente tutte le persone che le
categorie, le Associazioni, i Sindaci, i partiti vorrebbero
agevolare. Ecco perché si è giunti ad una disciplina del trasporto
gratuito che si basa su questo duplice criterio di agevolazione:
tutti i ciechi, i grandi invalidi di guerra e del lavoro ed i loro
accompagnatori viaggiano gratuitamente, ivi compresi gli invalidi
per servizio parificati per legge ai grandi invalidi di guerra.
Per le altre categorie di invalidi può essere autorizzata, sulla
base di un'adeguata documentazione, l'applicazione di tariffe
agevolate.
Quindi nessuna discriminazione, perché questo criterio di
gradualità nell'intervento è in ordine con la differente gravità
dell'invalidità, quando non si può avere la stessa certezza
normativa della gravità stessa.
Non è imputabile a noi la deficienza normativa di protezione dei
mutilati e degli invalidi civili sotto il riguardo del trasporto
gratuito. Quando si parla di grandi invalidi di guerra o per
servizio, si sa che si deve fare riferimento ad uno dei casi di
super invalidità previsti dalla tabella E annessa alla legge 18
marzo 1968, n. 213,
quando si parla di grandi invalidi del lavoro si sa che il suo
grado di invalidità è superiore all'80%. Per gli invalidi civili,
invece, la legge 30 marzo 1971, n. 118, parla solo o di totale
invalidità lavorativa o di riduzione della capacità lavorativa
nella misura superiore ai 2/3.
Non sono criteri assunti nella normativa del trasporto
ferroviario o di altri mezzi di trasporto, per cui si è reso
necessario il ricorso alla valutazione caso per caso, per
l'estensione della stessa agevolazione da parte della Giunta
regionale. D'altra parte la legge suddetta a favore dei mutilati ed
invalidi civili stabilisce all'art. 28 che il trasporto gratuito è
riservato agli invalidi, che non siano autosufficienti, per la sola
partecipazione ai corsi scolastici.
Per quanto riguarda invece gli altri trasporti pubblici, la
stessa legge non dispone il trasporto gratuito, ma la
ristrutturazione degli automezzi per garantire l'accessibilità agli
invalidi non deambulanti: ipotesi questa che è allo studio e che
comunque è stata prevista dall'art. 18 della nostra legge
regionale, secondo quanto concordato dal competente Assessorato
della Sanità.
Per gli invalidi civili si propone all'Associazione un grado di
invalidità superiore al 70%, ma è evidente che se si stabilisce
questo limite di trasporto gratuito, dovrebbe essere garantito non
più solo ai grandi invalidi di guerra o per servizio del lavoro, ma
ai livelli inferiori di questa categoria, con la conseguenza di non
saper più definire l'area di esenzione con la stessa chiarezza
normativa attribuita attualmente al grande invalido.
Comunque in occasione della imminente presentazione della
restante normativa regionale sui trasporti, non avremo nessuna
difficoltà a prevedere una norma che vada maggiormente incontro
alle richieste di mutilati ed invalidi civili, fatta salva anche
l'esigenza di quanti non iscritti all'ANMIC sono nelle stesse
condizioni di invalidità perché anziani o malati, per non parlare
degli handicappati, per i quali la legge regionale prevede
particolari interventi che stanno per essere concordati con
l'Assessorato della Sanità.
Nel frattempo il mio Assessorato disporrà, in accordo con le
imprese concessionarie, con le Associazioni delle categorie
protette, una regolamentazione provvisoria nell'uso delle
tessere.
Tutto questo condizionato alla grave situazione in cui versa il
Fondo Nazionale Trasporti, già attualmente insufficiente a coprire
perfino il 70% del deficit che si registra nel trasporto pubblico,
situazione in Valle d'Aosta aggravata dal fatto che tutti viaggiano
con un mezzo proprio e che gli unici utenti dei servizi pubblici
sono gli anziani, i pensionati, gli studenti e i non abbienti;
categorie che tutti vorremmo agevolare, se la normativa statale
esistente non imponesse una politica paritaria che si fa sempre più
severa.
PRESIDENTE
: Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Rifiuto la dichiarazione, per
quanto concerne il mio partito, fatta dall'Assessore quando dice
che è stata una precisa volontà politica del Consiglio la
limitazione delle agevolazioni.
Per quanto concerne il mio partito, ammettiamo che allora non
abbiamo tenuto in considerazione questo problema, per cui non si
tratta di precisa volontà politica, come poteva essere per
l'Assessore.
PRESIDENTE
: Ha chiesto di parlare l'Assessore alla Sanità
e Assistenza Sociale Rollandin, ne ha facoltà.
ROLLANDIN - (U.V.):
On a longuement discuté, lors de la
présentation de la loi, sur le problème qui était lié aux
handicapés et donc sans distinguer les différentes invalidités.
Je pense qu'en effet il
y
a eu, au moment de la
présentation de cette loi, les défauts qu'on pourra très bien voir
et en effet je pense qu'au plus vite on présentera une
modification.
On avait déjà prévu une modification en disant que "viaggiano
gratuitamente i portatori di handicaps con invalidità legalmente
riconosciuta almeno pari all'80%". Je pense qu'on pourra discuter
ça avec l'ANMIC, afin de voir si cette proposition, après l'avoir
examinée, en Junte, sera satisfaisante pour les Associations qui
ont justement soulevé ce problème.
PRESIDENTE
: Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
Devo dire che sono rimasto
sconcertato dalla relazione fatta dall'Assessore Chabod e credo
fosse una delle più lunghe relazioni che ha fatto in questo
Consiglio.
Mi dispiace che sia una relazione fatta sulla distinzione di
invalidi che hanno diritto, se lo sono per certe cause, e non hanno
più diritto se lo sono invece per cause naturali.
Mi sto riprendendo un pò dopo aver sentito l'Assessore alla
Sanità, perché vedo che è di posizioni completamente diverse ed
inquadra il problema secondo quell'aspetto che a me sembra quello
giusto.
Il problema è molto semplice: credo che nella stesura della
legge ci sia stata una dimenticanza riguardo a queste categorie di
invalidi.
Sembrava quasi, dalla relazione dell'Assessore Chabod, che il
deficit delle agenzie di trasporti fosse dovuto tutto al fatto che
sui pullman viaggiano persone inabili; piuttosto mi pare che questa
logica voglia dire che i mezzi viaggiano vuoti - nella nostra
Regione si verifica sovente - ma gli inabili non se ne devono
servire, perché altrimenti aumenta il deficit. Mi auguro proprio di
non aver capito bene.
Comunque mi dichiaro soddisfatto, per quanto riguarda
l'interpellanza presentata, per la risposta avuta dall'Assessore
Rollandin, ma non sono assolutamente soddisfatto per la relazione
dell'Assessore Chabod, salvo per una minima parte in cui dice che è
allo studio la possibilità di valutare alcune tessere, con
riferimento ai commi 5 e 7 dell'art. 46.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (N.S.):
Sono d'accordo con quanto ha detto
l'Assessore Rollandin; non ho capito però dall'Assessore Chabod se
era d'accordo o meno con la mozione da votare.
La cosa che mi proponevo non è quella di far viaggiare tutti e
comunque gratis, ma di far viaggiare quelli che hanno una effettiva
invalidità con tutte le facilitazioni, quindi non tutti quelli che
hanno il tesserino da invalido, punto e basta!
Per correggere una serie di storture e di dimenticanze delle
leggi è indispensabile sentire le Associazioni di categoria che
propongono questo, quindi il senso della mia mozione mi pare sia
inalterato.
Gradirei sapere se l'Assessore Chabod è d'accordo o meno con la
mozione.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Vorrei chiarire al Consigliere Péaquin
le ultime righe che ho letto: ho detto che saremo d'accordo di
contattare le Associazioni, ma tutti quelli che hanno le agenzie di
trasporti, perché non possiamo solo contattare gli uni e non gli
altri.
L'Assessore Rollandin ha un problema, io ne ho un altro: siamo
in Giunta insieme ma sono due cose ben diverse.
PRESIDENTE
: Vi è un emendamento alla mozione nella parte
deliberativa: sostituire anziché "nel senso auspicato
dall'ANMIC","nel senso auspicato dalle Associazioni di categoria
escluse".
Metto in approvazione la mozione nel testo emendato:
MOZIONE
PRESA VISIONE
della lettera fatta pervenire dall'ANMIC
alle forze politiche, ai gruppi consiliari, in data 4 marzo, dove
vengono denunciate incongruenze della L.R. n. 32 del 15 luglio
1982, riguardante la "disciplina dei servizi collettivi di
trasporto collettivo di persone e cose";
CONSIDERATE
corrette le osservazioni dell'ANMIC sulle
discriminazioni che ne conseguono per gli invalidi civili;
RITENENDO
giusto accogliere la richiesta di una
modifica del quarto comma dell'art. 46 della legge in
oggetto;
Il Consiglio regionale
DELIBERA
di impegnare la Giunta regionale a predisporre, nel più breve
tempo possibile, una modifica della L.R. n. 32 del 15 luglio 1982
nel senso auspicato dalle Associazioni di categoria
escluse.
ESITO DELLA VOTAZIONE
Presenti, votanti e favorevoli: 24.
- Il Consiglio approva all'unanimità -
PRESIDENTE: I lavori sono terminati.
Il Consiglio è convocato per i giorni 6 e 7 aprile.
La seduta è tolta.
- L'adunanza termina alle ore 13.16 -
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK