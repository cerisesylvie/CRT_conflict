Consiglio Regionale della Valle d'Aosta - Oggetto del Consiglio n. 515 del 21 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 515 del 21 aprile 2021 - Resoconto
OGGETTO N. 515/XVI - Interrogazione: "Notizie in merito alla
tempistica per la liquidazione delle somme dovute ai dipendenti
regionali quali incentivi per lo svolgimento di funzioni tecniche
in materia di lavori pubblici".
Bertin (Presidente)
- Punto n. 28 dell'ordine del giorno.
Per la risposta, ha chiesto la parola l'assessore Marzi, ne ha
facoltà.
Marzi (AV-SA) -
Rispondo a una tematica che ho seguito
con costanza in questi sei mesi e che attiene ad attività sindacale
legata al personale regionale per il fatto che la stessa interessa
dipendenti tecnici di più Assessorati, tra cui in maniera
significativa il settore delle opere pubbliche, che da diversi anni
aspettano risposte. È oggettivamente una materia complessa che ha
visto ripetuti adeguamenti normativi e parecchie sentenze delle
diverse sezioni di controllo della Corte dei conti intervenute
nell'interpretazione di alcuni punti fondamentali della norma
stessa. Il tema ha visto coinvolti anche tavoli nazionali e
regionali con le organizzazioni sindacali impegnate a confrontarsi
su modalità e tipologie di attività da ammettere o meno a
incentivo.
Come fatto rilevare dal collega, con la deliberazione n.
226/2017 è stato approvato il regolamento interno che disciplina
l'esercizio degli incentivi per funzioni tecniche di cui
all'articolo 113 del D.Lgs. 50/2016, Codice degli appalti. Tale
regolamento però non è mai stato applicato perché nel frattempo è
entrata in vigore la prima modifica del Codice dei contratti che ha
innovato alcuni aspetti della normativa sugli incentivi. Sono poi
seguite una modifica a fine 2017 e più sentenze e pareri delle
diverse sezioni di controllo della Corte dei conti che sono
intervenute sull'interpretazione di diversi punti fondamentali
della norma stessa. Esiste la massima consapevolezza e
determinazione da parte mia e della Giunta regionale di affrontare
e risolvere la questione affinché siano erogati ai tecnici gli
incentivi che la legge riconosce loro. Ad oggi i termini della
problematica sono i seguenti: gli incentivi per funzioni tecniche
svolte da dipendenti della Pubblica Amministrazione
nell'espletamento di lavori pubblici disciplinati dall'articolo 113
del 50/2016 non possono essere riconosciuti per l'attività di
progettazione e di coordinamento della sicurezza. Essi sono invece
riconosciuti per tutte le altre attività tecniche di
programmazione, preparazione, controllo delle procedure
contrattuali ed esecuzione di lavori, compresi direzione dei lavori
e collaudo tecnico. I predetti incentivi sono riconosciuti anche
per gli appalti di lavori di manutenzione sia straordinaria che
ordinaria nei limiti previsti della norma, purché connotati da
particolare complessità. I predetti incentivi non possono essere
riconosciuti nel caso di affidamento diretto in assenza di
procedura di gara o comunque di procedura comparativa anche nel
caso di lavori di somma urgenza. Si cita quindi, a volte, un
intervento legislativo regionale per superare in particolare la
questione delle somme urgenze e al limite reintrodurre anche gli
incentivi per la fase di progettazione.
La legittimità di una tale normativa introdotta a valle
dell'approvazione del Codice dei contratti pubblici è molto dubbia
e debolmente richiamata. In ogni caso una tale decisione deve
essere valutata nell'ambito del generale obiettivo di contenimento
della spesa pubblica e dell'efficacia di un tale incentivo rispetto
al miglioramento della qualità dell'intervento pubblico e delle
procedure adottate per la sua realizzazione. Oltre al fatto, e
questo rende loro merito, che molti dipendenti regionali coinvolti
rilevano la non opportunità di trovare percorsi così forzati in un
frangente come quello attuale dove lo scontro sociale con chi ha lo
stipendio fisso è, ahimè, manifesto. Il confronto con le
rappresentanze sindacali va quindi riavviato appena le condizioni
emergenziali lo renderanno possibile nell'ambito dei vincoli posti
dal Codice dei contratti e delle interpretazioni date dal Consiglio
di Stato e dalla Sezione della Corte dei conti, come prima
evidenziato, così da superare i vincoli che hanno creato l'attuale
stallo. Non si esclude però che, nella generale revisione
dell'organizzazione del processo di realizzazione del contratto
pubblico con la fissazione di puntuali e vincolanti obiettivi di
razionalizzazione delle procedure e di qualità dell'azione
tecnico-amministrativa, non sia possibile di vedere anche gli
incentivi tecnici quale strumento per il perseguimento degli
obiettivi stessi.
Quando la tematica mi è stata posta all'attenzione, mi sono sin
da subito impegnato ad approfondirla cercando di individuare
soluzioni per giungere quanto prima a una sua definizione,
esplorando la possibilità di un suo inserimento in legge sia in
sede di
omnibus
che di specifica sul personale regionale.
Tale possibilità non si è rilevata percorribile sia per
inattuabilità del regolamento regionale vigente, visti i limiti
posti dall'articolo 113 del decreto n. 50/2016 che esclude la
previsione di incentivi per attività di somma urgenza e
amministrazione diretta, sia a causa del mancato accordo con le
organizzazioni sindacali allo stato attuale.
Con riferimento al primo quesito, quindi si ribadisce la
necessità che il regolamento incentivi per funzioni tecniche di cui
all'articolo 113 del decreto legislativo n. 50/2016, approvato con
DGR 226 del 2017, sia rivisto e aggiornato secondo quanto già
proposto rimanendo nell'ambito di quanto previsto dal Codice dei
contratti e delle interpretazioni date. Va inoltre ripreso il
confronto con i sindacati per giungere rapidamente alla sua
adozione che in egual misura si persegue. La legislazione statale
regionale delega alla contrattazione sindacale il compito di
stabilire modalità e criteri di erogazione degli incentivi, intese
quindi condizioni imprescindibili. Riteniamo pertanto necessario
come prima cosa riavviare il percorso interrotto attraverso la
convocazione del tavolo Regione-sindacati. Il regolamento incentivi
per funzioni tecniche di cui all'articolo 113 del decreto
legislativo n. 50/2016 approvato con DGR n. 226 del 2017 deve
essere rivisto e aggiornato nell'intento di individuare
congiuntamente il percorso di soluzione della problematica dando
finalmente una risposta alle attese del personale coinvolto. È
inoltre intenzione e impegno convocare al più presto il gruppo di
lavoro con i sindacati per giungere rapidamente alla concertazione
e all'adozione del nuovo regolamento.
Per quanto concerne il secondo quesito, non si è in grado di
fornire indicazioni sull'ammontare dell'importo dovuto in quanto i
dati saranno inseriti dagli ispettori dirigenti RUP
nell'applicativo informatico che viene utilizzato per la gestione
degli incentivi tecnici una volta approvata la regolamentazione
dello stesso. Si conferma tuttavia che per ogni affidamento viene
accantonata una quota pari al 2 percento dell'importo posto a base
di gara, del quale l'80 percento è destinato al fondo degli
incentivi per i dipendenti, come stabilito appunto dall'articolo
113 del decreto legislativo n. 50/2016.
Con riferimento al terzo quesito, è volontà dell'Amministrazione
poter liquidare gli incentivi maturati fino al 31 dicembre 2020, se
possibile, già entro la fine del corrente anno secondo il nuovo
regolamento da approvare.
Presidente -
Per la replica, ha chiesto la parola il
consigliere Manfrin a cui passo la parola.
Manfrin (LEGA VDA) -
Grazie Assessore per la sua
risposta, che è sempre esaustiva, definiamola così, rimangono però
ancora alcuni angoli grigi che vanno assolutamente approfonditi.
Lei ci ha detto che sta affrontando la tematica con la massima
determinazione, è evidente che bisogna anche comprendere
effettivamente da quale angolo si vuole affrontare il tutto.
Lei ci ha detto che bisogna fare una valutazione su un'eventuale
norma... che è stata posta da qualcuno la possibilità di normare a
livello regionale, però ha detto che pone delle criticità rispetto
a un'eventuale norma che possa andare a recepire le indicazioni.
Noi ricordiamo che il nostro gruppo non è nuovo all'impegno su
questo tema e un tentativo di affrontare la tematica a seguito
appunto dell'impegno dell'allora Assessore competente era scaturito
nell'articolo 15, ovvero incentivazioni ai dipendenti regionali per
lo svolgimento di funzioni tecniche della legge regionale 11
febbraio 2020 n. 3. Il previsto regolamento, così com'è stato detto
che è stato adottato con DGR n. 226/2017, non è stato mai applicato
ad oggi, non ha dato nessun segno di vita, e quello che giustamente
lei ha detto però non ci pare essere mai stato realizzato, ovvero
il passaggio relativo alla contrattazione conseguente rispetto a
quella previsione normativa, lei ci ha detto che quel passaggio è
stato fatto, perlomeno così ho compreso, ma non ci riferiscono che
siano stati fatti passaggi in questo senso. L'invito quindi è
quello di riprendere nel più breve tempo possibile questo tipo di
contrattazione.
Su questa tematica ovviamente dobbiamo riscontrare, nostro
malgrado, l'inerzia dell'Amministrazione, che già ai tempi fu
abbastanza bloccata sul tema e che evidentemente sta anche causando
danni economici potenzialmente a carico di tutti i dipendenti
interessati dall'istituto degli incentivi, oltre che per
contrastare l'insinuarsi di una disparità di trattamento tra
colleghi che svolgono lo stesso tipo di lavoro e che sono investiti
dalle stesse responsabilità.
Occorre peraltro dire anche - e qui giustamente vengo a quel
tema dell'economicità che lei ci ha sollevato, cioè sulla questione
della liquidazione del tutto - che, poiché sono stati pagati gli
incentivi maturati fino al 31 dicembre 2015, la prescrizione non è
ancora maturata e i dipendenti possono proporre azioni davanti la
Magistratura del lavoro per il pagamento degli incentivi maturati,
quanto meno per le somme sicuramente dovute e che non ricadono nei
limiti e nelle esclusioni previste rispettivamente dal decreto
legislativo n. 163/2006 e dal 50/2016. Sarebbe bene quindi porre
rimedio a questa mancanza da parte dell'Amministrazione regionale
onde dover evitare futuri ricorsi alla Magistratura del lavoro, che
sarebbero maggiormente onerosi per le casse della Pubblica
Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK