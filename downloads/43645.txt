Consiglio Regionale della Valle d'Aosta - Oggetto del Consiglio n. 866 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 866 del 22 settembre 2021 - Resoconto
OGGETTO N. 866/XVI - Interpellanza: "Priorità dell'azione di
governo e tempistiche per l'attuazione dei punti
programmatici".
Bertin (Presidente) -
Punto n. 26 all'ordine del giorno.
Per l'illustrazione dell'interpellanza, ha chiesto la parola la
consigliera Spelgatti, ne ha facoltà.
Spelgatti (LEGA VDA) -
Considerato il perpetuo stato di
verifica di maggioranza che viene trascinato da poco dopo le
elezioni, abbiamo visto oggi nell'interrogazione che ha preceduto
quanti momenti di crisi di Governo avete già avuto dal momento
delle elezioni, una crisi di governo sostanzialmente continua,
atteso che la Valle d'Aosta attende risposte ai propri bisogni, in
particolar modo in un periodo complesso come questo, richiamati i
temi programmatici su cui la verifica di gennaio ha trovato un
accordo, salvo poi tornare in crisi nell'arco di un tempo
brevissimo, per questo noi interpelliamo la Giunta regionale per
conoscere quali siano le priorità dell'azione di governo e con
quali tempistiche intenda realizzare i diversi punti.
Presidente -
Risponde il Presidente della Regione, ne ha
facoltà.
Lavevaz (UV) -
Si parla di perpetuo stato di verifica di
maggioranza, questa credo che sia una cosa che possiamo anche
accettare come provocazione, ma che di fatto credo che discenda
anche dal nostro ordinamento, nel senso che questa è la situazione
alla quale quest'Aula è condannata, se così possiamo dire
ovviamente. Poi ci può essere più stabilità, ci può essere meno
stabilità, ma la perpetua verifica di maggioranza credo sia più o
meno evidente o più o meno sommersa ma sempre presente.
Partirei però dal fatto che le considerazioni che sono state
fatte anche nell'altra iniziativa, che comunque è collegata in
qualche modo a questa, al di là dei chiarimenti necessari, delle
ridefinizioni eventuali del perimetro di questa maggioranza, credo
che bisogna prendere atto del fatto che un Governo c'è ed è
pienamente legittimato ad operare, questo è il primo punto. Poi che
l'opposizione rimproveri l'immobilismo continuo della maggioranza,
questo sta un po' nella logica delle cose. Io credo che i fatti
dicano delle cose diverse su temi,  peraltro, che sono sul
tavolo da ben prima, anche quando il suo gruppo, e lei era
Presidente seppur per poco tempo, non sono stati scongelati,
diciamo così, e che in questi mesi invece abbiamo finalmente
scongelato: penso, ad esempio, alla questione dell'Ospedale, che ha
fatto dei passi avanti direi definitivi, cosa che negli ultimi
quasi dieci anni non si sono fatti proprio per questioni di
verifiche politiche, nel senso che non c'era una maggioranza
stabile e le scelte non potevano essere fatte.
Noi, anche a rischio di mettere in discussione la nostra
maggioranza, questi passi li abbiamo fatti, basti pensare che è da
lì che sono poi nate le dimissioni di due componenti della
maggioranza, ma questo solo per fare un esempio, ce ne sono altri.
C'è lo sblocco finalmente, anche questo dopo diversi anni, del
completamento dell'aerostazione, c'è lo sblocco dei lavori
dell'Università, ci sono tante altre questioni che non voglio stare
qui a elencare, perché non è questa neanche la logica della sua
interpellanza, quindi voglio anche rispettare quello che lei
chiede, però questo soltanto per mettere in evidenza che, al di là
della giusta e logica dialettica politica, l'immobilismo può essere
soggettivo solo fino a un certo punto, poi ci sono dei dati che
credo siano abbastanza inconfutabili.
Per quanto riguarda invece le priorità dell'azione di governo,
credo che il primo punto logico è che ovviamente il nostro
programma di legislatura è lì, chiaro, approvato e quindi quelli
rimangono i nostri punti programmatici sui quali vogliamo lavorare
e dobbiamo portare avanti la nostra azione. È evidente però che
questo discorso si colloca e si lega a livello di tempistica
all'interrogazione di questa mattina, cioè al fatto che in questo
momento siamo in una fase di verifica dello stato di salute della
maggioranza, lo stato di salute della maggioranza probabilmente ha
bisogno di una piccola messa a punto che in queste settimane
faremo, vedremo anche se i confini della maggioranza rimarranno
quelli di partenza oppure no.
Detto questo, però credo che ci siano delle questioni che sono
contingenti e che dettano un po' in qualche modo anche la priorità
almeno nei prossimi mesi che sono delle azioni di tipo magari anche
amministrativo, qualcosa abbiamo già visto questa mattina, tutti
gli atti di pianificazione, programmatici che da qua a fine anno
devono essere elaborati, che sono degli atti amministrativi, ma che
hanno un orizzonte di parecchi anni, quindi che richiedono delle
scelte politiche molto puntuali e molto attente.
C'è tutto l'aspetto legato alla sanità, che è un aspetto
ovviamente non secondario, non lo è mai stato, ma non lo è a
maggior ragione in questo momento; credo che la sanità
post
-Covid non potrà essere la sanità
pre
-Covid e
quindi stiamo attraversando questo ponte tra il prima e il dopo e
bisogna fare dei ragionamenti puntuali su cosa sarà la politica
sanitaria dei prossimi anni. Le priorità di natura più politica - e
qua vengo finalmente alla sua domanda - del prossimo anno, del
prossimo triennio derivano ovviamente da considerazioni di natura
più politica che queste di nuovo si collegano a quanto dicevamo
stamattina, al fatto che stiamo facendo una verifica dello stato di
salute della maggioranza e quindi dobbiamo anche capire dove si
vuole andare.
Una volta quindi che questi obiettivi politici saranno definiti
dopo il primo passaggio, questi verranno declinati nelle prossime
settimane a livello amministrativo nei documenti che sono quelli
preposti per la pianificazione e per la definizione delle priorità,
perché poi i documenti programmatici, che sia il bilancio di
previsione, che sia il documento economico-finanziario regionale,
vanno sostanzialmente a pescare nel programma di legislatura le
cose che a livello di priorità si decide di portare avanti
nell'anno successivo e nel triennio successivo. Questo quindi è
esattamente quello che si farà nelle prossime settimane, le
scadenze ovviamente le conoscete molto bene anche voi, quindi su
questi aspetti ritorneremo nell'ambito dell'elaborazione del
bilancio di previsione e del DEFR nelle prossime settimane.
Presidente -
Per la replica, ha chiesto la parola la
consigliera Spelgatti.
Spelgatti (LEGA VDA) -
Allora sostanzialmente non mi ha
risposto come al solito e quindi sostanzialmente non c'è nessun
punto di risposta su quello che avete intenzione di fare. Lei dice:
è normale che l'opposizione rimproveri di immobilismo. Le ricordo
che non solo non ci sono atti concreti della maggioranza ma,
attenzione, manca un Assessore da maggio, un Assessore, tra
l'altro, su un tema fondamentale per la pandemia. Ha portato come
esempio di quello che avete fatto due cose: 1) l'Ospedale, avete
solo deciso che si vada davanti ma di atti concreti non c'è ancora
assolutamente nulla; 2) la questione aeroporto. Le ricordo invece
che tutta la parte di accordo e di lavoro per l'accordo
sull'autoporto per chiudere i contenziosi lo avevamo portato avanti
noi e poi siamo caduti poco prima della chiusura, ma c'era anche
tutto il lavoro fatto anche con l'allora assessore Restano, quindi
cerchiamo un attimo di riportare in ordine le cose. Poi dopo sono
state chiuse le cose, sono state portate avanti le cose ma diamo a
Cesare quel che è di Cesare. Io le ricordo anche questo: le ricordo
tutti i punti che voi avete portato alla riunione di gennaio e
tutte le cose che voi volevate fare e avete detto che avreste
fatto.
Qua abbiamo un elenco con tutte le scadenze; purtroppo, siccome
in questa regolamentazione avete anche tagliato tutti i tempi per
poter discutere e ci sarebbe da parlare per delle ore ma qua di
tempo abbiamo cinque minuti per poter parlare, solo per leggere
tutte le cose che voi avevate indicato che si sarebbero dovute fare
ci metterei venti minuti. Questo è il programma vostro con tutte le
tempistiche per la Presidenza e per ogni Assessorato con
scadenziario gennaio, febbraio, marzo, aprile, maggio, giugno e c'è
un elenco lunghissimo con un'indicazione enorme. "Priorità, azioni
di governo: sono indicate unicamente le misure principali per
ciascun Assessorato". Ora, noi di tutta questa cosa qua, ma sarebbe
interessante leggerla per esteso, però diventa difficile visto e
considerato che non abbiamo manco più i tempi per poter discutere,
sostanzialmente non c'è nulla. Io mi sono messa a spulciare punto
per punto, per la Presidenza e per ogni Assessorato tutte quelle
che voi vi eravate ripromessi di fare nella riunione di maggioranza
e non c'è assolutamente nulla di tutto quello che avete detto.
Sarebbe proprio, ripeto, interessante leggere tutto attentamente,
ma probabilmente e purtroppo non abbiamo il tempo.
Ricordo poi anche questo: in uno stato di continua verifica di
maggioranza, e abbiamo portato anche gli articoli di giornale per
ricordare esattamente le scadenze di tutto quanto, anche oggi
ricordo che non è stata data neanche la possibilità alla
consigliera Guichardaz di parlare nelle comunicazioni del
Presidente. Credo che sarebbe stato un argomento importante per
tutti quanti sapere un attimino come stanno le cose visto e
considerato che questa era una situazione di instabilità che si
trascina dal momento delle elezioni, ma d'altronde ricordiamoci
com'è nato questo Governo, facciamo un passo indietro perché si
sapeva che sarebbe successo tutto questo, si sapeva per forza di
cose, perché io ricordo il giorno dello spoglio. Il giorno dello
spoglio non si sapevano ancora i risultati, alle tre del pomeriggio
solo guardando l'andamento esce il primo comunicato dell'allora
segretario Lavevaz: "ah, che bello, accordo PD-Union, la Lega
all'opposizione". A seguire poco dopo il comunicato del Segretario
del PD nazionale su tutte le testate nazionali che dice: "che
bello, accordo forze di Sinistra, PD e quant'altro, e la Lega
all'opposizione". Non avevamo neanche finito lo spoglio.
Questo accordo quindi è nato già prima, tanto che infatti poi
sono state fatte anche da parte mia delle dichiarazioni molto forti
dicendo: "se volete fare delle consultazioni serie, noi ci siamo,
se volete prenderci in giro, e lo state facendo a livello nazionale
pubblico su tutti i giornali, noi non ci siamo".
Quando poi voi avete detto: "no, le consultazioni saranno
serie", infatti noi abbiamo avviato le consultazioni e le
consultazioni sono state una presa in giro; perché? Perché del
programma a voi non interessava minimamente, il rispetto del voto
degli elettori non vi interessava minimamente e infatti qual è il
risultato? Che siamo impantanati da un anno e da un anno non state
dando nessuna risposta ai Valdostani.
Presidente -
Consigliera Spelgatti, mi permetto di
precisare che le tempistiche delle discussioni sono le stesse da
quindici anni come il suo vicino di banco può confermarle.
Per quel riguarda le comunicazioni, abbiamo apportato una
modifica al Regolamento limitandole soltanto agli argomenti oggetto
delle comunicazioni.
Pertanto invito i Consiglieri, oltre a votare le modifiche del
Regolamento, anche a leggerle e magari nell'ordine inverso. Per
quanto riguarda questi aspetti, c'è soltanto l'applicazione del
Regolamento, niente di più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK