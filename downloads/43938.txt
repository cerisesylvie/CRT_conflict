Consiglio Regionale della Valle d'Aosta - Oggetto del Consiglio n. 1054 del 18 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1054 del 18 novembre 2021 - Resoconto
OGGETTO N. 1054/XVI - Interpellanza: "Interlocuzioni con la
Regione Piemonte per la soluzione dei problemi di sovraffollamento
dei treni nella tratta Aosta-Ivrea-Torino".
Bertin (Presidente) -
Punto n. 32. Per l'illustrazione,
consigliera Foudraz.
Foudraz (LEGA VDA) -
Torniamo ora a parlare di un tema
caro ai Valdostani, e non solo, ovvero il trasporto su rotaia, e
nello specifico la linea ferroviaria Aosta-Ivrea-Torino.
In data 25 ottobre, è apparso un articolo su Aostacronaca nel
quale i consiglieri regionali piemontesi Avetta e Salizzoni, nel
denunciare il sovraffollamento sui treni nella tratta
Aosta-Ivrea-Torino - nello specifico però facevano riferimento al
tratto Ivrea-Torino - facevano presenti anche altre criticità che
avrebbero potuto compromettere la qualità del servizio sulla linea
in questione, criticità dovute anche a una possibile diversa
tariffazione in Valle d'Aosta, oltre che la soppressione di
stazioni intermedie.
Sempre nell'articolo si leggeva che la Regione Valle d'Aosta
stava appunto pensando a una tariffazione diversa per i treni di
sua competenza.
Ma questo cosa vorrebbe dire? Che se io compro un biglietto del
treno alla stazione di Aosta con destinazione Ivrea o Torino lo
pago a un prezzo e se lo acquisto fuori Valle per il tragitto
inverso il prezzo è differente?
Sempre, appunto, in questo articolo, veniva citata anche la
soppressione di alcune stazioni intermedie, senza però specificare
se ci si riferisse a stazioni intermedie situate in Valle d'Aosta
oppure in Piemonte.
Considerato che sono numerosi gli utenti valdostani pendolari
che usufruiscono di tale mezzo di trasporto, per le motivazioni che
ho appena esposto s'interpella l'Assessore competente per conoscere
quale sia la tipologia di tariffazione diversa di cui si parla
nell'articolo sopra citato, quali siano le stazioni intermedie che
si intendono sopprimere e se sia intenzione dell'Amministrazione
regionale interloquire con l'Amministrazione regionale piemontese
per addivenire a una risoluzione della problematica.
Presidente -
Per la risposta il presidente della Regione
Lavevaz.
Lavevaz (UV) -
Credo che, innanzitutto, vada chiarito che
compete alla Valle d'Aosta il cosiddetto trasporto interregionale,
quindi la competenza nostra è quella di portare nei tempi più
"rapidi" possibili gli utenti valdostani a Torino, per i treni
ovviamente diretti a Torino, per i treni diretti a Ivrea siamo in
un altro ambito.
Il nostro compito - normato ai sensi di un decreto legislativo
che risale al 2010, il 194 - è quello di collegare il capoluogo
piemontese con il capoluogo valdostano.
Il Piemonte, invece, nel tratto Ivrea-Torino ha il compito di
offrire un servizio di carattere locale e regionale nel quale si
integrano i nostri flussi verso Torino, quindi ci sono due
tipologie di servizi che hanno caratteristiche differenti e anche
destinatari diversi che devono in qualche modo convivere.
Per rispondere però, puntualmente, alle domande poste
nell'interpellanza, quindi "quale sia la tipologia
d'interpretazione diversa di cui parla l'articolo sopra citato", su
questo, in ottemperanza a quanto stabilito dalle leggi regionali
29/1997 e 22/2016 - che prevedono un sistema d'integrazione
tariffaria a livello regionale e titoli di viaggio unici per tutti
i mezzi di trasporto pubblico - nonché dal programma strategico
approvato nel 2019 dal Consiglio regionale, che dà attuazione alle
suddette norme, sono previste una serie di modifiche ai sistemi di
tariffazione ferroviarie, essenzialmente allo scopo di creare una
convergenza verso il sistema tariffario del trasporto pubblico
locale su gomma.
Si tratta d'introdurre un sistema che prevede tariffe allineate
a quelle del TPL su gomma negli importi, nelle agevolazioni e nelle
tipologie.
La principale innovazione riguarda gli abbonamenti che
passerebbero dall'attuale sistema di libera circolazione, in cui
l'utente in possesso dell'abbonamento può utilizzarlo infinite
volte nel periodo di validità, a uno multi corsa in cui il
viaggiatore può acquistare abbonamenti settimanali da dieci o
dodici corse e abbonamenti mensili da quarantadue o cinquanta corse
ed è tenuto a validare a bordo del treno.
Si tratta di un passaggio indispensabile per poter giungere
all'utilizzo del medesimo abbonamento su TPL su gomma e su quello
su ferro consentendo per esempio, in caso di ritardo o soppressione
di una corsa, o anche semplicemente di giornate con esigenze orarie
diverse, di scegliere se utilizzare il treno o il bus
indifferentemente.
Il sistema è basato su una serie di analisi e accorgimenti per
contemperare l'integrazione tariffaria a livello valdostano con i
principi di progressività delle tariffe e di non concorrenza con il
sistema ferroviario metropolitano piemontese.
A seguito di alcune osservazioni presentate dalla Commissione
"Infrastrutture, mobilità e governo del territorio" della
Conferenza delle Regioni, sono in corso alcune valutazioni tra
Valle d'Aosta e Piemonte che potranno portare all'adozione di
ulteriori accorgimenti per attenuare eventuali impatti negativi del
nuovo sistema tariffario.
Si chiede poi "quali siano le stazioni intermedie che
s'intendono sopprimere".
Per quanto riguarda questa domanda, nell'ottica di ridurre i
tempi di percorrenza sulla tratta Aosta-Torino, sul nuovo contratto
non sono state previste le fermate commerciali di Borgofranco,
Strambino, Caluso e Montanaro. Da evidenziare che queste ultime tre
fermate - Strambino, Caluso e Montanaro - negli ultimi anni erano
effettuate solamente sulle prime due corse del giorno in direzione
Torino e che l'accordo quadro sottoscritto con RFI nel 2017 ne
aveva già previsto lo stralcio.
Con un'apposita variante al contratto, approvata nel dicembre
2020, al fine di contrastare il diffondersi della pandemia e di
assicurare la tutela della salute dei cittadini, nonché per venire
incontro alle esigenze manifestate dalla Regione Piemonte, sono
state modificate alcune disposizioni contrattuali e sono state
mantenute temporaneamente le fermate di Strambino, Caluso e
Montanaro, solamente per la prima corsa del mattino in direzione
Torino.
Questa corsa impiega oggi due ore e venti minuti, mentre quasi
tutte le altre corse sono effettuate in un'ora e cinquantasei. Con
il nuovo orario che entrerà in vigore a dicembre, saranno eliminate
le fermate di Strambino, Caluso e Montanaro anche dalla prima corsa
del mattino in direzione Torino. Questo evidentemente con un
risparmio di circa mezz'ora, quindi con una partenza che sarà alle
05:40 piuttosto che alle ore 05:15, adesso vado più o meno a
memoria, comunque, essendo poi un orario mattutino, è comunque una
mezz'ora che si può risparmiare molto volentieri, credo.
Per quanto riguarda invece la fermata di Borgofranco, l'agenzia
della mobilità piemontese a dicembre 2020 ne ha richiesto
formalmente il reinserimento, almeno per alcune corse
giornaliere.
I servizi competenti dell'Amministrazione regionale, dopo aver
verificato la fattibilità di tale inserimento con l'impresa
ferroviaria e dopo aver sentito le associazioni dei consumatori e
degli utenti, dei pendolari ed organizzazioni sindacali, ha
introdotto, con decorrenza 20 dicembre 2020, la fermata di
Borgofranco per tre corse e con decorrenza dal 26 aprile 2021 per
una quarta corsa.
L'inserimento di questa fermata, senza oneri aggiuntivi per la
Regione, è stata effettuata solamente sulle corse che non subivano
un allungamento dei tempi di percorrenza e una revisione dei punti
d'incrocio. Con il nuovo orario verrà mantenuta la fermata di
Borgofranco nelle quattro corse giornaliere in cui è attualmente
effettuata.
Questo è reso più semplice dal fatto che Borgofranco è già una
stazione d'incrocio di treni, quindi sostanzialmente la fermata non
fa perdere tempo ai nostri viaggiatori.
In ultimo, la terza domanda: "se sia intenzione
dell'Amministrazione interloquire con l'Amministrazione regionale
del Piemonte per addivenire a una risoluzione delle problematiche",
devo dire che anche rispetto alle risposte precedenti credo che sia
abbastanza evidente che l'interlocuzione non sia mai mancata né con
l'agenzia di mobilità piemontese né tantomeno con la Regione, ma
abbiamo proprio in questi giorni - l'avevamo in realtà già la
settimana scorsa - un incontro fissato con l'Assessore Gabusi del
Piemonte, proprio per discutere di queste questioni, in particolare
della problematica delle tariffazioni. Questo incontro finalmente è
fissato domani pomeriggio dopo che l'abbiamo spostato diverse volte
per esigenze mie e sue.
Quindi è evidente che il Governo regionale e le strutture
amministrative della Regione hanno l'obiettivo di rispondere in
maniera prioritaria ovviamente alle esigenze dei Valdostani ma c'è
sempre stata e c'è tutt'ora la disponibilità a confrontarsi in
maniera fattiva e costruttiva anche con i Piemontesi per adottare
delle soluzioni che vadano nell'interesse comune.
Presidente -
Per la replica, la consigliera Foudraz.
Foudraz (LEGA VDA) -
Mi fa piacere sapere che incontrerà
quindi a brevissimo l'Assessore piemontese, anche perché è vero che
noi abbiamo comunque apportato delle modifiche al sistema
tariffario, soprattutto per quanto riguarda gli abbonamenti, però
lascia un po' perplesso il fatto che se uno prende il treno ad
Aosta per andare a Torino paga una cifra e se fa il percorso
inverso un'altra cifra.
Quindi mi auguro che per non trattare in maniera inadeguata
qualsiasi utente comunque di questo mezzo di trasporto si trovi una
soluzione in merito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK