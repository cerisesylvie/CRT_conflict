Consiglio Regionale della Valle d'Aosta - Oggetto del Consiglio n. 2742 del 9 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2742 del 9 maggio 2017 - Resoconto
OGGETTO N. 2742/XIV - Approvazione di mozione: "Impegno per
l'illustrazione alle Commissioni di linee guida per l'istituzione
di misure di sostegno al reddito a favore di lavoratori colpiti da
patologie".
Rosset (Presidente) -
Punto n. 26 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Con questa mozione si cerca di porre
l'accento su un problema che riguarda alcuni dei molti lavoratori
che, all'interno dei propri contratti di lavoro, non hanno tutele
nel momento in cui hanno malattie piuttosto gravi e invalidanti, e
che per questo motivo subiscono una decurtazione dello stipendio
fino ad arrivare in alcuni casi al licenziamento.
Con questa misura si chiede alla Giunta regionale di fare un
provvedimento che preveda delle misure di sostegno al reddito,
diciamo un'integrazione, ovviamente parametrata all'ISEE, alle
diverse situazioni di reddito che ci sono all'interno della
famiglia del lavoratore colpito da questo problema, e quindi di
poter in qualche modo sopperire, nel momento in cui i contratti di
lavoro non lo prevedono, a tale mancanza ed eventualmente al
licenziamento successivo del lavoratore stesso. Questa sarebbe una
misura di giustizia e di equità, visto che alcuni lavoratori ce
l'hanno e altri no; in particolar modo per i lavoratori autonomi
che non ce l'hanno e che subiscono questi tipi di problemi, che in
genere sono invasivi all'interno della famiglia. Per un lavoratore
con una malattia così grave, che di fatto non può più lavorare
perché costretto a letto, o comunque con periodi di malattia molto
lunghi, questa sarebbe sicuramente una misura che potrebbe aiutare
a superare problemi molto più grandi.
Siccome poi il problema dei lavoratori e delle malattie ricade
comunque su tutta la collettività, io credo che noi potremmo
diventare la Regione pilota - perché in altre Regioni non ci sono
misure di questo tipo -, quella che comincia ad affrontare
seriamente questo tipo di problematica. È soprattutto dare un
segnale concreto a chi ha questi problemi, per vedere con un minimo
di tranquillità - se così vogliamo definirla - il futuro rispetto a
una malattia grave e invalidante. Attendo pertanto di conoscere gli
intendimenti della Giunta e della maggioranza rispetto a questo
tipo di mozione.
Presidente -
Ha chiesto la parola il Consigliere
Padovani; ne ha facoltà.
Padovani (GM) -
Vorrei ringraziare il collega Cognetta
per il tema portato con questa mozione, perché mi sembra sia un
tema importante da affrontare, direi anche urgente.
L'articolo 38 della Costituzione italiana prevede che "ogni
cittadino inabile al lavoro e sprovvisto dei mezzi necessari per
vivere ha diritto al mantenimento e all'assistenza sociale. I
lavoratori hanno diritto che siano preveduti ed assicurati i mezzi
adeguati alle loro esigenze di vita in caso di infortunio,
malattia, invalidità e vecchiaia, disoccupazione involontaria. Gli
inabili e i minorati hanno diritto all'educazione e all'avviamento
professionale".
Pertanto la salvaguardia del lavoratore che versa in stato di
malattia, anche grave e invalidante, rientra tra i diritti
costituzionalmente riconosciuti dall'ordinamento dello Stato
italiano in capo alla persona, ed i diversi contratti collettivi di
lavoro prevedono specifici strumenti al fine di sostenere i
dipendenti che siano colpiti da patologie gravi che li costringono
a prolungate assenze, con diritto alla retribuzione e alla
conservazione del posto con tutte le differenziali. È un esempio il
caso del dipendente pubblico regionale, per il quale è previsto che
al dipendente assente spetti la conservazione del posto per periodi
di assenza, anche non continuativa, fino a diciotto mesi nell'arco
di tre anni. Nel caso di particolari gravi patologie si può
richiedere di usufruire di ulteriori diciotto mesi. Per quanto
attiene alla retribuzione, per i primi nove mesi spetta l'intera
retribuzione, per gli ulteriori tre mesi il 90 percento e per gli
ultimi sei mesi il 50 percento. Per gli ulteriori diciotto mesi non
spetta retribuzione, ma solo la conservazione del posto. Oltre a
questo, è prevista la salvaguardia per i casi di patologia grave,
debitamente documentati dalla Medicina legale, e i giorni di cura e
assenza non rientrano nel calcolo del computo. Nel caso di
particolari patologie è anche prevista la ricollocazione in altre
mansioni per colui che è riconosciuto ancora idoneo al lavoro. A
seguito di tali situazioni limite, si va inevitabilmente alla
conclusione del rapporto di lavoro. A quel punto, però, in
situazioni di patologie gravi subentra l'assistenza sociale per il
tramite delle provvidenze a vario titolo riconosciute a favore dei
soggetti riconosciuti invalidi: assegno di invalidità e indennità
di accompagnamento, in taluni casi il pensionamento anticipato, e
quindi il sistema previdenziale qualora ne ricorrano i presupposti.
Ovviamente alla cessazione del rapporto di lavoro ricorre anche il
presupposto per l'ottenimento del trattamento di fine rapporto ed
eventualmente dei benefici della previdenza integrativa. Qualora
dette provvidenze risultino insufficienti a garantire un adeguato
stile di vita, il sistema di sostegno sociale consente di
beneficiare del cosiddetto "minimo vitale", ossia un assegno
mensile che adeguerà il reddito percepito a quello minimo
disponibile per garantire la sussistenza della persona e della sua
famiglia.
Va riconosciuto, tuttavia, che vi sono contratti collettivi
privati che risultano non del tutto adeguati in materia di
salvaguardia del lavoratore e, di fatto, della persona colpita da
malattia grave, poiché non prevedono nessuna clausola per cui il
lavoratore debba ricorrere a ferie/permessi per potersi assentare
dal lavoro, nonostante sia notorio che l'assenza sia dovuta a cicli
di terapia. Per l'aspettativa non retribuita, volta quantomeno a
prolungare il periodo di conservazione del posto di lavoro e utile
in situazioni di salute che richiedono cure più lunghe, è
necessaria la richiesta del lavoratore stesso, magari impegnato in
cure stressanti e dolorose. Il datore di lavoro non ha alcun
obbligo di informare della possibilità, così come non ha alcun
obbligo di avvisare dell'avvicinarsi della scadenza del periodo di
comporto. La persona può quindi trovarsi senza più lavoro, con
nessuna copertura assicurativa o previdenziale per assenza dei
requisiti previsti dal sistema previdenziale, senza opportunità di
riqualificazione e di reinserimento lavorativo, non solo per la
capacità lavorativa, ma per questioni anagrafiche, geografiche ed
altre questioni. La situazione limite che determina la perdita
della retribuzione prima, e del lavoro poi, senza copertura
previdenziale di altro genere può, ancorché raramente, generarsi
sia nel caso di lavoratore privato, sia pubblico, come altresì del
lavoratore autonomo. In tal senso, il servizio di assistenza
sociale territoriale (sportelli sociali) diventa essenziale,
affinché la persona, ed eventualmente il suo nucleo familiare,
siano presi in carico e affinché le misure urgenti di sostegno al
reddito disponibile si integrino con le altre, anche recenti,
introdotte nel nostro ordinamento. Possono essere attivate o per il
recupero dell'attività lavorativa, se è possibile, o per
l'inclusione attiva (SIA).
Stante tutto quello che ho detto ora, quindi per tutto
l'ordinamento che prevede i vari servizi attivi sul territorio
regionale, io chiederei ai proponenti di modificare l'impegnativa
della mozione dicendo che c'è l'impegno da parte della Giunta
regionale di "portare all'esame delle Commissioni competenti
l'illustrazione delle modalità con cui le politiche del lavoro si
integrano con quelle sociali nel soddisfacimento di dette tutele in
capo al lavoratore e, di fatto, alla persona in stato di
difficoltà".
Io sono nuovo in Consiglio, come sapete, però presumo che una
delle Commissioni competenti sia la V; io ci sono in V Commissione,
e vi garantisco che su questo avrete un grandissimo alleato in
me.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Credo che non ci siano problemi a
modificare il testo dell'impegno in tal senso. Non perché non mi
fidi delle sue parole, collega Padovani, ma come modalità io
preferisco prima scriverlo e poi votarlo. Non è per lei, è una mia
modalità di lavoro, preferisco sempre far votare, anche perché in
passato qualche volta, pur avendo votato, non si è ottenuto. Mi fa
piacere il suo impegno e quindi facciamo la modifica. Non so se
dobbiamo presentarla agli uffici o se è già fatta, ma dobbiamo
firmarla. Adesso me lo dirà chi si occupa tecnicamente della cosa e
poi immagino che passeremo alla votazione.
Presidente -
Collega Padovani, ci porta l'emendamento? A
questo punto sospendo un attimo il Consiglio. Cinque minuti di
sospensione.
La seduta è sospesa alle ore 18:53 e riprende alle ore
19:02.
Rosset (Presidente) -
Possiamo riprendere con
l'emendamento proposto nell'impegnativa e sottoscritto, che vado a
rileggere: "di portare all'esame delle Commissioni competenti
l'illustrazione delle modalità con cui le politiche del lavoro si
integrano con quelle sociali nel soddisfacimento di dette tutele in
capo al lavoratore e, di fatto, alla persona in stato di
difficoltà".
Ci sono richieste? Possiamo mettere in votazione la mozione
emendata. Dichiaro aperta la votazione. La votazione è chiusa.
Esito della votazione:
Presenti: 30
Votanti: 30
Favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK