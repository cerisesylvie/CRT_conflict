Consiglio Regionale della Valle d'Aosta - Oggetto del Consiglio n. 1453 del 13 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1453 del 13 luglio 1995 - Resoconto
SEDUTA POMERIDIANA DEL 13 LUGLIO 1995
OGGETTO N. 1453/X Illustrazione e discussione delle leggi
relative all'assestamento del bilancio e al finanziamento di
spesa.
Presidente Di norma questi disegni di legge vengono discussi
congiuntamente, per poi passare all'esame di ogni singolo disegno
di legge.
Ha chiesto la parola il relatore, Consigliere Lanivi.
Lanivi (PVA) Leggo le tre sintetiche relazioni di
accompagnamento ai disegni di legge, rispettivamente, 143, 145 e
144.
Al 143, approvazione del rendiconto generale della regione per
l'esercizio finanziario 1994, il conto consuntivo per l'esercizio
1994 presenta un disavanzo di competenza di poco più di 45 miliardi
di lire, oltre a quasi 5 miliardi di economie tecniche costituite
da assegnazioni statali e comunitarie, con destinazione di scopo,
da trasportare sul successivo esercizio 1995 in quanto non
impegnate entro la fine dell'esercizio precedente.
Si deve però considerare che nel 1994 non è stato contratto il
mutuo di lire 216 miliardi, autorizzato dalla legge di bilancio a
copertura del previsto disavanzo di competenza per il 1994, e
pertanto si deve sottolineare il risultato della gestione in modo
positivo in quanto si è riusciti a contenere il disavanzo della
gestione entro limiti più modesti.
Si deve inoltre rilevare che, malgrado la chiusura della
competenza registri il disavanzo di cui si è detto, la gestione
complessiva evidenzia invece un avanzo di amministrazione di ben 80
miliardi da applicare all'esercizio 1995.
Questo risultato deriva da un lavoro di revisione dei residui
dei precedenti esercizi, che ha consentito l'eliminazione di circa
lire 120 miliardi di residui passivi, in parte perché da dichiarare
perenti ai sensi delle norme vigenti, e in parte, oltre 60 miliardi
di lire, recuperati perché risultati esuberanti rispetto alle
residue necessità di spesa, o non più utilizzabili per i fini per i
quali furono accantonati.
La capacità di intervento della struttura amministrativa risulta
dell'89,6 percento e cioè: 941,8 miliardi impegnati su 1051
miliardi stanziati per le spese correnti, per le spese in conto
capitale tale la percentuale è dell'85,6 percento, e cioè: circa
557 miliardi impegnati su 650 miliardi stanziati.
Permane invece quasi invariata rispetto all'anno precedente la
capacità di spesa delle somme impegnate sulla competenza, che si
attesta sul 66,7 percento, mentre tende ulteriormente a diminuire
la capacità di spesa sui residui passivi: 42,9 percento rispetto al
55,9 percento dell'anno precedente.
Disegno di legge 145, modifiche ed integrazioni a disposizioni
legislative aventi riflessi sul bilancio e rideterminazione di
autorizzazione di spesa per l'anno 1995: con la finanziaria bis si
provvede alla modificazione alle autorizzazioni di spesa arrecate
alla legislazione regionale, ivi compresa la legge finanziaria
regionale per l'anno 1995, approvata unitamente al bilancio di
previsione dell'anno in corso, giudicate necessarie per la
realizzazione del programma dell'esecutivo per l'esercizio
corrente. In alcuni casi si tratta di autorizzare modalità di
interventi diverse da quelle precedentemente previste per il
raggiungimento dei medesimi scopi già prefissati. In tale ottica
devono leggersi le disposizioni di cui all'articolo 3, ove si
trasferisce limitatamente a 2,3 miliardi l'autorizzazione
all'acquisizione di beni immobili patrimoniali in un settore
diverso da quello inizialmente previsto; all'articolo 8, dove si
prevede che gli interventi in materia sanitaria, in primo tempo
ipotizzati come interventi diretti della Regione, siano ora attuati
per il tramite dell'USL; all'articolo 14, con il quale si
anticipano al corrente anno interventi inizialmente previsti in
bilancio per il prossimo biennio, ottenendo così il raggiungimento
anticipato dei fini previsti dalla legge regionale 59/89, che dal
prossimo anno è pertanto abrogata.
Nel settore scolastico l'articolo 9 autorizza la concessione a
taluni istituti regionali di maggiori finanziamenti, a fronte di
spese effettivamente necessarie al funzionamento degli istituti
stessi, o per uno specifico programma di attività, superiori a
quanto previsto in sede di predisposizione del bilancio '95.
Gli articoli 10 e 11, il primo rettificando parzialmente le
disposizioni della finanziaria '95, sono finalizzati ad attivare
interventi finanziari statali e comunitari mediante riferimento
alle quote di finanziamento regionale per la realizzazione di
interventi cofinanziati dalla comunità o dallo stato. Le modifiche
alla normativa di spese previste dalla legge in esame troveranno
riscontro nelle variazioni di bilancio recate dal provvedimento
legislativo, anch'esso all'esame del Consiglio, concernente le
variazioni al bilancio 1995.
Disegno di legge n. 144, assestamento del bilancio di previsione
per il 1995, applicazione dell'avanzo finanziario 1994, ai sensi
dell'articolo 43 della legge regionale 27 dicembre '89 n. 90: con
il provvedimento di assestamento del bilancio di previsione
dell'esercizio 1995 si provvede innanzitutto ad applicare al
bilancio dell'esercizio in corso il risultato complessivo di
amministrazione accertato alla chiusura del precedente esercizio, e
nel contempo a rimodulare gli stanziamenti dei vari capitoli di
bilancio, come stabilito dalla finanziaria bis, collegata al
provvedimento in esame.
Al riguardo si provvede in parte, quasi 13 miliardi di lire,
utilizzando stanziamento iscritti nei fondi globali del bilancio
'95, in parte mediante accertamento di oltre 9 miliardi di lire di
maggiore gettito dell'imposta di fabbricazione sulla benzina e
fondi comunitari, e infine mediante utilizzo del risultato
complessivo di gestione accertato alla chiusura dell'esercizio
1994, di cui si è già detto trattando del provvedimento di
approvazione del relativo rendiconto.
Con il medesimo provvedimento si dà anche conto del risultato
della gestione dei residui attivi e passivi, con l'accertamento
dell'ammontare effettivo dei crediti della regione (residui attivi
articolo 1) e delle somme rimaste da pagare alla chiusura
dell'esercizio 1994 (residui passivi, articolo 2). Con l'articolo 4
sono riportati all'esercizio 1995 quasi 5 miliardi di lire di
finanziamenti statali e comunitari erogati negli anni precedenti e
non impegnati entro la data di chiusura dell'esercizio 1994.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Solo per presentare un emendamento, che credo
sia in distribuzione; è un emendamento alla finanziaria, cioè il
disegno di legge 145, presentato di concerto con l'Assessore
Mafrica, che proroga di sei mesi la vigenza di una legge di
sostegno all'attività di ricerca e sviluppo di imprese industriali,
cioè la proroga fino al 31 dicembre '95. Eventualmente se ci sarà
necessità, l'Assessore potrà dare maggiori spiegazioni.
Raccoglierò gli interventi e replicherò sui tre provvedimenti
dopo.
Presidente É aperta la discussione generale.
Ha chiesto la parola il Consigliere Tibaldi.
Tibaldi (LN) Il rendiconto consuntivo del 94, che oggi è
sottoposto all'esame del Consiglio regionale, rappresenta un atto
amministrativo con elevate imputazioni di carattere politico,
perché da questo documento si possono analizzare in dettaglio tutte
le modalità di intervento dell'amministrazione regionale nel primo
anno intero di questa legislatura. Per questo sarebbe
indispensabile una accurata dei singoli capitoli di entrata e di
spesa, al fine di verificare se i dati finanziari iscritti
rispecchiano le scelte politiche di questa maggioranza regionale, e
soprattutto se sono state perseguite le intenzioni programmatiche
enunciate in sede di presentazione e di votazione del bilancio
preventivo. In altre parole, bisogna verificare se c'è stata
coerenza di intenti.
Usiamo il condizionale per dire che sarebbe indispensabile una
accurata analisi, perché sembra che ciò non sia possibile, in
quanto paradossalmente quando si tratta di approvare il bilancio
preventivo, che è fondato su cifre fittizie e che sono logicamente
previsionali, viene fatta una valutazione pagina per pagina e
successivamente di tipo complessivo; quando invece si tratta di
esaminare il conto consuntivo, la questione viene liquidata con
genericità, perché non è che sia tanto permesso entrare nel
dettaglio.
D'altronde è il conto consuntivo che contiene la dimostrazione
dei risultati che sono stati conseguiti, mettendo a confronto le
previsioni del bilancio con le operazioni e gli impegni effettivi
relativi all'esercizio scaduto. I dati reali della gestione
dell'amministrazione si evincono da questo documento, fondato non
su cifre fittizie, ma certe.
Il dettaglio qui può permettere di scoprire interventi che
magari si discostano dalla programmazione che è stata effettuata, e
quindi rischiano di inficiare quella coerenza di intenti che è
stata annunciata e che poi non si è concretizzata.
Comunque è una osservazione di tipo procedurale, mi sono già
consultato con il Presidente del Consiglio, mi ha detto che non è
possibile accoglierla e quindi le valutazioni saranno fatte
genericamente: faremo delle osservazioni e ascolteremo le risposte
dell'Assessore competente.
Già da una prima lettura del consuntivo emerge la scarsa
attitudine alla programmazione da parte dell'amministrazione
regionale, soprattutto nel breve e nel medio termine e questo è
desumibile innanzitutto dal divario esistente fra le previsioni
finali di competenza e i residui passivi accertati, da un lato, e
le previsioni di cassa, dall'altro, dove la differenza è di circa
800 miliardi di lire.
Le variazioni di bilancio costituiscono un indice inequivocabile
di quanto stiamo dicendo, perché prevedono un aumento sia per le
spese che per le entrate di competenza di 231 miliardi, di cui 135
miliardi per contabilità speciali, su un bilancio di 1600, sempre
rimanendo nel settore della competenza.
E rimanendo nel comparto delle entrate, risaltano altrettanto
facilmente le grosse difficoltà di riscossione dei propri crediti
da parte dell'ente regione. Valga un dato per tutti, quello che è
(o almeno quello che ci pare) più eclatante: la quota sostitutiva
da IVA da importazione, i famosi 400 miliardi del 1992, indicizzati
nel '94 e calcolati nel relativo bilancio preventivo in 488
miliardi, che mancano nel rendiconto consuntivo di ben 111 miliardi
di lire. Allora, se l'obiettivo primario era quello di stabilire i
principi che definiscano le modalità dei trasferimenti dello stato
alla regione anche con l'assunzione di eventuale nuove competenze
in maniera da programmare con sicurezza gli investimenti regionali
per il futuro, possiamo dire che non abbiamo conseguito né
l'obiettivo né i denari, ma in compenso ci siamo accollati le
competenze. Ciò significa che tutto l'ottimismo profuso quando
venivano illustrati i dati del bilancio preventivo '94, ove si
ribadiva la necessità di rendere per il futuro intoccabile dal
governo e dal parlamento, senza un assenso della Regione, questo
trasferimento sostitutivo, è rimasto sulla carta.
In compenso, le funzioni e le competenze ex statali sono in
crescita, ma senza un proporzionale esborso del governo centrale,
rimanendo questo in parte inadempiuto. Se poi consideriamo che la
volontà politica di questa maggioranza è quella di assumere il
maggior numero di competenze in cambio di denaro, e che l'aliquota
di competenze ex statali è destinata ad aumentare, a questo punto
resta da chiedersi quanto e come la Regione intenda affrontare i
nuovi compiti.
La previsione delle entrate non può dunque dirsi che sia stata
effettuata sulla base di criteri ispirati alla prudenza, perché se
ciò fosse avvenuto, come si leggeva nella relazione previsionale,
invece di avere più di 600 miliardi di lire di minori entrate
avremmo assistito quanto meno ad un pareggio fra previsioni e
riscossioni, se non addirittura (per rimanere fermamente ancorati
alla prudenza) qualche miliardo di maggiori entrate.
Altre perplessità sorgono poi dalla eliminazione dei residui
passivi perenti, ammontanti a più di 65 miliardi, sui quali sarebbe
perlomeno interessante conoscere qualche spiegazione in merito, e
cioè a cosa sono riferibili.
Il consuntivo pone in rilievo anche il difetto di rigore
dell'amministrazione regionale circa l'attuazione delle scelte
previste. Se vi ricordate, uno degli slogan più ricorrenti quando
venne presentato il bilancio di previsione del '94 era che non si
trattava di un bilancio di tagli, bensì di un bilancio di scelte.
Le scelte di fondo erano state accuratamente sintetizzate in un
quadro, fra le quali estrapoliamo la riduzione delle spese correnti
"comprimibili", un aggettivo questo che avrebbe dovuto servire da
paracadute in caso di oggettiva difficoltà di riduzione delle spese
correnti.
Tale obiettivo non è stato purtroppo conseguito, perché
nonostante il paracadute nel consuntivo, sempre per ciò che
concerne la competenza, di fronte ad una previsione iniziale di 928
miliardi ne risulta una finale di 1051, il che significa che sono
state aumentate le previsioni del 15 percento circa.
Non c'è stata compressione alcuna, anzi, a fronte della
previsione di competenza di 1051 miliardi, troviamo impegnati nel
'94 ben 941 miliardi e comunque una maggiore spesa di almeno 23
miliardi rispetto ai 928 che erano stati inizialmente preventivati.
Allora i casi sono due: o non c'è stata alcuna riduzione, o
consapevolmente sin dall'inizio si era a conoscenza che non
esistevano spese comprimibili e che nel corso della gestione non si
è affatto riusciti ad intervenire con le forbici.
Non c'è stata compressione alcuna, l'obiettivo non solo secondo
noi è stato mancato, ma con motivata preoccupazione possiamo
constatare che nel '94 le spese correnti hanno sfondato il tetto
del 60 percento, che è un limite mai raggiunto prima d'ora.
Il dato è ancora più significativo se lo accostiamo alle
indicazioni programmatiche di legislatura, ove si recita
solennemente che sul piano amministrativo e di gestione del
bilancio è necessaria una maggiore qualificazione della spesa
regionale con il contenimento delle spese correnti e di
funzionamento, al fine di aumentare la quota destinata agli
investimenti.
L'obiettivo non solo rimane sulla carta, ma c'è ora da chiedersi
se le dichiarazioni programmatiche hanno ancora una minima valenza,
oppure se sono da considerare il solito discorso di rito.
Sul piano degli effetti sono altrettanto evidenti le
conseguenze: non si tende alla sburocratizzazione e quindi
all'efficienza dell'azione amministrativa, la macchina
amministrativa rischia di essere sempre più lenta ed ingolfata e
non sembra dare segni di snellimento; inoltre, non si riesce a
perseguire la logica della delegificazione, avviando l'auspicato
riordino di cui al programma di legislatura: è sufficiente vedere
la giungla normativa che si allarga di settimana in settimana, in
soli due anni di legislatura quasi 150 disegni di legge, senza
essere approdati ancora ad un testo coordinato in alcuna
materia.
Ad aggravare l'analisi contabile ci sono poi le spese di
investimento, previste inizialmente in 674 miliardi, poi ridotte
con variazioni successive di bilancio a 650, sempre nella
competenza, ed impegnate solo nella misura di 566 miliardi. La
contrazione delle spese di investimento è il sintomo anomalo e
grave che si integra perfettamente con l'espansione delle spese
correnti: le prime diminuiscono, le seconde si dilatano, dunque su
base percentuale oltre il 16 percento in meno di investimenti
rispetto alle previsioni iniziali, sempre che intendiamo per
investimenti quegli interventi finalizzati allo sviluppo organico
del tessuto economico e finalizzati anche alla erogazione dei
cosiddetti servizi pubblici essenziali.
Se torniamo al famoso slogan: "non un bilancio di tagli, bensì
un bilancio di scelte", questo è il momento adatto perché
l'Assessore illustri al Consiglio regionale in quali settori ha
lavorato di cesoie, dove si sono realizzati quelli che lui, sempre
nel quadro delle scelte, ha denominato gli interventi con effetti
moltiplicativi. L'unico effetto moltiplicativo che purtroppo si
registra con sicurezza nel 1994 è la chiusura o il fallimento di
diverse imprese valdostane.
Nonostante la difficoltà di comparazione fra il documento di
previsione e il conto consuntivo, poiché contemplano quadri
contabili che sono molto differenti, specie a livello di
riepiloghi, e quindi c'è anche una certa difficoltà da parte di
chiunque di lettura, il raffronto con il consuntivo dell'anno
precedente tra il '93 e il '94 evidenzia ancora di più la
compressione degli investimenti: da 791 nel 1993 a 566 del 1994, e
la lievitazione delle spese correnti, come dicevamo, da 887 a 941.
Questi dati sono inconfutabili perché risultano dai rendiconti e
quindi sono stati accertati dai competenti funzionari
regionali.
Cosa dire poi della riqualificazione del sistema economico
valdostano nel suo insieme, obiettivo programmato nel quadro delle
scelte di fondo? A parte il comparto siderurgico, che è stato
senz'altro iperossigenato da quelle che sono state delle scelte
agevolate da parte della regione per la riqualificazione dell'area
Cogne, non si hanno dati molto confortanti; benché la congiuntura
del '94 sia stata decisamente più favorevole rispetto all'anno
precedente, alcuni settori sono ancora in notevole difficoltà: si
veda ad es. l'edilizia, sulla quale ancora recentemente abbiamo
proposto un'interpellanza, le grandi imprese, che sono collassate,
mentre le medie sopravvivono a stento, e il comparto prima
sovralimentato dagli appalti pubblici sta cercando a fatica di
recuperare quel trend di equilibrio fra domanda ed offerta, che sia
però proporzionato alle esigenze di una regione come la nostra.
Il dato più eclatante, sul quale purtroppo ultimamente questo
Consiglio è tornato ben poco, è quello costituito dalla Casa da
Gioco di Saint-Vincent, che malgrado il primato degli introiti a
livello assoluto, che più volte lo stesso Presidente ci ha
illustrato qui in aula, versa in una situazione aleatoria che può
essere definita pericolosa, che rischia di porla lentamente ai
margini del mercato. Siamo passati da una quota di mercato nel 1992
del 42 percento, ad una quota nel '94 del 37 percento.
Saint-Vincent sta perdendo terreno sulle altre Case da gioco
nazionali e la fase discendente si sta purtroppo allungando negli
anni.
Un piccolo accenno al liberismo, necessario: possiamo dire con
preoccupazione che in Valle la libera concorrenza esiste solo fra
gli enti inutili, e ne abbiamo tanti di enti inutili, che nascono
in fretta e poi stentano a lasciare il sistema. Ce ne sono tanti: a
nostro avviso, un ente che abbiamo senz'altro contrastato e sul
quale ci siamo pronunciati in maniera fortemente contraria è il
CREL, verso il quale però non è ancora stato dato un input di
avvio. Non mi risulta che sia stato convocato e quindi non sia
stato interessato dalle scelte gestionali da parte
dell'amministrazione.
É una costante questa del liberismo che si ripete in quest'aula,
lo so che si rischia di cadere nella solita pantomima ripetitiva,
però di fronte a questa pantomima ripetitiva anche gli
amministratori mi sembra che nicchino altrettanto facilmente.
Un'occhiata ai residui: l'esercizio '93 chiudeva la gestione
residui passivi a 650 miliardi, il consuntivo che oggi dobbiamo
esaminare chiude a 838 miliardi, in sostanza crescono i debiti ed
aumenta l'inefficienza pubblica nell'istruzione delle procedure di
liquidazione, o almeno dai dati questa è la chiave di lettura. Si
vedano i lavori pubblici.
Analogamente per quanto riguarda i residui attivi:
nell'esercizio '93 erano di 654 miliardi, nel '94 sono aumentati a
934, e quindi all'incapacità di liquidare si collega l'incapacità
di esigere. In definitiva, stando ai residui, la Regione non è né
un creditore attento né un debitore puntuale.
Un'ultima valutazione la si può fare sugli assessorati, alcuni
dei quali sono stati letteralmente sgonfiati di competenze e di
risorse; si veda ad es. l'industria, commercio ed artigianato, che
ha praticamente dimezzato la sua area di intervento, passando dai
101 miliardi a consuntivo 93 ai 54 a consuntivo 94. Una diminuzione
generalizzata riguarda però la dotazione di tutti gli assessorati,
con un calo di circa 200 miliardi circa rispetto all'esercizio
precedente, quello del '93, e con il contestuale aumento degli
oneri non ripartibili e delle contabilità speciali. Cosa può
significare questo? Primo, che è aumentato l'indebitamento
dell'ente pubblico per maggiori mutui passivi; secondo, che è
diminuita rispetto al passato la capacità di intervento della
Regione con risorse proprie.
Concludendo, possiamo così sintetizzare la nostra valutazione:
l'amministrazione regionale stenta ad incassare i propri crediti,
non è puntuale nel pagare i propri debiti, ha accresciuto il
livello di indebitamento, ha gonfiato le spese correnti ed ha
compresso gli investimenti. Questo, ripeto, è il quadretto che
abbiamo tracciato noi, che non mi sembra affatto coincidente con
quello che è stato illustrato dal relatore.
Presidente Ha chiesto la parola il Consigliere Chiarello.
Chiarello (RC) La prima cosa che ho notato è che probabilmente
c'è stata difficoltà a compilare questo bilancio, ed è stato molto
difficile per noi capirlo. Per molti capitoli - ed è uno dei
rilievi che faccio - mi sono chiesto perché non sono stati
accorpati; forse veniva un libretto la metà di questo.
Molte cose che ha detto Tibaldi le condivido in pieno, anche
perché leggendo questo vocabolario mi viene in mente quello che
avevo detto alla presentazione del bilancio di previsione: che era
un vocabolario di belle idee e che era solo da vedere se venivano
messe in pratica.
É bello presentare alla stampa il bilancio di previsione come un
bel bilancio di buoni propositi, c'è il problema poi di mantenerli.
Porto diversi esempi di capitoli, ad es. contributi enti pubblici
per il superamento e la eliminazione delle barriere
architettoniche, 1 miliardo di previsione, ma non è stato speso
neanche un soldo, 1 miliardo di avanzo. Può darsi che non ci siano
leggi che permettono di spenderlo, ma è bello prevederlo perché la
stampa ne parli.
Ci sono diversi altri capitoli, che non sto ad elencare, nella
formazione professionale e in altri campi, dove si fanno delle
belle previsioni che saltano agli occhi quando si fa il bilancio di
previsione, poi si vede che i soldi sono tutti qui, non sono stati
spesi.
Una delle critiche che faccio riguarda l'accorpamento dei
capitoli, e qui non capisco l'atteggiamento di Lévêque, del quale
ho un grosso rispetto e del quale al momento della presentazione
del bilancio avevo detto che quelli che studiano di più è poi più
difficile capirli... Spero che riescano a farsi capire e non
facciano queste cose che servono a metterci in difficoltà.
Ho condiviso in pieno quello che ha detto Tibaldi alla fine non
sul liberismo, perché quello che ho elencato io sui problemi
sociali è tutt'altro che liberismo, quindi non lo condivido, ma è
una Regione che stenta a recuperare i crediti, che stenta a pagare
i debiti, quindi è in questione la capacità dei funzionari. Non
voglio dare tutta la colpa all'Assessore, però probabilmente ci
sono degli assessorati che sono lenti, che hanno gli orologi fermi,
non lo so. Inoltre diminuisce la spesa per investimenti, e questo
mi fa paura. Altro non voglio dire perché penso di aver detto quasi
tutto.
Presidente Ha chiesto la parola il Consigliere Lanièce.
Lanièce (GA) Il bilancio di previsione e il conto consuntivo
rappresentano gli strumenti fondamentali per la gestione
dell'azienda regione. Mentre il primo è il documento che
rappresenta la futura attività finanziaria della Regione, scrivendo
l'indirizzo politico e il programma annuale dell'attività del
governo regionale, il secondo è il documento che dimostra i
risultati finanziari e patrimoniali della gestione intercorsa
nell'anno di riferimento. Esso perciò espone da un lato quale uso
il governo regionale abbia fatto delle facoltà attribuitegli dal
Consiglio regionale con la legge di bilancio, e dall'altro le
conseguenti modificazioni intervenute nella sostanza
patrimoniale.
Il rendiconto consuntivo è quindi un atto che permette al
governo regionale di fare il punto della situazione
economico-finanziaria della regione, verificando concretamente cosa
è successo nella gestione annuale del bilancio, ed è proprio su di
esso che dovrebbe incentrarsi il dibattito del Consiglio regionale
per trarne orientamenti utili per l'impostazione delle gestioni
future. Purtroppo, a quanto risulta, non è consuetudine di questo
Consiglio e delle sue commissioni dedicare tempo sufficiente
all'analisi dettagliata del conto consuntivo, che invece
meriterebbe maggiore attenzione rispetto anche alla stessa
discussione sul bilancio di previsione, dal momento che è pressoché
inutile analizzare e approvare il preventivo, se poi non si vaglia
il modo in cui sono state realizzate le previsioni, tanto più che
il consuntivo rappresenta la fotografia reale della gestione del
bilancio regionale da parte della Giunta.
Ho usato il condizionale, dicendo "meriterebbe maggiore
attenzione", perché purtroppo questa attenzione non viene prestata,
dato che quando si deve valutare ed approvare il bilancio di
previsione si usa fare una valutazione pagina per pagina e poi una
complessiva, mentre quando si esamina, come oggi, il conto
consuntivo, non viene fatta una valutazione particolareggiata, ma
anzi si finisce per dire poche e generiche parole. Questa è la
stessa riflessione che ha fatto il Consigliere Tibaldi.
Quali sono gli elementi che emergono dal consuntivo 1994? Per
quanto concerne le entrate, occorre sottolineare che a fronte di
una previsione iniziale di entrate di circa 2241 miliardi e di una
previsione definitiva di circa 2472, si sono avuti accertamenti
finali di entrate pari a 2144. Mettendo a confronto le previsioni
iniziali effettuate all'epoca della presentazione del bilancio di
previsione con gli accertamenti definitivi, si nota la differenza
di entrate pari a circa 96 miliardi, mentre rapportando le
previsioni definitive, sempre con gli accertamenti, c'è una
differenza pari a 327 miliardi. Gli accertamenti finali sono
costituiti dalle somme riscosse in conto competenza, pari a 1450
miliardi, e da un totale di residui attivi nuovi accertati di
competenza per circa 694 miliardi. Questi accertamenti finali sono
inferiori di circa 5,49 rispetto a quelli del precedente
consuntivo. Da questi dati numerici emerge una certa difficoltà da
parte della nostra regione a riscuotere i propri crediti, con una
percentuale pari a circa il 67,6 percento. Si può, quindi,
affermare che in sede di bilancio di previsione vi era stata una
cattiva previsione, che aveva portato a gonfiare le entrate che poi
non sono state effettivamente riscosse.
Significativo può essere, come ha già detto Tibaldi, il capitolo
1305 che riguarda la quota sostitutiva dell'IVA da importazione. In
sede di bilancio di previsione si era sottolineato il successo del
governo regionale, nel garantirsi questa cospicua quota sostitutiva
pari a circa 448 miliardi. Ora, guardando il consuntivo, di tale
cifra sono stati per ora riscossi solo 387 miliardi. Occorrerebbe
quindi una maggiore azione del governo regionale, al fine di poter
incassare al più presto le somme spettanti, tenuto altresì conto
che all'interno di questa maggioranza ci sono forze politiche ben
rappresentante, anche in senso numerico, nel parlamento
italiano.
Per quanto concerne le spese, si vede che a fronte di una
previsione iniziale di spesa di circa 2241 miliardi e di una
previsione definitiva di 2472, si sono avuti impegni finali di
spesa pari a 2189 miliardi. Facendo sempre il raffronto fra
previsioni iniziali e impegni finali, c'è una differenza di 51
miliardi, mentre rapportando le previsioni definitive di spesa con
gli impegni finali c'è una differenza di circa 282 miliardi. Gli
impegni finali, costituiti dalle somme pagate in conto competenza,
pari a 1654, e dai residui passivi accertati sempre di competenza,
pari a 575 miliardi, sono inferiori del 9,49 percento rispetto a
quelli del precedente consuntivo.
Occorre anche qui sottolineare una certa esagerata previsione
che, come per le entrate, dimostra come i dati previsionali non
vengano del tutto confermati dai dati finali consuntivi, e che
quindi occorra prevedere dati più certi, evitando che bilancio di
previsione rimanga sempre un libro dei sogni e che quindi non venga
concretizzato in seguito.
Analizzando brevemente alcune voci, si può far notare ad esempio
una diminuzione, nell'ambito del trasferimento dei fondi agli enti
locali, pari a circa 12 miliardi, "alla faccia" del tanto auspicato
decentramento, o meglio federalismo fiscale.
Si possono notare inoltre 8 miliardi in meno nel capitolo 33665,
relativo agli interventi finalizzati alla riqualificazione della
città di Aosta, che dimostrano che è ancora molto lunga e lontana
la strada per giungere ad Aosta capitale. Inoltre vi sono anche 7
miliardi in meno sul capitolo 49420, che riguarda i contributi agli
enti pubblici per il superamento e la eliminazione delle barriere
architettoniche.
Facendo una analisi assessorato per assessorato, si può vedere
ad esempio che nell'ambito dell'assessorato all'agricoltura ci sono
15,6 miliardi in meno di economie con 7 miliardi di residui perenti
eliminati; se invece si fa il raffronto con le previsioni finali di
spesa si hanno 48 miliardi in meno.
Facendo riferimento invece all'assessorato all'industria abbiamo
(sempre con gli stessi parametri) 16 miliardi in meno e 340 milioni
di residui eliminati, e 61 miliardi in meno rispetto alle
previsioni di cassa.
Facendo un riferimento sempre all'industria e commercio, nel
cap. 47500 che riguarda i contributi a consorzi e a società
consortili nella costruzione, acquisto, recupero funzionale,
ampliamento di fabbricati destinati ad attività di imprese
artigiane, si vede che a fronte di una previsione finale, che
combaciava con la previsione iniziale di 2750 milioni, le somme
effettivamente pagate sono 358 milioni, il totale di somme e di
impegni è 858 milioni, quindi con una economia di 1891 milioni.
Anche questa è una dimostrazione che bisogna dare rilancio al
settore economico, però bisogna cercare anche di dare una mano a
settori come l'artigianato, che sono settori che possono vivere in
questa nostra regione, a dispetto di altri settori molto più
industriali, che purtroppo hanno delle grosse difficoltà. Questo è
un esempio che dimostra che forse non c'è stata una buona
previsione di spesa, quindi ci sono stati quasi 2 miliardi in meno,
su 2,7 miliardi, di soldi destinati ad attività di imprese
artigiane.
Facendo riferimento ad esempio ad altri assessorati, nell'ambito
del turismo vi sono 14 miliardi in meno, 5 miliardi di residui
perenti; nella sanità vi sono 24,9 miliardi di cui 7,9 miliardi di
residui eliminati, e facendo riferimento alle previsioni di casse
83 miliardi. Sempre nel settore della sanità si può vedere il cap.
62040, che riguarda spese per interventi assistenziali a favore di
persone, handicappate, alcoldipendenti, tossicodipendenti, affetti
da HIV e da AIDS, dove a fronte di una previsione iniziale e finale
di 2,5 miliardi, le somme pagate sono 1,5 miliardi e le somme
impegnate sono 2 miliardi: in pratica c'è una economia di 500
milioni. Questo dimostra che si poteva ancora spendere dei soldi
per un settore che riguarda persone che vivono in un grosso
disagio. Anche qui probabilmente si poteva spendere qualcosa in
più.
Per quanto concerne i residui attivi e passivi, se in una prima
analisi si può parlare di un miglioramento della gestione dei
residui, bisogna far notare che tale miglioramento avviene grazie
ad una accurata opera di ripulitura di antichi residui che sono
stati eliminati per perenzione, anche se è ancora forte il processo
di formazione di nuovi residui, tenuto conto dell'enorme difficoltà
di spesa e di incasso della regione. In modo particolare per quanto
concerne la gestione di residui passivi per l'assessorato, si può
notare che la percentuale di pagamento rispetto al carico iniziale
di residui è molto bassa, fra il 24 e il 30 percento, soprattutto
negli assessorati ai lavori pubblici, sanità, industria e ambiente,
mentre le perenzioni sono molto alte, fra l'8 e il 13 percento,
soprattutto negli assessorati all'ambiente e al turismo.
Per quanto concerne infine la spesa impegnata, dedotti il
rimborso prestiti e le contabilità speciali relative alle
assegnazioni, pari a circa 1508 miliardi, essa è destinata per il
62,93 percento alla copertura di spese correnti e per il 37,5
percento per le spese di investimento. In sede di bilancio di
previsione si era parlato di una percentuale del 58 percento per le
spese correnti e di un 42 percento per le spese di investimento.
Siamo quindi di fronte ad una situazione un po' diversa rispetto a
quella prospettata nel dicembre 93, e quindi avevo avuto ragione
quando avevo parlato di un bilancio di previsione in parte
scollegato dalla realtà, di un bilancio che più che a misura d'uomo
si poteva definire extra large, in quanto prevedeva entrate e spese
in parte gonfiate.
Nel ribadire l'importanza di un maggiore e necessario
approfondimento di tale consuntivo, invito l'Assessore a prendere
in considerazione la necessità di dare più spazio a tale documento
attraverso una maggiore analisi sia in sede di commissione che in
sede consiliare, in modo che con una analisi pagina per pagina
(come quella prevista per il bilancio di previsione) si possa
meglio analizzare quella che effettivamente è stata la gestione del
bilancio da parte del governo regionale. E questo sia a favore
della maggioranza, che potrà dimostrare il suo operato, sia a
favore della minoranza, che potrà chiedere ed avere ulteriori
precisazioni in merito ai vari capitoli.
Fermo restando questa richiesta di maggiore attenzione per il
conto consuntivo, tenuto conto del valore politico del voto dato al
consuntivo e tenuto altresì conto di quanto detto precedentemente,
il mio voto sarà contrario.
Presidente Ha chiesto la parola il Consigliere Linty.
Linty (LN) Solo per chiedere alcune delucidazioni analitiche.
Darò poi copia all'Assessore, in modo che gli sia più facile
rispondere.
Per quanto riguarda la parte dell'entrata, in particolare le
minori entrate, questo anche per suffragare quanto ha appena detto
il collega Tibaldi circa la scarsa capacità di esigere i crediti da
parte della regione, mi riferisco ai capitoli interessati (circa
una decina) là dove ci sono state delle minori entrate o di
competenza sulla gestione residui. Il primo è quello relativo alla
tassa di concessione della Casa da gioco di Saint-Vincent che, a
fronte di una competenza di 150 miliardi, ha visto una riduzione
sulle entrate di 4 miliardi e rotti; il secondo è quello sull'IVA
da importazione, che da 448 miliardi ha avuto una minore entrata di
111 miliardi; poi il capitolo 1310, quote fisse di ripartizione sul
gettito dell'imposta del registro, di cui articolo 3, lett. b),
legge 26 novembre '81 n. 690, dove, a fronte di una competenza di
14 miliardi ha avuto una minore entrata di 3 miliardi circa,
soprattutto sono stati iscritti come residui da riscuotere 4,5
miliardi.
Il capitolo 1370, quote fisse di ripartizione del gettito delle
tasse di circolazione sui veicoli a motore e rimorchi immatricolati
in Valle d'Aosta, sono rimasti sempre sulla gestione residui da
riscuotere 3,2 miliardi; sul capitolo 1401, quote fisse di
ripartizione sul gettito di imposta di fabbricazione sulla birra,
dove, a fronte di una previsione di competenza di 19,7 miliardi,
abbiamo avuto minori entrate per 6,8 miliardi; il capitolo 1403,
quote fisse di ripartizione sul gettito dell'imposta di consumo sul
caffè e sul cacao, di cui all'articolo 4, dove, a fronte di una
competenza prevista di 5,4 miliardi, abbiamo avuto una minore
entrata di cassa di 5,455 milioni; il capitolo 1410, quote fisse di
ripartizione dei proventi dal monopolio sui tabacchi, dove sono
rimasti da riscuotere 32,176 miliardi sulla gestione residui; sui
fondi di cui al d.l. 28 dicembre '89 n. 431, per la copertura di
spese di parte corrente degli enti locali, c'è una mancata
riscossione di 1,849 miliardi; nel capitolo 4810, quota del fondo
sanitario nazionale di parte corrente, destinato alla copertura
degli oneri di ammortamento del mutuo contratto per il
finanziamento della maggiore spesa sanitaria 1990, abbiamo a fronte
di una previsione di competenza di 7,5 miliardi una minore entrata
per 4,051 miliardi.
Al capitolo 6760, fondi per il concorso nel pagamento degli
interessi su mutui concessi per il contenimento dei consumi
energetici nel settore agricolo-industriale, anche qui quasi 2
miliardi di minore entrata rispetto ad una competenza di poco meno
di 5 miliardi; al capitolo 10200, proventi vendite beni immobili,
su una competenza di 5 miliardi previsti sul consuntivo vediamo una
minore entrata per 4,674 milioni.
Il totale generale delle entrate prevede minori entrate per 655
miliardi; rispetto al 1993 dobbiamo constatare comunque un
miglioramento, perché sono state diminuite le minori entrate di
circa il 6 percento, comunque rimane ancora evidente il problema
che era stato sollevato prima da diversi colleghi circa la scarsa
attitudine nell'esigere i crediti.
Mi associo a quanto già più volte detto, pur conscio delle
problematiche e dei collegamenti che ha l'approvazione di questo
conto consuntivo con le leggi dello stato, e comunque su una base
politica è chiaro che il conto consuntivo ha molta più valenza del
bilancio di previsione, là dove le cifre scritte sono destinate ad
essere integrate, stornate o variate nel corso dell'anno.
La richiesta che faccio all'Assessore è se può dare delle
motivazioni su queste minori entrate e questi residui passivi, che
sono stati ancora iscritti, non incassati, per capire meglio cosa è
accaduto, quali sono state le circostanze che hanno spinto a
risultare sul conto consuntivo questi stanziamenti.
Presidente Se nessun altro Consigliere chiede la parola,
dichiaro chiusa la discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Come non condividere il giudizio, secondo cui
il conto consuntivo - che è poi il vero bilancio con cifre
consolidate di un esercizio finanziario - è un atto politico
rilevante? E come non condividere che questo è il primo conto
consuntivo di un intero esercizio di questa Giunta e di questa
legislatura?
Evidentemente credo che il giudizio di un documento politico,
seppure possa avere la sua importanza, non richieda necessariamente
la discussione puntuale pagina per pagina, come si fa per il
previsionale - su cui fra l'altro la discussione pagina per pagina
non è che sia il momento politico della discussione, ma semmai è il
momento di soddisfacimento della puntuale curiosità. Credo che
invece la sintesi politica di un documento di programma e di un
documento di consuntivo siano i grandi aggregati e siano per il
momento di previsione gli orientamenti enunciati e (per quanto
riguarda il consuntivo) il riscontro che non sempre è quantitativo,
ma che a volte può essere semplicemente qualitativo. Cioè a dire,
non sempre per poter sostenere di aver percorso e raggiunto un
obiettivo indicato, è necessario aver speso esattamente quello che
si riteneva fosse necessario; credo sia più importante capire se
l'obiettivo lo si è raggiunto, piuttosto che se lo si è raggiunto
spendendo tutto o risparmiando dei denari.
Do ragione al Consigliere Chiarello, che in questo momento non
c'è: volevo cercare di dare un quadro, forse più semplificato di
quello che è il librone che tutti i consiglieri si sono visti
recapitare, e condivido quello che Chiarello ha detto circa
l'aspettativa che forse tutti abbiamo, di andare in una direzione
in prospettiva di un bilancio più semplice, più agile, con meno
capitoli, con meno numeri. Questo è quanto ci siamo ripromessi di
fare ed è quanto la Giunta ha già approvato in un documento di
indirizzo sulle linee guida per il controllo di gestione; l'impegno
che ci prendiamo già in questa sede e già per il 1996, cioè per la
discussione sul bilancio 96, è quella di portare da una parte in
Consiglio un documento più semplice, più agile, con una riduzione
di capitoli e con un accorpamento di capitoli, che diano il senso
dell'intervento, affiancato poi invece da un documento di controllo
di gestione, di governo delle operazioni, che abbia più dettagli
ancora di quello attuale e che però ha il compito di essere la
guida operativa della dirigenza, delle strutture operative, per
conseguire in modo più analitico il disegno politico che il
Consiglio individua.
Naturalmente questo comporta non poche difficoltà, comporta una
gradualità nella sua introduzione, comporta alcune modifiche nel
modo di lavorare di questa amministrazione, e sappiamo tutti che
siamo tutti coinvolti in uno sforzo di ammodernamento di questa
amministrazione; per tutti intendo la Giunta, il Consiglio, le
forze politiche, la dirigenza, coloro che sono occupati
nell'amministrazione.
Per questo credo che sia un po' una scoperta da acqua tiepida
quella di misurare oggi con il bilancino e scoprire che
l'amministrazione regionale ha una significativa differenza
numerica fra l'impegnato e il liquidato, e ancor più scopriamo con
orrore tutti gli anni, nel momento del consuntivo, che facciamo
fatica ad incassare quanto dobbiamo incassare dallo stato, perché
il problema dell'incasso di quelle che sono l'80 percento delle
partite in entrata sono compartecipazioni ai tributi erariali,
oppure sono il famoso trasferimento sostitutivo.
Vorrei fare chiarezza su una cosa, che credo sia solo sfuggita
per il poco tempo a disposizione ai consiglieri che ne hanno fatto
cenno: non si può confondere l'accertato di competenza con
l'incassato. Allora sulla imposta sostitutiva dell'IVA da
importazione, così come previsto in sede di previsione, è stato
accertato che sono in entrata alla regione 448 miliardi.
Quello che la colonna vicino dice invece è che al 31 dicembre
'94 non erano ancora affluiti tutti e 448, ma - sempre puntuale
pagatore - il ministro del tesoro al 31 dicembre '94 ci doveva
ancora dare 111 miliardi o 101 miliardi che ci ha dato poi nei mesi
successivi; quindi non è che le entrate erano gonfiate, le entrate
erano corrette, lo stato ha adempiuto non puntualmente a quanto era
previsto perché non ha erogato i fondi entro il 31 dicembre.
Analogamente manifesto tutta la mia obiettiva difficoltà a
rispondere puntualmente ai quesiti di Linty, perché alcuni di essi
sono connessi alla colonna "competenza". Per es. per quanto
riguarda gli introiti sull'imposta sulla birra posso spiegare che
il 1994 ha fatto registrare un problema legato alla produzione
dello stabilimento di Pollein, per motivi legati al depuratore, che
ha richiesto una riduzione parziale e in certi periodi dell'estate
una chiusura dell'attività produttiva, che ha portato l'azienda a
produrre di meno e quindi a versare meno imposte. Questo si è
ribaltato anche sulle entrate relative a queste imposte.
Viceversa tutta una serie di altri capitoli evidenziati in
questa richiesta del Consigliere Linty attengono alla velocità di
pagamento dell'ufficio delle imposte, del ministero delle finanze,
con una ulteriore precisazione: se rispetto ai 448 miliardi delle
imposte sostitutive non è giustificabile il ritardo da parte del
tesoro (perché si tratta di un importo dovuto, certo e commisurato,
per cui teoricamente un ritardo di quella entità non sarebbe
accettabile), per il riparto sulle imposte è perfettamente
comprensibile che al 31 dicembre rimanga una parte di attribuzioni
alla Regione che non sono state incassate, perché il 31 dicembre è
il momento in cui scade un termine: gli uffici devono accertare il
quantitativo di imposte, dopo di che, qualche settimana dopo,
dovrebbero dare l'ultima tranche del riparto. Per cui, per esempio,
le differenze risultanti fra accertato di competenza ed incassato
per quanto riguarda la compartecipazione ai tributi erariali sono
determinate dalla necessità di quantificare il totale dei tributi
dell'esercizio e poi di pagarli.
Sulla tassa di concessione della Casa da gioco di Saint-Vincent
c'è una differenza di 4,2 miliardi, questa in competenza: è una
differenza fra quanto avevamo previsto e quanto effettivamente la
gestione '94 ha prodotto nell'esercizio. É accertato un minore
introito di questi 4 miliardi; credo che chi ha seguito con
attenzione la vicenda Casa da gioco ha modo anche di motivarsi
questa flessione negli introiti, che è legata ad una flessione dei
proventi complessivi.
Non dimentichiamoci che per la prima volta dopo 50 anni in
quell'esercizio c'è stata una gestione subentrata a metà esercizio,
e questo non era previsto, perché voglio precisare che non era
previsto quando questo Consiglio ha approvato il bilancio di
previsione 94, in quanto questo è stato un fatto che si è
verificato dopo il 16 dicembre '93, quando il TAR si espresse in un
certo modo; ma in quel momento il bilancio era stato ipotizzato
sulla base di una trattativa che era in corso, di una ipotesi di
convenzione che era in corso, e sostanzialmente il bilancio era già
stato approvato da questo Consiglio, tant'è vero che c'è un'altra
voce importante che riguarda Saint-Vincent, che è molto diversa fra
consuntivo e previsione, ed è la voce relativa a ciò che ha
comportato l'acquisizione di tutti i macchinari e la chiusura di
alcune partite pendenti, che le convenzioni in discussione allora
prevedevano avere un effetto retroattivo che non avrebbe inciso
sulle casse regionali. La differenza lì è significativa, perché mi
pare che fossero previsti 4 miliardi e a consuntivo ne abbiamo
34.
Ho cercato di farla lunga sperando che Chiarello tornasse, per
potergli dare il quadro più semplice, ma adesso Chiarello si dovrà
leggere il librone, mi dispiace. Vorrei con poche cifre dare il
senso di questo bilancio consuntivo.
Dicevo, voglio fare solamente due livelli di confronto: uno fra
le previsioni e il consuntivo sulle grandi cifre, e un altro fra il
consuntivo e il consuntivo dell'anno precedente, che è un altro
dato importante. Rispetto alle previsioni, se andiamo ad esaminare
la differenza delle entrate, prevedevamo entrate reali, quindi da
compartecipazione, da rendite, da cessioni per 1392 miliardi; il
consuntivo, al netto dei mutui, ha registrato 1412 miliardi, quindi
praticamente 20 miliardi in più, pari ad un 1,4 percento in
più.
Di questi 59 miliardi di mutuo che in consuntivo ci troviamo,
voglio precisare che ben 42 sono relativi al mutuo contratto per la
copertura del deficit del disavanzo del '90, che è garantito e
pagato dallo stato. Quindi in realtà i 59 miliardi di mutuo sono 17
e sono quei 17 miliardi di mutuo che abbiamo acceso a seguito del
conto consuntivo '93, quando abbiamo discusso di un effetto
trascinamento di fondi stato che si portavano sull'anno in
corso.
Le spese previste erano 1619 miliardi, che però per essere fatte
tutte con quelle entrate dovevano prevedere un mutuo di 227
miliardi a pareggio. Avevamo detto fin da allora che avremmo
cercato in tutti i modi di non modificare gli obiettivi strategici
del bilancio, ma pur nel mantenerli cercare di limitare al massimo
il ricorso alla spesa, che si traducesse in una accensione di un
mutuo a pareggio. Abbiamo speso 1515 miliardi a consuntivo, quindi
abbiamo contenuto di circa 100 miliardi la spesa e concorso in
questo modo ad arrivare ad un dato finale che, come avete avuto
modo di vedere, non ha comportato malgrado il raggiungimento di
quasi tutti gli obiettivi, l'accensione di un così grande mutuo a
pareggio.
Il saldo di competenza è un saldo negativo, perché è un saldo di
45 miliardi meno; qui succede il contrario di quello che è successo
sul consuntivo del '93, dove avevamo una situazione di equilibrio
di lieve avanzo che poi diventava disavanzo con il trasporto mutui.
Qui abbiamo invece un disavanzo di competenza, ma devo dire che gli
uffici dell'amministrazione hanno svolto un lavoro attento ed
approfondito sui residui, lavoro che ha portato ad una riduzione
dei residui attivi di 7 miliardi, ma una più significativa
riduzione dei residui passivi di più di 130 miliardi, che ha
portato il dato finanziario complessivo del disavanzo da un meno 45
di competenza ad un più 80-81 complessivo, che ci consente di avere
quelle risorse in più da impiegare in assestamento sul bilancio del
'95.
In sostanza rispetto al 1993 ci troviamo, al netto dei mutui
rispetto al consuntivo '93, ad avere 107 miliardi disponibili in
meno e 60 miliardi disponibili in meno con i mutui.
Le spese del 94 sono rispetto alle spese del 93 (qui confronto i
consuntivi e non le previsioni) sono state 171 miliardi in meno:
1515 contro 1686. Questo è il risultato di una attenta gestione
della spesa, che ha voluto contenere le cifre senza sacrificare gli
obiettivi. Faccio un esempio per comprendere cosa significa: si è
deciso che a partire da una certa fase dell'esercizio finanziario,
le ultime settimane dell'anno, deliberazioni di mero impegno
finanziario, sapendo che non si potevano poi realizzare e liquidare
nel corso dei 3-12-20 giorni che mancavano alla fine dell'anno, la
Giunta non le ha più adottate se non proprio per motivi di stretta
necessità, qualora fosse stato indispensabile farlo.
Naturalmente quando si trattava di impegnare delle somme perché
c'erano in contropartita dei fondi Cee e per poterli acquisire
dovevamo assumere l'atto ufficiale entro fine anno, in quel caso
deliberazioni sono state fatte; ma tutte le decisioni sono state
invece rinviate di qualche settimana, imputandole correttamente
sull'esercizio che doveva essere quello di competenza.
Lasciatemi dire che rispetto alle previsioni anche per le
entrate, direi che le previsioni sono state complessivamente non un
libro dei sogni; per quanto riguarda le entrate fiscali sono state
previste 1238 miliardi da riparto e da contributo, ne sono state
accertate 1218, 20 miliardi di differenza, l'1,6 percento.
Avevamo auspicato nella relazione che le previsioni erano
ispirate a criteri di prudenza, tenendo conto degli elementi in
grado di lasciare intravedere le linee di orientamento delle
variabili dei prossimi anni; credo che su 1240 miliardi un
consuntivo che ha un 1,4 percento di differenza sia effettivamente
poca cosa. Così come avevamo detto che per le entrate derivanti da
tributi propri la voce principale, Casa da gioco, si parlava del
dicembre 1993, non consente di poter responsabilmente ipotizzare
trend di crescita.
Così come avevamo detto che sarà indispensabile rendere per il
futuro intoccabile dal governo e dal parlamento, senza un assenso
della regione, il trasferimento sostitutivo dell'IVA da
importazione, e credo che questo sia stato un altro obiettivo che
nell'esercizio sia stato raggiunto.
Volevo dire due cose su una parte che è inferiore nelle cifre,
ma che è qualitativamente importante, e mi riallaccio ad alcune
considerazioni che proprio i consiglieri della opposizione, in
particolare della Lega, avevano fatto lo scorso anno sul consuntivo
'93. Erano considerazioni che erano legate a quelle entrate della
Regione connesse con i proventi dai servizi pubblici, i proventi da
beni e partecipazioni, i recuperi, rimborsi e concorsi,
eccetera.
Direi che, seppure nella esiguità delle cifre, rispetto al
consuntivo del 93 il consuntivo del 94 vede 45 miliardi
complessivamente affluire alle casse della regione contro i 30,
quindi il 50 percento in più; i proventi da servizi pubblici erano
3 miliardi e sono diventati 8; i proventi da cessione di beni e da
partecipazioni erano 10 e sono diventati 15; recuperi, rimborsi e
concorsi nelle spese erano 17 e sono diventati 22; quindi credo che
uno sforzo attento, nei limiti delle sue competenze e dei suoi fini
istituzionali, da parte della regione ad avere una resa lievemente
maggiore dei propri investimenti, del proprio patrimonio, delle
proprie partecipazioni, possa evidenziarsi da questo.
Rispetto ad alcune considerazioni fatte dai consiglieri
intervenuti, a molte credo di aver risposto. Condivido la richiesta
di accorpare i capitoli, avanzata da Chiarello, ci stiamo
lavorando; quanto ad essere cattivi pagatori devo dire che su
questo abbiamo avuto un 94 dove tutti sappiamo ci sono stati dei
problemi, che hanno impattato su quella che è stata anche la spesa
per investimenti.
Vorrei dire questo, sempre tornando a quanto dicevamo in sede di
previsione: nel complesso le spese correnti rappresentano il 58
percento della spesa totale e sono dai 928 miliardi, delle
previsioni ai 141 del consuntivo. Non ci è sfuggita di mano la
spesa, c'è un più 1,4 percento fra previsioni e consuntivo che dà
l'idea che le spese correnti, che per grossa parte sono
incomprimibili perché sono spese di funzionamento, sono
sostanzialmente state tenute sotto controllo.
Su quelle di investimento è vero che ci sono 120 miliardi di
differenza rispetto al 1993, e fanno sì che cambi anche rapporto
fra spese correnti e spese di investimento; ma non dimentichiamoci
che ci sono alcuni aspetti da considerare per quanto concerne il
discorso delle spese di investimento del '93. Non dimentichiamoci
dell'impegno rilevante per la Cogne, non dimentichiamoci dello
sforzo che abbiamo voluto fare - ed avevamo preso l'impegno qui -
nel coprire alcuni pregressi che ci siamo trovati da gestioni di
esercizi passati ed erano quasi tutti di investimenti. Non
dimentichiamoci che a gennaio '94 è uscita la legge Merloni, che
tutti sappiamo che ha avuto un impatto, i cui esiti non sono ancora
completamente risolti oggi.
Quindi questi elementi, insieme ad una attenzione alla spesa
sostenibile in relazione a quanto è possibile fare, hanno
determinato i risultati che vi ho sintetizzato prima.
Credo che gli obiettivi principali però gli abbiamo conseguiti,
cioè quelli enunciati nel bilancio di previsione, e direi che hanno
trovato ulteriore conferma nella previsione del '95 e
nell'assestamento che in questa sede presentiamo per quanto
riguarda il bilancio '95.
Credo siano chiare le principali linee di intervento di questa
finanziaria bis, per cui non mi ci addentro, se non per rispondere
a quesiti specifici; sono dei ritocchi importanti, che però sono
tutti in linea con quello che è il quadro di riferimento tracciato
a novembre-dicembre con la presentazione del triennale 1995-97 e
del previsionale '95.
Presidente Possiamo passare all'esame dei disegni di legge.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK