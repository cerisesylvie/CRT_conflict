Consiglio Regionale della Valle d'Aosta - Oggetto del Consiglio n. 277 del 7 novembre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 277 del 7 novembre 1967 - Resoconto
OGGETTO N. 277/67 - Strada regionale della Valle di
Champorcher. Costruzione di un ponte sulla Dora fra Hône e Bard.
(Interrogazione)
Colombo (P.S.I.) -
Questo problema, come ricorderà il
Consiglio, è già stato oggetto di trattazione in un Consiglio
precedente; si tratta della costruzione del ponte di collegamento
tra la statale 26 a Hône, e quindi tutta la vallata di Champorcher,
per il quale, in un primo tempo, si pensava di poter trovare la
soluzione collegando Hône dal lato di Donnaz, in quanto il Comune
di Hône stesso non voleva l'allacciamento prospettato, prima, dalla
parte invece di Arnaz.
In un successivo sopralluogo fatto con l'ANAS, con il Genio
civile, con il progettista, con gli amministratori del Comune e con
i tecnici della Regione, compreso il sottoscritto, abbiamo
esaminato la possibilità di questo allacciamento dalla parte di
Donnas e purtroppo debbo dire che tutti i tecnici - ANAS, Genio
Civile e Tecnici dell'Amministrazione regionale - hanno
sconsigliato questo allacciamento in quanto incontrerebbe e delle
grosse difficoltà di carattere tecnico e, d'altra parte, anche
l'opposizione per l'innesto della statale A6 all'allacciamento a
Hône da parte dell'ANAS stesso; quindi il problema è ancora lì,
fermo, bloccato, perché da parte degli amministratori del Comune di
Hône si insiste per la soluzione a levante; da parte dei tecnici si
sconsiglia assolutamente l'allacciamento della parte di levante e
oggi come oggi gli amministratori di Hône chiederebbero che
l'allacciamento venisse fatto dalle due parti, cioè attraverso
l'intervento dell'ANAS, per quanto concerne l'allacciamento a
levante, attraverso, invece, l'intervento dell'amministrazione
regionale per quanto concerne l'allacciamento a ponente.
Il problema quindi è ancora lì, ha perso e purtroppo in questo
momento, pur avendo già parecchie volte discusso con gli
amministratori del Comune di Hône, non è ancora portato ad una
soluzione per cui non abbiamo ancora potuto dare il via
all'incarico per la progettazione, anche se l'incarico esiste, però
non abbiamo potuto dire esattamente, dico, da che parte progettare
il ponte al progettista e siamo in attesa di vedere un po' cosa
possiamo concludere con gli amministratori comunali.
Naturalmente, in questo stato di cose non posso assolutamente
dire quando saranno appaltati i lavori e naturalmente non posso
neanche parlare di progetti, perché non esistono progetti e non
esiste ancora una soluzione concordata con il Comune di Hône, il
quale, in questo momento, per l'allacciamento dalla parte di Arnaz,
esclude che ci sia la possibilità di ottenere i terreni.
Quindi il problema è ancora bloccato. Non posso aggiungere altro
perché, purtroppo la situazione sta in questi...
Manganoni (P.C.I.)
- Uno degli infiniti mali che
affliggono oggi la Repubblica Italiana è la burocrazia e il
centralismo; quando ci sono le pratiche che devono passare da Roma,
c'è da scoraggiarsi. Cosa abbiamo sempre detto e cosa, nei fatti,
dovrebbe sempre essere l'autonomia? È quella di snellire, di
evitare questi anni che si perdono; noi vediamo, lo Stato stanzia
dei fondi per dei lavori, dopo anni, anni e anni, fra Genio Civile
e provveditorato alle Opere Pubbliche, Anas, l'accidente, Ministeri
a Roma, questi milioni che poi si tratta di miliardi, stanno lì
degli anni, si svalutano, poi non sono più sufficienti per eseguire
le opere, con tutte le conseguenze che noi sappiamo. Qui, però,
qui, in Valle d'Aosta, in questo caso, con tutta la nostra
autonomia, stiamo battendo le lungaggini della burocrazia di Roma;
sono tre anni, osservate, tre anni! Ora, non è ammissibile questo!
Guarda colombo, tu mi dici, il problema è ancora lì, ma fino a
quando? Nel 1980 diremo "è ancora lì", io sono della tesi che
presto o tardi una soluzione dovremmo trovarla, e allora perché
continuiamo a tirare tardi, lasciando il problema ancora lì?
Affrontiamolo con serietà e con energia questo problema, lo
sappiamo che fra i due comuni ci sono dei punti di vista
contrastanti; a parte il fatto che l'amministrazione di Bard,
quando io ero ancora lì, per ben due volte ha cambiato opinione,
una volta lo voleva più su, poi più giù, poi più in là, con questo
sindaco non si sapeva mai cosa voleva - di Bard - allora, cosa
succede... una commissione, che già allora eravamo andati giù con
una commissione e là aveva preso una decisione, aveva stabilito
dove il ponte doveva essere costruito, perché abbiamo detto: "se
noi aspettiamo, o seguiamo i capricci di certi amministratori non
faremo mai niente". Allora, la Commissione qualificata, stabilita,
la commissione di cui facevano parte un rappresentante dell'ANAS,
del Genio Civile e della Regione, ha stabilito che si doveva andare
avanti con il ponte, a ponente, verso Arnaz; ora, io non dico che
noi dobbiamo seguire questa soluzione. Volete prenderne un'altra?
Ma prendetela questa soluzione! Ma insomma, la Giunta è stata a
Hône, conosce questa strada, oltre al ponte, dopo il ponte, per
attraversare l'abitato di Hône, c'è un passaggio a livello, che
naturalmente è molto spesso chiuso, ci sono delle strettoie dove
due macchine non s'incrociano in certi punti, non parliamo di
camions, ci sono certe strettoie dove due macchine non
s'incrociano; allora, passaggio a livello, strettoie dove due
macchine non s'incrociano, e questo sarebbe l'imbocco di una strada
regionale, di tutta la Valle di Champorcher! Quando ci sono i
fondi, perché mi pare che in parte è finanziato con una legge,
fondi dello Stato, e poi c'è un contributo dell'autostrada, che si
era impegnata a versare; allora, io vi dico, non è questo il
sistema, dicendo, eh, quando si metteranno d'accordo... Ma quelli
non si metteranno d'accordo mai, perché io li ho conosciuti quegli
amministratori e so come sono, a parte il fatto che in un anno ha
cambiato due volte idea! Quindi la Giunta regionale affronti il
problema con serietà, e lo imponga perché se voi aspettate che
quegli amministratori si mettano d'accordo, voi non lo costruirete
mai questa strada, ma poi vi è... l'autonomia dei comuni, entro
certi limiti l'autonomia dei comuni, perché se uno vuole rosso e
l'altro vuole nero, beh, definiamo, o l'uno o l'altro, o troviamo
una via di mezzo... ma Colombo, tu la conosci la situazione di
questo ponte, ma volete proprio che un camion vada a finire giù
nella Dora? Quello è un ponte pericolante, c'è da stupirsi che non
sia ancora andato giù, tanto è vero che quando c'era ancora l'Ing.
Fiorio, l'Ing. Capo, egli diceva: "mettiamoci un ponte Bailey
sopra, nel caso che ceda quell'arcata, il ponte Bailey reggerà,
perché era allarmato si dice: "mah, mah..." si va a vedere no?
Relazione, commissione, e poi naturalmente i guai sono
successi.
Ora, io attiro l'attenzione della Giunta su questo fatto, che se
domani quel ponte va giù e con quel ponte va giù il camion o gli
automezzi che sono sopra, chi ne risponde? Io penso che la Giunta
in quel caso non abbia la coscienza a posto perché conosce questa
situazione, ci sono i fondi, ed è da anni che questo problema
dorme. Ora, affrontatelo energicamente, stabilite, ribadisco, io
non dico, lasciate a nord, a levante, a sud, verso Arnaz,
allacciate dove credete, però fate questo lavoro e non aspettate di
più, e non aspettate che le due amministrazioni si mettano
d'accordo perché non si metteranno mai d'accordo! Ma non continuate
a tirare tardi in quel modo lì, è questione di responsabilità, e
non è ammissibile che una Valle abbia una strada regionale e non
quell'imbocco, assolutamente impraticabile.
Colombo (P.S.I.)
- Io debbo ribadire alcuni aspetti, in
tutta questa questione, per la verità, non so cosa c'entra la
burocrazia romana perché il problema purtroppo...
Manganoni (P.C.I.)
- Purtroppo, noi stiamo battendo la
burocrazia romana.
Colombo (P.S.I.)
- Purtroppo il problema è di nostra
pertinenza e siamo noi che non riusciamo a trovare la quadratura un
po' del circolo.
Su quelle che sono le preoccupazioni, che io condivido, ben,
insomma, qui c'è da dire qualche cosa però, questo problema non,
giustamente, come ha messo in evidenza il Consigliere Manganoni,
non è un problema di oggi, è un problema che è sul tappeto da tre
anni; ora io vedo che qui - Consigliere Manganoni - l'8.7.1965 c'è
già stato un sopralluogo, al quale tu hai partecipato. Io vedo che
già allora erano in piedi tutte queste questioni che io ho esposto
oggi in questo Consiglio, però ritengo che già allora, se era così
facile risolvere il problema, avrebbe potuto essere risolto con le
conclusioni alle quali è pervenuta la commissione che ha effettuato
il sopralluogo, dando incarico al progettista di fare perlomeno il
progetto per quella soluzione che, almeno in quel momento, una
parte della Commissione aveva prospettato. Direi che, se fosse
stato fatto questo, oggi il ponte sarebbe già fatto, sarebbe già
fatto e forse non avremmo avuto, naturalmente, tutte quelle
preoccupazioni che sono state esposte oggi e che allora, a mio
parere, dovevano essere tenute maggiormente presenti, perché non
dimentichiamo che in quell'epoca si stava costruendo l'autostrada e
su quel ponte sono passati dei carichi veramente pesantini, quel
ponte ha fatto veramente dei miracoli, perché non riesco ancora a
capire come ha fatto a resistere a quel transito. Comunque, io
voglio assicurare il Consiglio di questo; non è che noi
disattendiamo a quelle che sono, appunto, quelle esigenze e abbiamo
fatto questo sopralluogo ancora ultimamente. Interverrò ancora in
seguito per vedere di trovare una soluzione che, naturalmente, ad
un certo momento sia accettata da parte del Comune, ma soprattutto
ci consenta di poter passare alla progettazione e alla sua
costruzione perché, fino a questo momento, se il Comune,
naturalmente, ci risponde di no, sulla soluzione di Arnaz,
impedendoci naturalmente, l'acquisizione dei terreni, è pacifico
che qui noi non possiamo fare niente; dobbiamo disporre dei terreni
per poter poi passare alla progettazione e alla costruzione del
ponte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK