Consiglio Regionale della Valle d'Aosta - Oggetto del Consiglio n. 2900 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2900 del 26 ottobre 2023 - Resoconto
OGGETTO N. 2900/XVI - Interpellanza: "Soluzione della
problematica della mancata copertura della rete internet in
numerose aree della regione".
Bertin (Presidente) -
Punto n. 34. Consigliere Ganis, ha
facoltà di parola.
Ganis (LEGA VDA) -
Quest'iniziativa riprende
l'interrogazione presentata dal nostro gruppo avente come oggetto
quello di mettere in risalto la scarsa copertura telefonica nella
nostra regione.
Oggi, la mancanza del segnale telefonico non soltanto
rappresenta l'impossibilità di comunicare con il mondo esterno, ma
anche una difficoltà di segnalare la nostra posizione in caso di
emergenza. Un tema questo non soltanto messo in luce dal nostro
gruppo ma anche dall'Unione Nazionale dei Comuni, delle Comunità e
degli Enti montani, l'UNCEM, che ha lanciato un appello affinché
vengano mappate e segnalate le zone inesplorate.
Oggi nella nostra regione risultano ancora numerose aree prive
di copertura internet e cellulare, aree in cui transitano numerosi
turisti appassionati di montagna e dove sorgono molte attività
commerciali, come rifugi e bivacchi. Esiste però anche una
preoccupazione contrastante: da quello che si è appreso dagli
organi di stampa, vedi l'articolo apparso sul giornale "La Stampa"
in data martedì 3 ottobre, avente come titolo "Caos ripetitori",
pare che alcuni Comuni valdostani abbiamo un problema con il
diffondersi dei tralicci.
Abbiamo così realtà contrastanti: Comuni che hanno negato le
autorizzazioni ad alcune società per nuove postazioni in virtù del
fatto che molti tralicci erano già presenti nel piano regolatore e,
allo stesso tempo, abbiamo Comuni che attendono da anni un'adeguata
copertura telefonica. Quindi, appare chiaro ed evidente che la
situazione sia abbastanza complessa e alquanto grottesca.
Tornando all'interrogazione presentata in Consiglio in data 25
maggio, l'assessore Caveri motivava così il fatto: "Le compagnie
telefoniche non hanno nessun obbligo contrattuale per quanto
riguarda la copertura del segnale, perché il servizio di telefonia
mobile offerto è di tipo commerciale", giustificando così l'assenza
del segnale telefonico in alcune aree della nostra regione.
Evidenziate queste problematiche, si interpella il Governo
regionale per conoscere quali sinergie intenda mettere in campo, o
abbia già messo in campo a distanza di cinque mesi dalla
presentazione dell'interrogazione citata in premessa, e se
l'Assessore competente sia a conoscenza del fatto che alcuni Comuni
valdostani sarebbero contrari al proliferare dei tralicci dei gradi
operatori commerciali.
Presidente -
Risponde l'assessore Caveri.
Caveri (AV-VdA Unie) -
La questione, collega Ganis, è
estremamente complessa e bisogna evitare di scaricare sulla Regione
delle responsabilità che non sono della Regione.
Il primo dato, lo ripeto ancora oggi, è che non esiste per i
gestori telefonici nessun obbligo di copertura dei Comuni che non
sono coperti. Nel senso che, mentre esiste una cosa che viene
chiamata "Servizio universale", i più vecchi, qui in Aula,
ricorderanno che in Valle d'Aosta c'erano dei bar e delle
tabaccherie che avevano il telefono, perché il telefono fisso, come
lo possiamo chiamare, è un "servizio universale" ed ogni Comune
della Valle d'Aosta doveva avere una copertura, questo implicava il
fatto che, naturalmente, essendo raggiunto il servizio dei Comuni
era poi possibile, con le palificazioni, andare a servire con la
telefonia fissa chi ne aveva diritto.
Questo è il primo assunto, il che ovviamente non vuol dire che
noi non interloquiamo con quei soggetti privati che sono i gestori
telefonici, rispetto ai quali possiamo esclusivamente aiutarli a
coprire quelle zone che non sono coperte, ad esempio mettendo a
disposizione la fibra ottica regionale ed aiutandoli, come stiamo
facendo in particolare per la collina di Verrayes e di Saint-Denis.
Come manifestato più volte, in particolare dal Sindaco di Verrayes,
il suo territorio ha avuto un periodo di grande difficoltà con il
fatto che tutta una parte della collina non era coperta dalla
telefonia mobile e, in occasione della pandemia, era difficile
raggiungere le famiglie perché nel frattempo - come molti di noi -
hanno dismesso la linea fissa.
In quel caso specifico, ma diventerà un caso di scuola da
ampliare nuovamente, noi stiamo facendo un ragionamento con Deval,
che deve comunque andare a servire con una linea elettrica una zona
della collina, e cercheremo di mettere una fibra ottica che
consenta poi a TIM di mettere un traliccio a copertura di tutta
quella zona.
Noi facciamo un'azione che è legata anche al rapporto, come
dicevo la scorsa volta con i Comuni, che, di volta in volta, ci
segnaleranno i casi specifici di mancata copertura e noi ci faremo
parte diligente con le società telefoniche.
Naturalmente, io mi auguro che, con la forza della Lega, si
possa immaginare che prima o poi la telefonia mobile diventi un
servizio universale: questo cambierebbe totalmente la situazione
perché, a questo punto, le società telefoniche non farebbero i
conti con la copertura esclusivamente delle zone che ritengono
economicamente valide, lasciando da parte delle zone che loro
considerano dal punto di vista economico marginali; questa è un po'
anche la problematica che, per fortuna, stiamo risolvendo, che
riguarda invece la fibra ottica.
Io le confermo il massimo impegno da parte nostra, ma noi non
abbiamo la possibilità, oggi, di lavorare sulla telefonia mobile,
proprio perché non rientra fra le competenze della Regione, essendo
questa una questione squisitamente commerciale, gestita dalle
grandi imprese di telefonia.
Di recente abbiamo incontrato la responsabile del Nord Ovest di
TIM e cerchiamo di risolvere la questione. Vi farò sorridere, ma è
chiaro che ci sono delle "zone d'ombra" e delle "zone grigie", ad
esempio qui nell'Aula, che TIM in questo periodo ha risolto, (io
dal mio ufficio non prendo la linea TIM perché siamo coperti da
questa specie di copertura di cemento). Quindi il caso di Verrayes
diventa un caso di scuola.
Sulla questione del proliferare o del riposizionamento dei
tralicci, la questione è molto diversa, perché è un settore diverso
che è gestito addirittura da società diverse da quelle della
telefonia; in altri termini, chi mette i tralicci sono società
specifiche, anche se talvolta sono consorelle delle società
telefoniche.
I tentativi da parte dei Comuni di bloccare la costruzione di
tralicci o di limitarne eventuali spostamenti è fallimentare per la
semplice ragione che la legge dello Stato consente, a chi mette i
tralicci per le società telefoniche, di fare quello che vuole.
Questa è una legge dello Stato, non una legge regionale e quindi
se TIM, Vodafone o queste società che lavorano per loro, decidono
di mettere un traliccio qui, noi possiamo fare - naturalmente è una
visione paradossale, grottesca della situazione - tutti i ricorsi
al TAR (Tribunale Amministrativo Regionale) e al Consiglio di
Stato, ma senza buon esito perché finora la giurisprudenza è
chiarissima, perché è chiarissima la legge.
La legge consente oggi a chi gestisce questo tipo
d'impiantistica di fare quello che vuole. Anche in questo caso, il
lavoro che noi stiamo facendo è un lavoro di buon senso, come
abbiamo spiegato ai Sindaci: è inutile che ci sia una scelta
manifesta per far piacere alla frazione X piuttosto che alla
frazione Z di dire: "Noi facciamo ricorso e non glielo facciamo
fare", perché purtroppo la legge dello Stato, in maniera impositiva
- cosa che io considero ovviamente sbagliata - consente di poter
fare questo.
Quello che noi stiamo facendo, semmai, è cercare di mettere
ordine nella gestione di questi diversi tralicci con una riforma
della legge 25, che riporti questi tralicci in un'interlocuzione da
parte delle Regioni; oggi alcuni tralicci sono gestiti, dando in
affitto queste postazioni o dai Comuni o dalle Unités des Communes
che non hanno la forza per poter reggere il confronto con le
società telefoniche; la legge 25 riporterà questa responsabilità -
che sarà anche gravosa per gli uffici - di poter avere una gestione
unica e devo dire che anche su questo la gran parte dei Sindaci è
d'accordo. Questa è la linea di indirizzo.
Vorrei anche dire, e questo credo che sia un fatto non
secondario, che per il passaggio al 5G - che è una cosa molto
importante - in Valle d'Aosta ci sarà un solo traliccio in più. Al
di là di tutte le
balle
che raccontano i cospirazionisti - a
parte che sono gli stessi che dicono che nei vaccini ci mettevano
il 5G dentro le vene, quindi sono esattamente sempre gli stessi,
quelli dei comitati - ci sarà un solo traliccio in più per il 5G in
Valle d'Aosta. Questo secondo le rilevazioni che noi abbiamo fatto.
Quindi anche la preoccupazione che avevamo all'inizio, quando si
temeva l'installazione di un grande quantitativo di tralicci, è
superata e posso rassicurare che ci sarà una sola costruzione in
più.
Per concludere, voglio aggiungere che, da parte nostra, sulla
telefonia, c'è la massima attenzione. La speranza è quella che
modificazioni di legge prendano atto della realtà, e la realtà è
che lo Stato è perfettamente a conoscenza del fatto che questo
oramai è di fatto un servizio universale. Altrimenti, perché
bisognerebbe sperimentare e rendere operativi gli
alert
che
abbiamo avuto pochi giorni fa sui nostri telefonini, se non
ritenendo che questo è oramai il rapporto con i cittadini. Perché
dovrebbe diffondere l'uso dell'App IO all'interno della quale
oramai noi troveremo sempre di più dei servizi? Probabilmente tra
un po' di anni nell'App IO noi avremo tutti i nostri documenti
d'identità al posto di quelli cartacei, ma è del tutto evidente che
questo significa una possibilità di avere un segnale buono su tutto
il territorio. E noi, per questo, possiamo mettere a disposizione
quell'infrastruttura di fibre ottiche che, in maniera intelligente,
fin dall'inizio degli anni '90, è stata diffusa sul territorio
valdostano.
Sui tralicci aggiungo che con i Sindaci abbiamo
un'interlocuzione continua: si tratta, e questo l'abbiamo chiesto
esplicitamente, di capire le situazioni singole, per cui, se il
Sindaco e il Comune ritiene che un traliccio che è da mettere lì,
sarebbe preferibile che fosse messo qui. Oggi come oggi bisogna
fare un'interlocuzione e non pensare, purtroppo, di usare la carta
bollata, perché sistematicamente la giustizia amministrativa dà
ragione alle società telefoniche.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta e per
l'impegno preso.
Lo scenario è alquanto complesso e articolato, l'ha ben
evidenziato anche lei. Personalmente, vorrei un po' di chiarezza e
con questo non voglio accusare nessuno, tantomeno la Regione, però
sia chiaro che, se da una parte abbiamo dei Comuni in cui gli
operatori vorrebbero realizzare nuovi tralicci per potenziare il
loro segnale, dall'altra abbiamo dei Comuni che aspettano, da anni,
una copertura.
Non da poco sono i ricorsi pervenuti al TAR (Tribunale
Amministrativo Regionale) dopo che alcuni Comuni hanno negato le
autorizzazioni alle società per la realizzazione dei tralicci,
visto che molti pali sono già presenti nel piano regolatore.
Esistono poi i piani finanziati con fondi europei, che prevedono
interventi importanti sulle aree grigie; quindi, tenuto conto di
tutto questo scenario, si dovrebbe gestire al meglio il rapporto
tra pubblico, privati e le società che gestiscono il servizio delle
telecomunicazioni, dando maggiore importanza ai nostri Comuni per
colmare, una volta per tutte, questo divario digitale.
Come ha detto lei, Assessore, andrebbe riformata la legge
regionale n. 25/2005, una legge che andrebbe aggiornata tenendo
conto anche della situazione attuale e del fatto che i settori
delle telecomunicazioni si evolvono velocemente.
A nostro avviso lo sviluppo tecnologico deve potersi evolvere,
ma deve rispettare lo sviluppo armonico del nostro territorio,
tenuto conto anche delle esigenze e delle priorità dei nostri
Comuni.
Presidente -
Sono le ore 12:59, ed in perfetto orario
chiudiamo i lavori di questa mattina del Consiglio regionale, che
riprenderanno alle ore 15:00.
---
La seduta termina alle ore 12:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK