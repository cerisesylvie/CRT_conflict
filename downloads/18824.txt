Consiglio Regionale della Valle d'Aosta - Oggetto del Consiglio n. 1948 del 4 aprile 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula
Oggetto del Consiglio n. 1948 del 4 aprile 2001 - Resoconto
OGGETTO N. 1948/XI Decisioni in merito all'aumento della
quota di iscrizione ai corsi dell'Istituto Musicale. (Reiezione di
risoluzione)
Risoluzione Il Consiglio regionale della Valle
d’Aosta
Preso atto della decisione del Consiglio di Amministrazione
della Fondazione dell’Istituto Musicale di aumentare
la quota di iscrizione per la frequenza ai corsi professionali e
sperimentali;
Considerato inoltre che con tal decisione vengono penalizzati
gli alunni che scelgono di frequentare i corsi sperimentali e che
sono numericamente superiori agli alunni che si iscrivono a corsi
professionali e preparatori;
Richiamate le finalità della Fondazione previste dalla l.r. n.
8/92 che mirano alla diffusione della cultura musicale in
Valle;
Impegna
La Giunta regionale
A verificare se alla base di tale decisione c’è
l’esigenza di far fronte a limiti di bilancio e, se
del caso, a ridiscutere con il Consiglio di Amministrazione della
Fondazione i criteri di finanziamento della stessa Fondazione onde
consentire al maggior numero possibile di famiglie di sostenere le
spese per offrire ai propri figli un'educazione musicale.
F.to: Squarzino Secondina - Curtaz –
Beneforti
Presidente
La parola alla Consigliera Squarzino
Secondina.
Squarzino (PVA-cU)
Assessore, in questa settimana io
l’ho cercata più volte, come forse i suoi uffici le
hanno riferito, perché avevo piacere di trattare con lei questo
argomento.
Lei era impegnato, io poi mi sono dovuta assentare, per cui non
ho avuto modo di trattare direttamente con lei questi dati.
Quanto si è verificato alla Fondazione Istituto musicale è un
episodio che non riguarda soltanto gli alunni che frequentano
l’Istituto musicale e i relativi genitori ma anche
chi è interessato in senso lato alla cultura. Sappiamo, dai dati
forniti dalla stessa Fondazione, che ci sono
nell’anno scolastico 1999-2000 173 alunni delle
classi pareggiate e 310 dei corsi sperimentali, quindi
complessivamente sono quasi 500 alunni che partecipano alle
iniziative che la fondazione mette in atto.
Ora quest’anno all’improvviso
(sembra, in base agli elementi in mio possesso, che tutto sia
avvenuto abbastanza all’improvviso senza una
richiesta di condivisione con, o una spiegazione alle, famiglie), è
aumentata la tassa per l'iscrizione ai corsi ed è stata aumentata
in modo esponenziale, del 100 percento nel caso dei corsi
sperimentali e del 50 percento nel caso dei corsi pareggiati.
Non solo, ma nei corsi sperimentali è stata tolta una norma che
facilitava la partecipazione dei ragazzi di una stessa famiglia,
nel senso che in caso di due o più membri della stessa famiglia che
partecipavano ai corsi per il secondo o il terzo
c’era una riduzione.
Ora dal prossimo anno questa riduzione per i corsi sperimentali
non ci sarà più, secondo la decisione del Consiglio di
amministrazione.
Noi non conosciamo i motivi per cui è stato deciso questo
aumento, anche se abbiamo visto sul giornale di oggi che uno dei
motivi è proprio il fatto di dover quadrare il bilancio.
Ora, visto che i fondi per la Fondazione vengono decisi dalla
Giunta regionale e in bilancio viene assegnata una cifra
consistente, per la precisione 3.925 milioni, a fronte di 115
milioni che provengono dalle tasse di iscrizione, visto che è la
Giunta responsabile del finanziamento della Fondazione, sarebbe
opportuno che la Giunta verificasse se alla base delle suddette
decisioni ci sia solo un problema di bilancio: in quel caso sarebbe
utile che la Giunta discutesse con il Consiglio di amministrazione
i criteri del finanziamento della stessa Fondazione in modo da non
costringere la Fondazione ad aumentare le tasse di iscrizione.
Perché poi la cifra che verrebbe incamerata dalla Fondazione
grazie all’aumento delle rette è minima rispetto
all’insieme della cifra che nel bilancio regionale è
prevista come contributo per la Fondazione.
Chiediamo pertanto alla Giunta se intende ridiscutere con il
Consiglio di amministrazione i criteri di finanziamento per
facilitare la decisione del Consiglio di amministrazione di
rivedere le rette. Rivedere le rette vuol dire consentire al
maggior numero possibile di famiglie di sostenere le spese per
offrire ai figli un'educazione musicale.
Non dimentichiamo che uno degli obiettivi della legge regionale
istitutiva della Fondazione è quello di consentire lo sviluppo e la
diffusione dell’arte e della cultura musicale in
genere in Valle d’Aosta.
L'intento del legislatore non era finalizzato in primis ad avere
un istituto musicale, ma questo era considerato uno strumento per
raggiungere l’obiettivo principale: valorizzare,
divulgare il patrimonio musicale, sviluppare, diffondere
l’arte e la cultura musicale in Valle
d’Aosta e questo con corsi sia di indirizzo
professionale sia di indirizzo amatoriale.
Credo che nelle finalità della legge l’attenzione
sia rivolta agli alunni e che non debbano essere fatte pagare alle
famiglie eventuali difficoltà finanziarie che la Fondazione deve e
può superare diversamente.
Presidente
La parola all’Assessore
all’istruzione e cultura, Pastoret.
Pastoret (UV)
Ho ricevuto in questi giorni una
comunicazione da parte del Presidente dell’Istituto
musicale che è poi la stessa che è apparsa sul giornale oggi,
quindi evito ai colleghi di darne lettura, credo che da parte dei
presentatori della risoluzione vi sia conoscenza degli argomenti
contenuti.
Prendo lo spunto dall'impegnativa della risoluzione, dove si
chiede di verificare se alla base della decisione assunta
c’è l’esigenza di far fronte a limiti
di bilancio e l’impegno per la Giunta a ridiscutere
con il Consiglio di amministrazione della fondazione i criteri di
finanziamento della stessa.
La fondazione, non è funzionalmente dipendente
dell’Amministrazione regionale ed ha conoscenza
delle proprie disponibilità finanziarie nel momento in cui la
Regione approva il bilancio. Infatti, a seguito
dell’approvazione del bilancio da parte di questo
Consiglio, ho comunicato al Presidente della Fondazione Istituto
musicale che la disponibilità per l’anno 2001
sarebbe stata di 3.925 milioni.
A quel momento evidentemente la fondazione con il suo consiglio
di amministrazione ha fatto i suoi conti, anche perché
l’articolo 8 della legge istitutiva della fondazione
prevede che fra gli altri compiti del consiglio di amministrazione
vi sia quello di approvare il bilancio preventivo e consuntivo e
credo e spero che la fondazione adotti questi atti sulla base delle
certezze e delle veridicità di bilancio come da disposizioni di
natura contabile generale per il funzionamento degli enti.
La fondazione, lo ricordo, lo ha già detto il suo presidente
nella lettera, ha docenti che sono impegnati nei corsi pareggiati e
nei corsi sperimentali.
Per questi docenti vi è stato un aumento contrattuale, per
questi stessi docenti la fondazione?, in relazione a quanto si
verificò lo scorso novembre dovette prevedere il pagamento di
prestazioni straordinarie ai docenti, dicevo la stessa fondazione
quest’anno per questi stessi docenti deve
corrispondere 80 milioni.
Questa somma si aggiunge al costo del personale che per quanto
riguarda il personale docente si situerà quest’anno
a 3.199 milioni, a circa 600 milioni per lo stipendio del personale
non docente e a 20 milioni per arretrati contrattuali per il
periodo 1° luglio - 31 dicembre 2000. Una parte di queste somme non
sono disponibili, non sono in possesso della fondazione.
Io non so ancora, perché questa risoluzione arriva oggi e non ho
avuto modo di chiedere e avere dei dati per poter dare dei dettagli
più precisi, quale sarà con precisione l’impegno
finanziario al quale dovrà far fronte la fondazione per coprire
queste spese aggiuntive, certamente si annuncia superiore ai 300
milioni. Ora fra gli azionisti - fra virgolette - di questa
fondazione è ricompresa solo l’Amministrazione
regionale.
Ritengo che sia corretto che l’Amministrazione
regionale intervenga per sostenere la fondazione; ritengo anche che
sia altrettanto corretto che gli utenti della fondazione siano a
conoscenza di quelli che sono i problemi finanziari, problemi
finanziari che non si risolvono certamente con l'elevazione della
quota nella misura in cui questa è stata proposta perché si è
passati per i corsi pareggiati da 200 a 300 mila di aumento e
ricordo che le quote erano da diversi anni ferme, non erano più
state adeguate, si è passati da 200 a 400 mila per i corsi
sperimentali.
Tenuto conto che l’attività della fondazione si
svolge nell’arco di 8 mesi grosso modo, la spesa di
adesione per partecipare ai corsi con minimo almeno
un’ora la settimana da parte degli allievi si aggira
attorno ad una cifra, che per carità può anche essere considerata
elevata, di 50 mila lire al mese con un elemento che vorrei
sottoporre all’attenzione: la Fondazione Istituto
musicale, a differenza di altri enti che erogano questo tipo di
prestazione, fornisce direttamente gli strumenti agli allievi per
il primo in casi rari, molto più sovente per i primi due anni e a
volte anche di più, quindi senza costi aggiuntivi di
attrezzatura.
Non voglio fare dei paragoni con altri luoghi, ma la collega
Squarzino ha sollevato un problema parlando della diffusione della
cultura musicale. Questo è contenuto nelle disposizioni legislative
e attuative della Fondazione Istituto musicale, ma questo ente è
passato attraverso un percorso importantissimo che ha visto in
primo luogo il pareggiamento dell’istituto che è
divenuto un istituto superiore di musica dove si fanno corsi per
allievi che alla fine sostengono regolare esame. C’è
poi tutta la parte sperimentale, che pure è importantissima.
I ragazzi che frequentano i corsi sono 517, seguono i corsi
sperimentali 257 ragazzi, 107 seguono i corsi suzuki.
C’è un problema filosofico di fondo che bisogna
risolvere al di là dell’aspetto contingente. La
formazione di tipo sperimentale, quindi non attivata per giungere
al conseguimento di un diploma per chi si vuole dedicare a questo
tipo di attività, da quale soggetto deve essere fatta?
Oggi la fa la Fondazione Istituto musicale, ma questo è un
compito che sempre più deve essere ricondotto ai rami vari
dell’insegnamento: la musica nelle scuole va fatta o
non va fatta?
Questo non lo dico io, può essere anche antipatico il Ministro
De Mauro, ma lo ha detto nel presentare i suoi programmi.
Allora io credo che la Fondazione Istituto musicale dovrà porsi,
insieme alla Regione, questo problema perché, quando si parla di
corsi sperimentali, ma soprattutto di diffusione della musica sul
territorio si intende la capacità di chi è in grado di formare di
contribuire a formare coloro che poi devono far avere queste
ricadute di carattere generale.
Questo non significa che non si fanno e non si debbano fare i
corsi sperimentali, i corsi sperimentali vanno fatti, ma sulla base
di che cosa? Anche sulla base di quella che deve essere una
coerente concezione gestionale.
Prima citando ENEL si parlava di privatizzazioni, io non voglio
porre la questione in questi termini. Ma una sana gestione deve
prevedere quale forza lavoro ci deve essere, cioè quanti
insegnanti, quale capacità di poterli pagare, quali entrate ci sono
per poterli pagare e fornire un servizio agli allievi e quale deve
essere il contributo da comprendere per frequentare una scuola che
ha limiti numerici. Quanta gente infatti ha dei figli che seguono
dei corsi musicali e non frequentano l’Istituto
musicale?
Questo non giustifica il fatto che ci sia una quota più o meno
elevata di iscrizione, ma che ci sia una quota accettabile per
testimoniare, in una situazione di difficoltà di questo istituto,
che c’è una corresponsione che, ripeto, è di 400
mila lire annue, 50 mila lire mensili con un aumento che sarà
notevole, ma di 25 mila lire al mese per minimo 4 ore frontali
mensili di insegnamento.
Non voglio citare le tariffe che vengono chieste da chi
impartisce lezioni private, ma si capisce bene che, a fronte di
questi costi, seppure accolti non con grande favore, ed io lo
comprendo, non c’è certo
l’imposizione di un costo che diventa
incredibilmente pesante da sopportare per quanto riguarda la
partecipazione degli alunni che seguono questi corsi.
Questi sono gli elementi che ho oggi, quindi non sono in grado
di fornire ulteriori e maggiori informazioni alla collega
Squarzino. Certo è che l’Istituto musicale chiederà
all’Amministrazione regionale di coprire dei costi,
che sono quelli aggiuntivi del contratto, che sono i famosi 80
milioni che la fondazione deve coprire per tutta la parte degli
straordinari effettuati l’anno scorso.
L’anno scorso c’erano delle ragioni;
per non procedere ad un aumento delle tariffe e ad un'eliminazione
dei corsi non poteva essere fatta ad anno scolastico avviato, su
questo sono stato d’accordo.
Questa volta però non sono d’accordo sul fatto
che l’Istituto musicale debba sempre e solo avere i
costi ripianati da parte dell’Amministrazione
regionale e che non ci sia nessun altro tipo di intervento.
Pertanto annuncio l’astensione da parte della
maggioranza su questa iniziativa.
Presidente
La parola alla Consigliera Squarzino
Secondina.
Squarzino (PVA-cU)
Assessore, io l’ho
ascoltata con attenzione, ma non condivido la maggior parte delle
sue osservazioni: non le condivido perché rilevo tutta una serie di
contraddizioni in quello che lei ha detto.
Lei ha messo in luce l’importanza del
pareggiamento "l’Istituto musicale adesso è
pareggiato" lei ha detto. Ma l'Istituto comprende classi pareggiate
e classi sperimentali, che non rientrano nella logica del
pareggiamento. Non si capisce poi il rapporto che
c’è fra il pareggiamento e l’aumento
delle tasse e l'aumento inferiore nel pareggiato rispetto al corso
amatoriale.
Non si capisce inoltre perché si aumentino le tasse al gruppo
più consistente di alunni. In questo momento è maggioritario il
numero degli alunni delle classi sperimentali, e questi sono
maggiormente penalizzati a causa dell'aumento maggiore delle loro
tasse. Come non si capisce perché debba essere totalmente
cancellata la possibilità per le classi sperimentali di usufruire
della riduzione famiglia, che invece è consentita per le classi
pareggiate.
Si ha l’impressione, dati alla mano, che si
vogliano colpire le classi sperimentali perché queste non sono più
interessanti; ormai l’Istituto musicale ha fatto la
scelta del pareggiamento, e tutta l'attenzione è concentrata sulle
classi pareggiate: il resto non interessa. Se così fosse,
bisognerebbe prendere la legge regionale istitutiva della
fondazione e cambiarla. L’Istituto musicale che
sembra prefigurarsi dalle sue parole è, infatti, totalmente diverso
da quello che emerge dalle finalità della legge regionale n.
8/1992: è un’altra cosa che non ha niente a che fare
con le finalità della legge.
Cambiamo la legge, se vogliamo cambiare la fisionomia
dell’Istituto musicale; non possiamo mantenere la
legge con quelle finalità e poi avallare un Istituto musicale che
diventa tutto imperniato sul pareggiato. Non ha veramente senso, a
mio avviso. È vero, le mie sono osservazioni opinabili come le sue,
con la differenza che le sue non sono fondate sulla normativa
vigente. Quindi credo che sia molto grave quello che lei sta
facendo, Assessore, in questo momento; molto grave non è il fatto
di astenersi sulla mozione, questa è una cosa secondaria (è
abituale per la maggioranza astenersi su proposte
dell'opposizione). Ma è molto grave l’analisi che
lei sta facendo della situazione, la valutazione che dà
dell’Istituto musicale. È grave che lei non
percepisca come la fisionomia dell’Istituto
musicale, così come lei lo prefigura, è contraria a quello che dice
la legge. Questo, a mio avviso, è molto grave, Assessore.
Presidente
Pongo in votazione la risoluzione in
oggetto:
Consiglieri presenti: 25
Votanti e favorevoli: 3
Astenuti: 22 (Agnesod, Bionaz, Charles Teresa, Comé, Cottino,
Cuc, Ferraris, Fiou, Lattanzi, Marguerettaz, Martin, Ottoz,
Pastoret, Perrin, Perron, Piccolo, Praduroux, Rini, Vallet,
Vicquéry, Viérin D. e Viérin M.)
Il Consiglio non approva.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK