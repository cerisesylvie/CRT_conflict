Consiglio Regionale della Valle d'Aosta - Oggetto del Consiglio n. 1727 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1727 del 14 luglio 2022 - Resoconto
OGGETTO N. 1727/XVI - Interpellanza: "Interventi in favore di
progetti di insediamento e sviluppo di esercizi commerciali
polifunzionali nei comuni montani della regione".
Bertin (Presidente) -
Punto n. 38. Per l'illustrazione il
consigliere Lavy ne ha facoltà.
Lavy (LEGA VDA) -
Credo che chiunque qui provenga da un
piccolo Comune sa molto bene cosa significa quando dico
beteucca
[trad. patois,
negozio
, ndc]. La parola
beteucca sintetizza un po' tutta una serie di attività presenti nei
nostri comuni, che sono assolutamente essenziali per la vita degli
stessi. Queste attività hanno diverse funzioni: hanno un
alimentare, magari hanno anche un bar, hanno qualche tavolo per
servire qualcosa da mangiare. Chiunque viva nei piccoli comuni sa
molto bene quanto sia importante questo genere di attività:
sicuramente per quanto riguarda il turismo, ma soprattutto per
quanto riguarda le persone del luogo, proprio perché sappiamo
benissimo che, soprattutto per le persone anziane e soprattutto per
i comuni che sono lontani dai centri principali, avere un punto di
riferimento che possa garantire dei beni di prima necessità è
qualcosa di assolutamente centrale. Già durante il Covid, bene o
male, qualche misura a sostegno di queste attività è già stata
fatta, e il Covid ha dimostrato ancora di più quanto queste
attività siano centrali e fondamentali da mantenere. Ovvio che però
purtroppo alcune di queste, soprattutto nei periodi di bassa
stagione, chiudono: semplicemente perché, solamente con la
popolazione del territorio, diventa antieconomico rimanere
aperti.
La Regione Emilia Romagna e la Regione Piemonte molto
recentemente hanno fatto due bandi abbastanza interessanti, per
quanto riguarda l'insediamento e il consolidamento di queste
attività, proprio per dare una sorta di continuità anche durante la
stagione o durante l'anno di apertura di queste attività che,
ripeto - si parla tanto di spopolamento della montagna, si parla
tanto di sofferenza di alcuni territori - dovrebbero rimanere sul
territorio, perché alla fine, possiamo dircelo tranquillamente,
svolgono anche un servizio quasi pubblico per le persone che vivono
nei piccoli territori.
Ovvio che, se c'è una volontà, e qui dipende tutto da una
questione di visione di come si vuole la Valle d'Aosta da qui a tot
anni, queste attività sono assolutamente centrali e sono
assolutamente fondamentali da mantenere, proprio perché, se si
vuole evitare lo spopolamento della montagna, queste sono un
presidio per la popolazione che vive in montagna, sono una sorta
anche di centro sociale per chi vive in montagna, di centro di
aggregazione, infatti chi vive nei piccoli Comuni, sa benissimo
come queste attività siano assolutamente centrali nella vita di una
comunità.
Prima di tutto è una questione di visione. Il Covid ha
dimostrato quanto queste attività siano importanti, è già stato
fatto - ripeto - qualcosa per il sostentamento di queste attività
durante il periodo del Covid, ma non basta. Forse si dovrebbe avere
qualcosa di un pochino forse più strutturale per queste attività,
crederci veramente nella salvaguardia di queste attività e anche
per incentivare ovviamente i nuovi insediamenti in comuni che
magari queste attività le hanno perse e che magari una volta erano
presenti e che hanno contribuito ad aumentare lo spopolamento. E
anche per dare una mano a chi queste attività ce le ha già, per
stare aperti anche nei periodi di bassa stagione, perché in certi
periodi purtroppo non è conveniente rimanere aperti, perché il
bacino d'utenza di piccoli comuni non rende economica l'attività.
Ecco perché alcune di queste attività rimangono aperte e sono
aperte solamente durante il periodo di massima stagione
turistica.
Però, se c'è una volontà da parte di quest'aula, da parte del
Governo, di dare un senso ancora maggiore a queste attività, ecco
che forse la creazione di un bando per l'insediamento e il
sostentamento in qualche maniera - non è di facile creazione
assolutamente, non è di facile calibrazione, perché poi bisogna
capire quale attività sì e quale attività no, però c'è il fatto che
comunque anche nella legge del Covid sia stato già inserita una
cosa del genere - può dare sicuramente una mano. Quindi chiedo a
lei, Assessore, quali sono gli strumenti attuali per garantire o
incentivare l'apertura di queste
beteucche
, o altrimenti se
ci sia l'intenzione di studiare dei bandi appositi per favorire
l'insediamento, il consolidamento e l'apertura nei periodi anche di
bassa stagione di queste attività nei vari comuni montani.
Presidente -
Risponde l'assessore Guichardaz.
Guichardaz Jean-Pierre (FP-PD) -
Grazie collega Lavy.
L'assessore Bertschy prima assentiva, mentre lei faceva la sua
esposizione, perché effettivamente il problema delle località,
quelle cosiddette decentrate, che spesso e volentieri non riescono
ad assicurare anche se vogliamo una sostenibilità, effettivamente è
stato anche affrontato per esempio nel caso delle piccole stazioni,
quindi anche in maniera direi abbastanza diffusa ed ecumenica,
proprio perché esiste una sensibilità credo, al di là degli
schieramenti, nel considerare come vitale il mantenimento da parte
delle comunità di presidi sul territorio, che siano nel caso
specifico impiantistici sportivi, ma anche presidi commerciali,
culturali e ricettivi, per esempio nel caso specifico.
Per rispondere alla sua richiesta, a oggi fondamentalmente
esistono due diverse misure di sostegno finanziario a favore degli
esercizi di vicinato, che si occupano proprio di commercio al
dettaglio di generi alimentari, di beni di prima necessità nei
territori montani. La prima, di natura strutturale, è costituita
dai mutui a tasso agevolato per investimenti o per costituzione di
liquidità previste dalla legge regionale 19 del 2001, quella sugli
interventi regionali a sostegno delle attività turistico, ricettive
e commerciali.
È bene sottolineare che, tra i soggetti beneficiari del settore
commerciale ammessi da questa normativa, articolo 8 comma 1 lettera
C, sono esplicitamente contemplati anche i centri polifunzionali di
servizio, di cui all'articolo 12 della legge regionale 12 del 1999,
quella che è intitolata "Principi e direttive per l'esercizio
dell'attività commerciale", la cui costituzione è favorita e
agevolata dalla Regione al fine di promuovere lo sviluppo e la
rivitalizzazione dei comuni montani minori, specie di media ed
elevata altitudine e minore interesse turistico, e per garantire in
essi la presenza di un servizio distributivo minimo alla
popolazione residente e incentivandone la valorizzazione turistica.
La legge è stata utilizzata anche da alcune attività che noi
possiamo vedere sul territorio in piccoli comuni, che magari non
avevano la possibilità di poter avere un presidio, un alimentare,
un bar o comunque un'attività; ce ne sono sparsi sul
territorio.
Poi la seconda, di natura sperimentale triennale, è recata
dall'articolo 29 della legge regionale 11 febbraio 2020 n. 1, che è
la legge di stabilità regionale per il triennio 2020-2022, come
sostituito dall'articolo 9 della legge regionale 21 dicembre 2020
n. 14, che sono le disposizioni collegate alla legge di stabilità
regionale per il triennio 2021-2023, modificazioni di leggi
regionali e altre disposizioni. Tale misura prevede: la concessione
di contributi a fondo perduto, fino a un massimo di euro 15 mila,
per la nuova apertura di esercizi di vicinato per il commercio al
dettaglio di generi alimentari e di prima necessità; la concessione
di contributi a fondo perso, fino a euro 6 mila, al fine di
garantire il mantenimento, in questo caso, dell'attività degli
esercizi di vicinato per il commercio al dettaglio di generi
alimentari di prima necessità esistenti.
Il primo bando, come lei sa, è stato aperto nell'anno 2021 e ha
visto l'erogazione di complessivi 500 mila euro a favore di 126
esercizi di vicinato, di cui 14 di nuova apertura e 112 per il
mantenimento dell'attività. All'inizio del mese di agosto verrà
avviato il secondo bando, su cui verranno destinati, oltre ai
programmati 500 mila, altri 100 mila euro rispetto allo
stanziamento programmato per il 2021. È utile precisare infine che,
per effetto di esplicita prescrizione dell'articolo 29 della legge
regionale 1 del 2020, nel 2023, al termine del triennio, la Giunta
regionale informerà la Commissione consiliare competente degli
effetti derivanti dalla sperimentazione di cui all'articolo in
argomento, al fine di consentire l'assunzione delle conseguenti
determinazioni in ordine alla conferma o alla modificazione della
disciplina, diretta a sostenere la nuova apertura e il mantenimento
degli esercizi di vicinato per il commercio di dettaglio di genere
alimentari di prima necessità.
Presidente -
Per la replica il consigliere Lavy.
Lavy (LEGA VDA) -
L'assessore Bertschy ci aveva visto
giusto, perché quest'interpellanza nasce un po' dall'analisi sulla
legge dei piccoli impianti, proprio perché ci doveva essere una
sorta di equilibrio, una sorta di valorizzazione anche dei piccoli
impianti nei periodi di bassa stagione. Questo ragionamento
purtroppo è venuto fuori anche per quanto riguarda gli esercizi di
vicinato e potrebbe essere portato anche un pochino più in grande
su altre tematiche, quindi ovviamente il punto è quello. Purtroppo
ci sono periodi di alta stagione in cui certe attività possono
funzionare e stare in piedi da sole, ma anche altri periodi in cui
purtroppo servirebbe una mano pubblica, proprio perché questi
servizi sono una funzione pubblica, perché mantengono le persone
sul territorio.
Le domande che ho fatto erano assolutamente per capire anche
quali strumenti ci sono già presenti e anche per riportare un po'
alla luce questi fatti, perché non tutti purtroppo sono a
conoscenza di questi strumenti che sono presenti. E poi un altro
input
che è stato dato per la nascita di quest'interpellanza
è stato l'uscita del bando della Regione Piemonte, che ha delle
soglie di soldi un pochino diverse, un pochino più importanti.
Bisognerebbe vedere, bene o male, quale sarà l'effetto del bando
della Regione Piemonte e quali risultati porterà questo bando, però
sicuramente un punto di partenza c'è, bisogna continuare, bisogna
implementare, bisogna crederci, proprio perché queste attività sono
fondamentali per il territorio della Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK