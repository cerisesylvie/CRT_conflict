Consiglio Regionale della Valle d'Aosta - Oggetto del Consiglio n. 1211 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1211 del 6 maggio 2015 - Resoconto
OGGETTO N. 1211/XIV - Interpellanza: "Ipotesi di
realizzazione di un traforo ferroviario sotto il Monte
Bianco".
Presidente -
Per l'illustrazione chiede la parola la
Consigliera Certan; ne ha facoltà.
Certan (ALPE)
- Grazie Presidente.
"Il traforo ferroviario lo facciamo noi gratis. Dateci 50
anni di concessione e al resto ci pensiamo noi"
, e il resto è
un tunnel ferroviario tra Morgex e Le Fayet, e questo è un po' il
titolo e il sunto di un articolo che è apparso nel mese di aprile
su un noto quotidiano valdostano. Potrebbe essere una provocazione,
però era all'indomani di un Consiglio straordinario proprio
dedicato ai trasporti e dopo comunque un periodo in cui la
commissione consiliare aveva lavorato riguardo a questi temi, in
modo sicuramente interessante ed approfondito; ripeto, può essere
una provocazione, però qualche sospetto e qualche dubbio l'ha
sollevato.
La nostra interpellanza è molto semplice e diretta, Assessore
Marguerettaz. Nel Consiglio straordinario dei trasporti abbiamo
provato a definire alcune vie, alcune strade da percorrere, e una
era quella di istituire un tavolo di concertazione con i principali
portatori di interesse di settore riunito a cadenza regolare,
eccetera, e poi di individuare entro il 30 settembre 2015 gli
interventi oggi più efficaci da eseguire attraverso l'elaborazione
di un nuovo studio di fattibilità. Ecco, una notizia del genere che
appare così, quasi a ciel sereno, sembra un po' provocatoria. Non
potendo negare, e avendolo ribadito da più anni e ogni volta che ce
n'è l'occasione, che abbiamo bisogno di una politica dei trasporti
più efficace e coordinata che restituisca un servizio decoroso alla
Valle d'Aosta, avendo anche tenuto conto delle sue considerazioni e
di quelle del Presidente della Regione in occasione del Consiglio
straordinario, considerazioni che sono sembrate delle pennellate e
che però potrebbero suscitare qualche sospetto, vogliamo proprio
avere da lei tutte le informazioni possibili.
Lei diceva, proprio nel discorso generale sulla situazione del
tratto ferroviario, che in effetti il nostro tratto è un po' come
un ramo morto, soprattutto per le ferrovie nazionali, e che, non
avendo sbocchi, il Presidente ribadiva che il progetto
dell'Aosta/Martigny andava proprio in questo senso: per provare a
dare uno sbocco. È chiaro che questa notizia, affermata da un
responsabile, un referente di una nota e grande azienda
norvegese...beh, potrebbe suscitare qualche dubbio. Allora,
vogliamo sapere in particolare da lei quali sono le considerazioni
politiche che avete fatto come Governo regionale, se le avete
fatte, da questa ipotesi, che è chiaramente un'ipotesi, e se lei ha
incontrato questo referente, se ha avuto occasione di scambiare
comunque con questo referente delle informazioni o dei progetti per
il futuro, e se ritiene che sia il caso di incontrare la
commissione competente per scambiare quattro parole riguardo a
questo. Grazie.
Presidente -
Per la risposta ha chiesto la parola
l'Assessore Marguerettaz; ne ha facoltà.
Marguerettaz (UV) -
Grazie Presidente.
Ho letto esattamente come lei gli articoli di giornale, ma non
ho nessuna documentazione in merito, nessuno ha avuto modo di
rapportarsi, né con il sottoscritto, né con le strutture.
Un'operazione così importante, ovviamente, credo prescinda anche
dall'interesse regionale, essendo un traforo internazionale;
esattamente come si era fatto per l'Aosta/Martigny, ci sono dei
confronti, dei tavoli internazionali fra Italia e Francia in questo
caso e, dall'altra parte, Italia e Svizzera, per poter fare tutti
gli approfondimenti del caso.
Ad oggi non siamo quindi nella condizione di fare alcuna
valutazione, abbiamo letto questo articolo e siamo ovviamente a
disposizione, ma non so se questo progetto è sul tavolo del
Ministero, perché, torno a dire, un traforo internazionale ha
ovviamente delle concessioni che prescindono dall'ambito regionale.
Fintanto che non ci portano tutti questi documenti o comunque dei
documenti (non delle dichiarazioni, che comunque abbiamo ovviamente
letto con interesse), non siamo nella condizione di fare nessuna
valutazione.
Rispetto alla seconda domanda: "se riteniamo di trovarci in
commissione", sono ovviamente disponibile, ma sarebbe bene farlo
dopo aver acquisito della documentazione. Quindi spero che la
serietà delle proposte si misurino anche per il tramite di passaggi
ufficiali che vengono fatti che, ad oggi, non ci sono.
Presidente -
Per la replica, la parola alla Consigliera
Certan.
Certan (ALPE) -
Grazie Assessore.
Sappiamo che se non avete nessun tipo di documentazione non
abbiate potuto fare neppure alcun tipo di valutazione. Capisco
anche quando lei dice che, trattandosi di un traforo
internazionale, sicuramente o probabilmente stiano facendo delle
valutazioni su altri tavoli, forse...forse, perché non abbiamo
nessuna documentazione. È vero che la politica francese dei
trasporti...penso sia noto anche a voi che attorno a Genève si stia
facendo tutto un discorso di
métropolisation
e comunque
anche di nuova programmazione e progettazione dei trasporti che da
Genève risale verso Chamonix...vedo il Presidente che scuote la
testa...allora specifico che non è riferito a Genève, ma è riferito
alle nuove progettazioni, da Genève verso Chamonix, è per questo
che ci siamo interrogati. Se la sua risposta, da una parte, per
carità, per il momento è esauriente, ci chiediamo: ma provare ad
attivarsi e non accettare passivamente solo gli articoli dei
giornali e capire se c'è qualcosa di vero in questo...è compito
della minoranza o è compito di chi?
Presidente -
Grazie. Punto 31 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK