Consiglio Regionale della Valle d'Aosta - Oggetto del Consiglio n. 308 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 308 del 10 gennaio 2019 - Resoconto
OGGETTO N. 308/XV - Interpellanza: "Riorganizzazione del
sistema di welfare regionale".
Distort (Presidente)
- Punto n. 38 all'ordine del giorno.
La parola, per l'illustrazione, al Consigliere Manfrin.
Manfrin (LEGA VDA)
- Questa interpellanza nasce
dall'esigenza di comprendere nei dettagli come questa nuova
maggioranza intenda affrontare il tema della povertà, del sostegno
alle persone in difficoltà, in una parola come si intenda
riorganizzare il
welfare
valdostano. Una proposta, per
quanto possa definirla labile e confusa, è stata formulata nel
vostro programma di governo (quello corposo, quello composto da ben
due pagine, insufficienti per acquistare un immobile, figuriamoci
per governare una Regione!): avete specificato che è vostra
intenzione riorganizzare il welfare adottando un unico percorso di
sostegno a favore delle persone e delle famiglie in condizioni di
disagio socioeconomico (misura unica) per superare l'attuale
frammentazione e sovrapposizione di aiuti. Noi siamo assolutamente
favorevoli a questo tipo di impostazione, perché è evidente che
dissipare (l'abbiamo già detto in occasione della discussione del
bilancio) in mille rivoli, senza una progettualità, senza una idea
chiara sui risultati da raggiungere, sia assolutamente deprecabile.
Riteniamo però che prima di arrivare a questo risultato si debba
studiare, e prima di percorrere una strada, soprattutto in un
settore così delicato, che si debba verificare l'esistente e poi,
una volta chiarito l'obiettivo, che si debba agire. Tanto per
essere chiari - ma anche questo abbiamo già avuto modo di ribadirlo
altre volte - l'aver cancellato il
bon de chauffage
prima di
capire in quale direzione andare non è certo un bel segnale, credo
che tanti valdostani vi abbiano dimostrato e testimoniato la loro
contrarietà.
Detto questo, è assolutamente necessario andare ad approfondire
quanto che avete dichiarato nel vostro programma e le motivazioni
che vengono date direttamente da colui che dovrebbe rispondere a
questa interpellanza. Fu infatti l'Assessore Baccega, durante la
prima seduta di questo Consiglio - quindi quella di giugno - che,
commentando il nostro programma di governo, disse: "
Si tratta
sicuramente di un programma corposo, fatto di annunci, di buoni
propositi in alcuni casi, ma che sfiora soltanto alcune questioni
più delicate"
e che
"ci sarà attenzione in quella direzione,
ma non si capisce bene, come, quando, perché e con che
risorse
". A questo punto, prendendo a prestito le sue parole,
Assessore Baccega, le chiedo cortesemente di farci sapere come,
quando, perché e con che risorse intendete riorganizzare il welfare
adottando un unico percorso a sostegno delle persone e delle
famiglie in condizioni di disagio socioeconomico (misura unica),
per superare l'attuale frammentazione e sovrapposizione di
aiuti.
Presidente
- Do la parola all'Assessore Baccega per la
risposta.
Baccega (UV)
- Questa interpellanza ci consente di fare
il punto su tutti gli aiuti che la Regione mette a disposizione
della collettività proprio nella fase di avvio della
riorganizzazione del
welfare
in Valle d'Aosta.
L'Amministrazione regionale, nel corso degli anni, in particolare
quelli più recenti, quelli delle profonde crisi - non possiamo
dimenticare che le due crisi socioeconomiche che hanno investito la
nostra Regione sono partite nel 2009, la prima, e nel 2012, la
seconda - ha previsto dei sussidi che sono sempre stati offerti
alle famiglie e alle persone in situazioni di disagio, sostegni di
natura economica, e non solo, per affrontare le difficoltà.
Non diciamo nulla di strano se sosteniamo che il welfare della
Valle d'Aosta da sempre è stato considerato un'eccellenza a livello
nazionale. Malgrado questo, noi vogliamo fare meglio e di più,
quindi abbiamo avviato questo percorso che va nella direzione di
riorganizzare e ottimizzare le risorse per dare sempre di più.
Facendo un
excursus
dei sostegni a disposizione, cito la
legge 23 luglio 2010 "Interventi economici di sostegno e promozione
sociale", legge che presenta una serie di sostegni prettamente
economici per le famiglie per necessità differenti rispetto alla
cura delle persone anziane, ai disabili, ai minori, alle necessità
quotidiane della famiglia, a contributi per l'inclusione sociale, a
contributi straordinari, ai
voucher
per il servizio "tata
familiare", soltanto per citarne alcuni, ma poi ancora per la
frequenza di collegi, convitti, doposcuola e contributi a favore di
giovani e adulti tra i 18 e i 21 anni per il raggiungimento della
loro autonomia. C'è tanta sostanza, e questo solo con una legge. Vi
è poi la legge n. 3 del 13 febbraio del 2013, quella dell'edilizia
residenziale pubblica, quella che negli anni abbiamo considerato la
"legge quadro sulla casa", la quale ha avuto riscontri estremamente
eccezionali, quella che dà i contributi per le locazioni dei quali
si è discusso poco fa, quella che sostiene fortemente l'emergenza
abitativa, emergenza abitativa che negli ultimi anni ha avuto un
tracollo rispetto al passato da quando, nel 2015, questa competenza
è passata alla Regione. Abbiamo la legge 20 gennaio del 2015, n. 3
"Interventi e iniziative regionali per l'accesso al credito sociale
e per il contrasto alla povertà", il prestito sociale d'onore, che
consiste nell'erogazione di un contributo massimo di 2 mila euro da
restituire in ore di attività da parte del beneficiario e da
svolgersi presso Enti convenzionati: Enti locali, Cooperative
sociali e Organizzazioni di volontariato. Andiamo avanti con la
legge 10 novembre 2015 "Misure di inclusione attiva e di sostegno
al reddito". Tale legge, sperimentata nel corso del triennio
2015-2018, prevedeva l'erogazione di un contributo massimo di 550
euro mensili per cinque mesi, eventualmente prorogabili per altri
tre mesi, a fronte dell'impegno del beneficiario e dei suoi
familiari a sottoscrivere un patto di inclusione. Questa misura
prevedeva la collaborazione della presa in carico della famiglia da
parte dei servizi sociali e poi altri contributi: le borse di
studio, le agevolazioni tariffarie per gli over 65, per gli
studenti universitari, il servizio di trasporto per i disabili.
Ancora: il decreto legislativo n. 147 del 15 settembre 2017 (sto
parlando di interventi nazionali), il reddito di inclusione, il
REI, un intervento che prevede un progetto personalizzato per la
presa in carico dei soggetti per almeno di diciotto mesi, anche in
questo caso con la sottoscrizione di un patto di inclusione per la
famiglia. Infine vi è l'ultimo atto che abbiamo approvato in Giunta
recentemente, la delibera n. 1671 del 20 dicembre 2018, il piano
regionale per la lotta alla povertà, che era richiesto dal piano
nazionale, con una serie di interventi già attivati in parte negli
anni scorsi, ma che vengono meglio coordinati e organizzati secondo
la logica della collaborazione interassessorile per quanto riguarda
le strutture dell'Amministrazione interessate dal tema della
povertà e quelle del pubblico-privato con particolare riferimento
al terzo settore e al ruolo di coprogrammazione e coprogettazione
con gli Enti pubblici.
Vanno pertanto evidenziate le tre fasi in cui si sta lavorando
per andare nella direzione che si è anticipata nel programma di
governo. Le tre fasi riguardano le tre principali azioni previste
dal piano regionale per la lotta alla povertà.
Prima fase: la costituzione del tavolo interistituzionale della
povertà, ferma restando la titolarità in capo all'Assessore alla
sanità, salute e politiche sociali delle funzioni di direzione,
coordinamento e pianificazione. Il tavolo interistituzionale
costituisce la sede di confronto e di raccordo politico strategico
e funzionale tra i vari dipartimenti dell'Amministrazione regionale
e coinvolge il terzo settore, l'azienda USL, l'INPS, gli Enti
locali, direi un tavolo tecnico della povertà a cui partecipano
tutti i referenti tecnici apicali dei rispettivi settori.
Seconda fase: la presa in carico multidimensionale. Ogni
famiglia, in situazioni di difficoltà, deve avere un quadro
preciso, una scheda nella quale viene messo in evidenza tutto il
percorso con la collaborazione di un'
équipe
multiprofessionale (l'assistente sociale, lo psicologo, gli
insegnanti, gli operatori del terzo settore, i centri per l'impiego
e il settore casa).
Terza fase: la ricostituzione e la revisione di ulteriori
servizi e interventi di supporto e la presa in carico delle
famiglie in difficoltà, quindi l'emporio solidale quotidiano, i
servizi di dormitorio, la mensa, le mense pubbliche, il progetto di
attivazione, perciò ci sono tutta una serie di percorsi che vanno
verso l'obiettivo della riorganizzazione. Sono percorsi che abbiamo
già intrapreso, anche solo questo mese, per cominciare a lavorare
nella direzione indicata, quindi vi è una riorganizzazione del
sistema di welfare attraverso azioni mirate e coordinate che
portano alla definizione di una misura di sostegno unica per la
famiglia. Il percorso deve necessariamente prevedere tappe
intermedie, anche in via sperimentale, per poter unificare quello
della presa in carico, per stabilire i requisiti e le modalità di
progettazione, di gestione e di monitoraggio degli interventi di
sostegno, per attivare e organizzare attività da proporre alle
famiglie al fine di favorire la loro attivazione in prima persona.
Tutto questo percorso che i servizi sociali faranno porterà,
laddove possibile e laddove si intenda avere l'opportunità per
quella famiglia, alle porte dell'inclusione del lavoro. Sarà poi
l'Assessore Bertschy a determinare i percorsi, ma andremo ad
avviare una fase di grande collaborazione.
Occorre infine ricordare, come è già stato illustrato negli
approfondimenti svolti il 29 novembre scorso durante la Conferenza
della famiglia, l'incontro informativo dello studio eseguito
dall'Università della Valle d'Aosta e coordinato dal professor
Patrik Vesan: è ormai in atto un processo di progressiva
introduzione del
voucher
nelle famiglie per l'acquisto di
servizi in ambito sociale. Sono già attivi gli interventi mediante
i voucher per l'utilizzo del servizio di tata familiare e il
voucher integrativo finanziato dal Fondo Sociale Europeo per i
servizi di nido e di infanzia che coinvolgono circa 1.300 famiglie
valdostane, con una spesa complessiva annua vicino al milione di
euro. Questi interventi si aggiungono anche alle facoltà poste in
capo alle
Unités des Communes.
Su questi argomenti andremo
certamente a confrontarci in Commissione, ma vedo che il socio
ride... mi scusi per il "socio", volevo dire "collega".
Concludo dicendo che una revisione così incisiva del sistema di
welfare regionale compatibile con le richieste di interventi
nazionali si sta programmando e organizzando su tempi medio-lunghi
e orientamenti politici fermi. Si può dire che si è avviato il
percorso che solo un'efficace stabilità porterà a compimento. Ad
oggi si è ricostituita la
governance
del piano di zona in
capo alla Regione, si è approvato e ammesso a finanziamento il
piano regionale per la lotta alla povertà, per cui si possono
avviare tutte le azioni previste.
Dalle ore 10:30 riassume la presidenza la Presidente Emily
Rini
.
Rini (Presidente)
- Per la replica, la parola al collega
Manfrin.
Manfrin (LEGA VDA)
- Gentile membro di questo Consiglio,
nonché Assessore Baccega, lei si offende quando le dicono "lacrime
di coccodrillo", però poi chiama "socio" un Consigliere di
quest'Assise; ovviamente dovrebbe essere un pochino più educato e
contenuto nelle sue espressioni, ma capisco di chiederle un po'
troppo.
Venendo agli argomenti da lei espressi, è evidente che lei non
ha risposto alla domanda posta, perché con questa iniziativa non le
è stato chiesto di spiegarci quali sono le misure ad oggi attive
sul territorio regionale, né di dire qual è il tavolo in cui lei si
va a sedere. Riprendendo una battuta fatta dal collega Rollandin a
suo tempo: "Quando c'è un tavolo, perlomeno bisognerebbe metterci i
piatti prima di potersi sedere e quindi capire che cosa c'è sul
tavolo per poterne discutere", lei non ci ha detto (eppure era
stato molto preciso durante la prima seduta di questo Consiglio!)
come, quando, perché e con quali risorse intendete riorganizzare il
welfare
valdostano. Ha detto che si fanno tante cose, ha
messo tutto e il contrario di tutto all'interno di questo elenco -
cose che non c'entrano nulla l'una con l'altra, non sono certo
misure di welfare in senso stretto che si possono accorpare, a meno
che lei non voglia accorpare l'emergenza abitativa con il prestito
sociale d'onore o le case popolari; ha citato anche la legge ERP
con il piano regionale della povertà. Ora io credo che il problema
sia grave.
Peraltro è stato molto curioso vederla citare il crollo
dell'emergenza abitativa. Assessore, una delle prime iniziative, se
non la prima, che ho svolto da Consigliere comunale, è stata quella
di fare un atto di sindacato ispettivo sulle emergenze abitative
del comune di Aosta. Ebbene, insieme alla collega Spelgatti,
abbiamo scoperto che in quel periodo venivano erogate emergenze
abitative che assommavano anche 1.100-1.200 euro al mese, quindi
veniva pagato dal Comune un affitto di emergenza abitativa che
assommava 1.200 euro. Magicamente quegli affitti di emergenza
abitativa si sono ridotti, sia dopo che è stato sollevato questo
problema, sia - lo dico perché così rimane agli atti, per chi sente
in quest'aula, ma soprattutto per chi è fuori, così potrà in
seguito fare gli accertamenti opportuni - il fatto che sia stato
posto all'interno del Consiglio comunale un fatto davvero strano
legato all'emergenza abitativa: vi sono famiglie che hanno vissuto
in emergenza abitativa per anni senza che vi fosse un contratto.
L'emergenza abitativa, come sapete, è una misura che dura al
massimo diciotto mesi (dodici mesi prorogabili a sei), ma pare che
abbiano vissuto per svariati anni senza che vi fosse un contratto a
regolarizzare quelle posizioni. Inoltre, stando a una recente
comunicazione dell'ARER, queste 74 famiglie hanno dovuto lasciare
quelle abitazioni il 31 dicembre - perché è scaduta l'emergenza
abitativa - e si evidenziava che non vi era un titolo, ma queste
famiglie hanno continuato a pagare un affitto, quella parte di 20
per cento di emergenza abitativa. Vedo il collega Sorbara che si
agita... È chiaro che questo sarà oggetto di approfondimento, non è
oggetto di questa interpellanza, ma con questa risposta lei ha
chiarito quale sarà la volontà di lavoro dei prossimi mesi.
Pertanto noi, come ha già più volte ricordato il collega
Ferrero, saremo pronti a interpellare le strutture che
necessariamente devono operare un controllo e a fornire loro i
documenti necessari per fare tutti gli approfondimenti del
caso.
Presidente
- Per integrazione della replica, la parola al
collega Distort.
Distort (LEGA VDA)
- Il tempo è veramente breve. È solo
per esprimere il mio pensiero e quello della Lega che qui
rappresento, e che vuole essere una proposta per il Governo della
Regione. Si è parlato di famiglia e la mia idea, che sintetizzo in
questo pochissimo tempo, è la seguente: riflettiamo, riflettete sul
fatto che il welfare per la famiglia deve essere considerato sotto
il profilo non di soldi che vengono elargiti, di finanze stanziate,
ma sotto il profilo dell'investimento, perché la famiglia è la
cellula base della società, è un elemento di investimento su tutti
i fronti. Ragioniamoci, pensiamoci, fate vostra questa mia
considerazione su cui io e il gruppo Lega mettiamo la bandierina,
nel senso che lo portiamo avanti come battaglia in cui crediamo
profondamente.
Presidente
- Il collega Sorbara chiede la parola per
fatto personale. Mi esplicita il fatto personale?
Sorbara (UV)
- Perché il Consigliere Manfrin mi ha
citato, ha dato una suggestione dicendo che sono agitato. Ora io
penso di avere dimostrato, in questi sette mesi, di essere forse
una delle persone più calme. Credo che i miei interventi non siano
così agitati e, per mia natura, cerco di informarmi piuttosto che
rischiare di dire idiozie, per cui non sono assolutamente agitato.
Posso confermare e posso dire che le affermazioni molte volte non
sono complete e allora, non dando molte volte le informazioni
complete, si può sviare dalla verità. Consigliere Manfrin, stia pur
tranquillo, Sorbara è molto rilassato e l'ha dimostrato in questi
sette mesi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK