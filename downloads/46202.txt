Consiglio Regionale della Valle d'Aosta - Oggetto del Consiglio n. 2662 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2662 del 25 luglio 2023 - Resoconto
OBJET N° 2662/XVI - Communications du Président de la
Région.
Bertin (Presidente) -
Punto n. 2 all'ordine del giorno.
La parola al Presidente della Regione.
Testolin (UV) -
Due comunicazioni, la prima relativa alla
Commissione Paritetica: la Commissione si è insediata nella tarda
mattinata di giovedì 20 luglio e il professor Francesco Saverio
Marini, componente della delegazione di parte regionale, è stato
nominato Presidente della Commissione stessa. Ricordo che della
delegazione di parte regionale fanno parte anche il consigliere
Augusto Rollandin e la professoressa Barbara Randazzo, mentre la
dottoressa Rini e gli avvocati Andrea Mascetti e Paolo Fabris De
Fabris sono componenti di nomina governativa. La prossima riunione
è già prevista e calendarizzata per il 12 settembre nel primo
pomeriggio.
Approfitto anche di quest'inizio di assemblea consiliare per
ringraziare tutti coloro che, a seguito dell'incendio divampato nel
pomeriggio di mercoledì 19, si sono attivati a livello di
Protezione civile, di vigili del fuoco volontari, di vigili del
fuoco effettivi, di Corpo forestale valdostano, di Protezione
civile di volontari, di Forze dell'ordine per riuscire a
circoscrivere una situazione di grave pericolosità che si è
sviluppata sul territorio di Aymavilles. A tale scopo è stato
dichiarato lo stato di calamità con un decreto emesso il 21 luglio
a supporto dei danni che la popolazione ha subito. Adesso è attesa
la conclusione per la decretazione di chiusura per poi
intraprendere il percorso previsto dalla legge regionale n. 5/2001
a supporto dei danni subiti.
Per concludere, vorrei solo esplicitare all'interno di
quest'aula anche i numeri che hanno coinvolto le forze che sono
state messe in campo: 475 uomini di cui 280 vigili del fuoco
volontari, 90 vigili del fuoco permanenti, 62 uomini del Corpo
forestale nucleo antincendio boschivo e 44 volontari della
Protezione civile; 25 sono stati i distaccamenti dei vigili del
fuoco volontari che si sono susseguiti e che sono stati impegnati
nelle procedure di spegnimento e di verifica durante soprattutto le
ore notturne, con turni sempre coperti sulle 24 ore; 85 le ore di
elicottero che sono state necessarie per domare i singoli focolai e
una quindicina i lanci avvenuti tramite Canadair. Per questo
ringraziamo anche il Centro operativo aereo unificato del
Dipartimento di Protezione civile nazionale. Sono stati oltre 110 i
mezzi antincendio usati in questi cinque giorni per fronteggiare
l'incendio. Un sentito grazie al sistema Valle d'Aosta, che si è
ancora una volta dimostrato all'altezza della situazione e che si è
altresì prontamente attivato e impegnato nella serata di ieri e
nella mattinata di oggi per un altro incendio scatenatosi nelle
vicinanze del Castello di Graines, a Brusson. L'incendio è stato
prontamente domato grazie anche al pronto intervento degli uomini
della locale stazione dei vigili del fuoco, che, con dieci-quindici
rotazioni effettuate questa mattina, hanno permesso di
circoscrivere la gravità dell'evento. Un sentito grazie, quindi, da
parte del Consiglio regionale e di questo Governo a tutti coloro
che anche in questa occasione si sono resi disponibili con molta
dedizione.
Presidente -
Ha chiesto la parola il consigliere Lavy, ne
ha facoltà.
Lavy (LEGA VDA) -
Intervengo anch'io, parlo a nome del
gruppo Lega, per ringraziare tutti i soccorsi, vigili del fuoco,
volontari e professionisti, che sono accorsi da tutta la Valle per
dare una mano, per cercare di contenere un incendio di dimensioni
vastissime e che poteva assumere interessare anche un'area ancora
più ampia. Io venerdì mi sono recato sul posto per un sopralluogo
con alcuni Consiglieri comunali, la Sindaca e gli Assessori e
ringrazio l'Amministrazione comunale per essersi attivata
immediatamente perché l'incendio poteva avere conseguenze molto
peggiori. Per fortuna non sono state interessate le case de La
Poyaz; infatti si è riusciti a bloccare l'incendio prima che
arrivasse a Pondel, appena a monte della strada regionale per
Cogne, altrimenti la situazione sarebbe stata sicuramente molto più
grave. Anche a Champleval si è riusciti a fare in modo che
l'incendio non interessasse le case; purtroppo a La Camagne il
villaggio è stato interamente circondato dalle fiamme e il vento ha
alimentato le fiamme, creando delle grandi "bombe di fuoco",
chiamiamole così, per cui rami che erano stati incendiati sotto
l'abitato si sono spostati e hanno colpito gli edifici. È ovvio che
a posteriori si può dire che si poteva magari fare qualcosa in più
o meno, ma sul momento era impossibile capirlo proprio perché con
il vento la direzione delle fiamme cambiava continuamente e quindi
era difficile capire dove intervenire per prima.
Un ringraziamento a chi è intervenuto; un grazie anche ai piloti
vari degli elicotteri e dei Canadair che hanno fatto veramente
delle grandi imprese anche per andare a caricare l'acqua nel bacino
di Place Moulin. Speriamo ovviamente che non accadano più incendi
di questa portata, quindi serve la prevenzione sicuramente, però
sappiamo benissimo che, purtroppo, in certe situazioni anche
l'imprevedibilità è da tenere in conto.
Presidente -
La parola alla consigliera Minelli.
Minelli (PCP) -
Per due considerazioni sulle
comunicazioni del Presidente: la prima per unirci ai ringraziamenti
che sono stati fatti a tutto il Corpo dei vigili del fuoco, al
Corpo della Forestale, ai volontari, alla popolazione che ha
lavorato in maniera encomiabile in questa situazione, e per
esprimere in particolare solidarietà ai Sindaci dei Comuni che sono
coinvolti e alle famiglie, in particolare a quelle che hanno perso
le loro case.
La seconda considerazione riguarda la comunicazione sulla nomina
del Presidente della Paritetica: noi avevamo a suo tempo espresso
sconcerto per la nomina da parte regionale dell'avvocato Marini.
Questo senza assolutamente mettere in dubbio le sue competenze, ma
per il fatto che l'avvocato è il Consigliere giuridico nel
Gabinetto del presidente Meloni. Ora sarà ufficialmente il
Presidente della Paritetica, come espressione di parte regionale, e
la nostra perplessità è su quanto riuscirà a fare dovendo
ricoprire, ben inteso, due ruoli, perché non si possono certo
disgiungere le proprie responsabilità in seno a organismi diversi;
vedremo come si metteranno le cose.
Presidente -
Non vedo altre richieste.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK