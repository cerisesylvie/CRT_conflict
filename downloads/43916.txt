Consiglio Regionale della Valle d'Aosta - Oggetto del Consiglio n. 1032 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1032 del 17 novembre 2021 - Resoconto
OGGETTO N. 1032/XVI - Interrogazione: "Notizie in merito ai
corsi di formazione per assistenti personali erogati
dall'Enaip".
Bertin (Presidente) -
Punto n. 13 all'ordine del giorno.
Risponde l'assessore Barmasse.
Barmasse (UV) -
Prima domanda: "se quanto descritto
nell'interrogazione corrisponde al vero, se in caso affermativo vi
siano state azioni da parte dell'Amministrazione regionale tese
all'ottenimento dei regolari pagamenti di chi ha frequentato i
corsi". Con riferimento a quanto riportato nel testo
dell'interrogazione, confermo quanto già esposto nella risposta
all'interrogazione a risposta scritta da lei citata risalente al
2019 in merito ai corsi di formazione per assistenti personali
erogati dall'ente accreditato di formazione Enaip, in esito
all'avviso pubblico per l'occupabilità 2017/2018 n. 117AB. Senza
stare a ripercorrere nel dettaglio quanto già esplicitato nella
risposta all'interrogazione a risposta scritta, ritengo utile
rimarcare come i corsi in questione, finanziati attraverso il Fondo
sociale europeo, non fossero stati portati a termine in quanto
l'ente di formazione, non per sua responsabilità, non era riuscito
a reperire un numero sufficiente di iscritti per ricostituire due
gruppi classe a Châtillon che potessero garantire il numero minimo
di iscritti per classe pari a 25. Ciò aveva portato l'ente di
formazione a rinunciare all'intero progetto formativo e al relativo
finanziamento, non avendo potuto svolgere almeno l'80 percento
dell'attività prevista. Infatti, ai sensi dell'articolo 47 delle
direttive approvate con il PD n. 4958 del 26 ottobre 2016 e vigente
all'epoca, non è possibile procedere al riconoscimento del
conseguente rimborso delle spese sostenute per l'attività svolta se
questa è inferiore all'80 percento di quanto previsto dalla scheda
progetto.
Con riferimento al secondo quesito da lei posto, ovvero "se
siano state poste in essere azioni volte a erogare i pagamenti a
chi ha frequentato i corsi", informo che la problematica è
complessa, ma siamo arrivati a una soluzione che consente di
rimborsare con altra fonte di finanziamento l'ente di formazione
per l'attività effettivamente svolta. Infatti, considerata
l'utilità, anche sotto il profilo dell'interesse pubblico delle
attività svolte, è interesse dell'Amministrazione riconoscere le
spese sostenute dall'ente di formazione, tenuto anche conto che
l'inadempimento non è completamente imputabile allo stesso e che
tale riconoscimento va nel senso di favorire gli obiettivi di
riordino delle qualifiche professionali come declinati nel piano
regionale per la salute e il benessere sociale attualmente in
vigore, legge regionale del 2010.
Con fondi regionali verranno anche regolarizzate le posizioni
dei discenti che avevano portato a termine il percorso formativo,
ai quali vanno riconosciute le indennità di frequenza e garantiti
gli esami che a causa della interruzione dell'attività formativa
non erano stati svolti.
Sulla scorta di tali considerazioni pertanto, in base a quanto
previsto dall'articolo 19, comma 24, della legge regionale di
bilancio del 2020, che autorizza a integrare con risorse aggiuntive
regionali la disponibilità di risorse finanziarie per obiettivi
previsti dai programmi e dai progetti cofinanziati anche nel caso
di rinuncia a finanziamenti da parte dei beneficiari, sono state
recentemente reperite le risorse necessarie a riconoscere all'ente
di formazione quanto dovuto per l'attività effettivamente svolta.
Sono state, inoltre, stanziate sul bilancio regionale per
l'annualità 2022 le risorse per il riconoscimento delle indennità
di frequenza e il finanziamento degli esami di certificazione per i
corsisti che hanno portato a termine l'attività formativa. Gli atti
amministrativi necessari a dare attuazione a quanto sopra esposto
sono in corso di predisposizione.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Grazie Assessore, sono assolutamente
soddisfatto dalla sua risposta, effettivamente questa era una
questione annosa che si era aperta nel 2019, erano stati erogati
dei corsi a dei disoccupati di Donnas per la formazione di
assistenti personali e queste persone che avevano appunto
partecipato avevano partecipato chiaramente con la speranza di
poter essere formati, quindi avere un attestato che conferisse loro
questo tipo di certificazione, ma alla fine non si capisce come
mai, forse perché chi si era iscritto a un certo punto ha deciso di
non partecipare più ma sia i professori, sia le persone che avevano
assistito ai corsi che chiaramente sono anche pagate per il tempo
per il quale assistono erano rimaste senza il pagamento che appunto
doveva essere loro dovuto. Dal 2019 quindi si era venuta a creare
questa situazione veramente molto strana, sono felice che questa
stia arrivando a compimento e quindi mi dichiaro soddisfatto della
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK