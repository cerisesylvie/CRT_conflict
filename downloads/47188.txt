Consiglio Regionale della Valle d'Aosta - Oggetto del Consiglio n. 3482 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3482 del 3 aprile 2024 - Resoconto
OGGETTO N. 3482/XVI - Interrogazione: "Tempi di attesa per
l'esecuzione di un ecodoppler cardiaco per pazienti
oncologici".
Bertin (Presidente) -
Punto n. 23. Risponde l'assessore
Marzi.
Marzi (SA) -
L'Azienda USL riferisce che, alla data del
27 marzo 2024, il tempo di attesa per un ecodoppler cardiaco,
termine corretto ecodopplergrafia cardiaca, era pari a 98 giorni.
Considerate le particolarità e l'urgenza che caratterizzano i
percorsi dedicati di cura dei pazienti oncologici, le prestazioni
sono gestite direttamente dalla struttura complessa di oncologia ed
ematologia oncologica, senza dover rivolgersi al CUP.
Venendo alla seconda domanda (se esistono strutture in Valle
d'Aosta a cui tali pazienti si possano rivolgere per accorciare i
tempi di attesa), le prestazioni di ecodoppler cardiaco possono
essere svolte privatamente a pagamento presso alcune strutture
private sul nostro territorio. Qualora i tempi di attesa per
l'esame di ecodoppler cardiaco non superino il termine massimo di
60 giorni, previsto per le prestazioni di diagnostica strumentale,
l'assistito può richiedere l'attivazione del cosiddetto percorso di
tutela. Si tratta di un percorso di accesso alle prime visite
specialistiche e agli esami diagnostici alternativo a quello
ordinario che prevede la prestazione in regime di libera
professione intramoenia con oneri a carico dell'Azienda USL e al
paziente spetta, se dovuto, solo il pagamento del
ticket
.
Il percorso di tutela è oggi disponibile per quattordici prime
visite specialistiche e otto prestazioni diagnostiche; è richiesto
dall'utente allo sportello CUP e viene valutato da una Commissione
dell'Azienda USL che esamina la richiesta, valutando la classe di
priorità e verificando che la prestazione non possa essere erogata
nei termini previsti.
Ai termini dell'istruttoria, in caso di esito positivo,
l'Azienda comunicherà al cittadino sede, data e ora di esecuzione
della prestazione richiesta.
Venendo alla domanda n. 3 (se sono previste convenzioni con tali
strutture o con altre ubicate fuori Valle che possano assicurare in
tempi rapidi l'esecuzione dell'ecodoppler cardiaco), l'Azienda USL
ha previsto di inserire l'ecodoppler cardiaco tra le prestazioni
contenute nelle convenzioni che l'Azienda USL sta definendo con le
strutture private accreditate.
Stante l'incertezza che ha caratterizzato l'entrata in vigore
del nuovo nomenclatore tariffario nazionale - che dal primo gennaio
2024 è stata poi posticipata al primo aprile 2024 e infine al primo
gennaio 2025 - l'Azienda USL ad inizio anno ha stipulato contratti
con le strutture private accreditate solo per il primo trimestre
2024 e sono attualmente in corso di definizione le valutazioni per
la prosecuzione dei rapporti contrattuali per l'individuazione
delle prestazioni da prevedere in convenzione.
La sua iniziativa, mi consente, rispetto a quest'ultimo fatto,
di far presente che la Regione Autonoma Valle d'Aosta, nonostante
in Conferenza Stato-Regioni fosse stato approvato il nuovo
nomenclatore che doveva entrare in operatività dal primo di
gennaio, era stata una delle poche Regioni ad aver normato in tal
senso e che nel primo trimestre di quest'anno avevamo anche trovato
gli accordi sia per la diagnostica che per le visite specialistiche
all'interno del nuovo tariffario con i soggetti accreditati
presenti sul territorio.
Il fatto che a livello nazionale prima si sia spostata
l'applicazione del nomenclatore al primo di aprile e adesso al
primo gennaio del 2025, oltre ad aver messo in assoluta agitazione
tutta l'Italia, ha fatto sì che anche chi aveva operato in maniera
assolutamente proficua e per il bene della comunità, abbia di
fatto, come minimo, perso un trimestre di duro lavoro, e ci
troviamo anche nella condizione di dover riprendere i rapporti e le
convenzioni con i privati accreditati perché, naturalmente, tutti
si aspettavano il nuovo nomenclatore nazionale che, di fatto, però
nessuno voleva viste le tariffe che esplicitava.
Presidente -
Per la replica, la parola alla consigliera
Minelli.
Minelli (PCP) -
L'interrogazione è stata presentata
perché, alle varie segnalazioni che continuano ad arrivare sul
problema delle liste di attesa in generale, adesso si sono aggiunte
anche delle segnalazioni di pazienti oncologici riguardo alla
richiesta degli ecodoppler cardiaci.
Ora lei mi dice che i tempi sono di 98 giorni e che questi
pazienti oncologici non devono rivolgersi al CUP; probabilmente, ci
deve essere una procedura particolare per i pazienti oncologici che
sono direttamente seguiti dall'oncologia regionale, ma noi abbiamo
anche una serie di pazienti che, proprio per le patologie
oncologiche di cui sono affetti, sono seguiti da ospedali fuori
Valle che richiedono quest'esame, proprio per il pericolo che i
farmaci che vengono somministrati possano incidere negativamente a
livello cardiaco.
Quello che mi fa un po' strano è che alle persone che telefonano
al CUP, dicendo esattamente di essere dei pazienti oncologici e da
chi è richiesto il tipo di esame, non venga data l'informazione che
possono accedere direttamente, senza passare tramite CUP. Ma, al di
là di questo, quello che mi risulta è che il tempo di attesa sia
stato dato nell'arco di 6-7 mesi, cioè prenotazioni di marzo con
prestazioni a fine ottobre, quindi c'è qualche cosa che non
quadra.
Sulla questione delle strutture possibili e alternative in Valle
d'Aosta a cui rivolgersi per accorciare questi tempi d'attesa, lei
mi dice che ci sono delle strutture a pagamento, si può poi
chiedere il percorso di tutela per quello che riguarda - se ho
capito bene dalla sua risposta - le prime visite, e poi si sta
definendo l'inserimento dell'ecodoppler cardiaco in quelle
prestazioni per cui poi sarà possibile la convenzione.
Soltanto il primo trimestre è coperto e quindi gli altri o
trovano una soluzione diversa oppure aspettano.
Quello che comunque speravo di avere anche come informazione era
relativamente a queste strutture nelle quali è possibile effettuare
il tipo di prestazione indicata, perché dalle informazioni che
invece noi abbiamo reperito sembrerebbe che l'unico macchinario che
può essere utilizzato e che ha delle prestazioni ovviamente buone,
anzi, quelle adeguate, risulterebbe essere quello dell'ospedale
Parini. Quindi mi sembra che le persone che poi devono effettuare
l'esame si trovino a fare un percorso obbligato.
Lei poi ha parlato delle urgenze: io credo che qualsiasi
paziente oncologico sia un paziente che ha un carattere di urgenza,
perché di per sé, oltre ad essere in una condizione di grande
fragilità, è in una situazione in cui la tutela della propria
salute, attraverso anche quello che è un esame richiesto
dall'ospedale, diventa una priorità assoluta.
Quello che noi abbiamo capito, ormai da tempo, è che il problema
delle liste di attesa non è certo soltanto un problema regionale,
però è difficile da spiegare a chi è ammalato ed è impegnato a
combattere quella che credo sia la battaglia più importante della
vita, che è quella per la salute, che la realtà è questa.
Forse bisognerebbe anche dare delle disposizioni più precise
perché a chi prenota degli esami, ed è in questa particolare
condizione, vengano date delle indicazioni più precise.
Torno a dire, però, che credo che ci sia una differenza tra i
pazienti che sono seguiti a livello di reparto oncologico regionale
e chi, per ragioni legate al tipo di tumore che lo colpisce, deve
rivolgersi anche fuori Valle per essere seguito; quindi non so se
poi questi esami vengano in qualche maniera ritenuti allo stesso
modo degli altri ed è una cosa che cercheremo di approfondire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK