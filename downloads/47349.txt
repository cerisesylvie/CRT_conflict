Consiglio Regionale della Valle d'Aosta - Oggetto del Consiglio n. 3624 del 22 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3624 del 22 maggio 2024 - Resoconto
OGGETTO N. 3624/XVI - Interrogazione a risposta immediata:
"Valutazioni sul possibile scioglimento della Fondazione Gran
Becca".
Bertin (Presidente) -
Punto n. 5.04.
Si è prenotata la consigliera Erika Guichardaz: ha facoltà di
intervenire.
Guichardaz E. (PCP) -
Torniamo a parlare della Coppa del
Mondo, saltata per due anni, questa volta rispetto alla questione
della Fondazione Gran Becca, Fondazione che ricordiamo essere stata
creata l'8 luglio 2022 con l'esigenza di organizzare eventi
paralleli alla Coppa del Mondo.
La stessa Fondazione è stata scelta come braccio operativo del
Comune di Valtournenche, della Regione e del Consorzio degli
operatori turistici.
Questo lo evidenziamo, anche perché agli atti dei resoconti dei
Consigli regionali si può leggere con attenzione quanto
dichiaravano i vari Assessori proprio sulla questione delle
iniziative di collaborazione addirittura che hanno portato al
distacco di dipendenti dell'ufficio turistico di Valtournenche
proprio a supporto della Fondazione Gran Becca.
Sappiamo poi, come dicevo, che per due anni consecutivi le gare
di Coppa del Mondo sono saltate e che, in sostanza, era previsto un
risarcimento sportivo, almeno questo è quanto aveva dichiarato
l'Assessore al turismo. Quindi evidentemente forse con lo
scioglimento di questa Fondazione anche quella strada - ma forse ce
lo dirà lui - è stata messa da parte.
Quando abbiamo fatto l'iniziativa, non sapevamo ancora l'esito
di quanto sarebbe avvenuto in Consiglio comunale, perché ci sarebbe
stato nel pomeriggio; l'esito è stato lo scioglimento all'unanimità
di questa Fondazione.
Quello che noi chiediamo è di conoscere le valutazioni che hanno
portato alla creazione e oggi allo scioglimento della
Fondazione.
Presidente -
Per la risposta, la parola all'assessore
Grosjacques.
Grosjacques (UV) -
La Fondazione è stata avviata con
deliberazione 19 del Consiglio comunale di Valtournenche del 16
giugno 2022, formalmente costituita con atto a rogito, notaio
Giampaolo Marcoz, del 30 giugno 2022.
L'Amministrazione regionale non ha partecipato alla costituzione
della Fondazione, non ha alcun membro nel Consiglio
d'amministrazione e non ha mai finanziato la Fondazione stessa, che
è stata creata per l'organizzazione delle manifestazioni
collaterali alle gare della Speed Opening da effettuarsi sul
territorio del Comune di Valtournenche, in quanto tutta
l'organizzazione delle gare è in capo al Comitato organizzatore,
del quale abbiamo più volte parlato in quest'Aula.
Quanto alle mie affermazioni di risarcimento sportivo per la
nostra Regione, io ho parlato di risarcimento di gare che potevano
avere la stessa dimensione e la stessa importanza, dichiarandoci
disponibili e soprattutto capaci di organizzare manifestazioni di
quel tipo.
Voglio anche in quest'occasione ribadire che l'assegnazione
della Coppa del Mondo di La Thuile nel marzo 2025 non è
assolutamente da considerare un risarcimento, perché è un traguardo
al quale si sta lavorando, insieme alla comunità di La Thuile e al
Comitato organizzatore, da parecchio tempo e non è che il
riconoscimento della capacità e delle professionalità del Comitato
e di tutta la comunità di La Thuile.
Per quel che riguarda il personale distaccato dell'Office du
Tourisme, sono state due persone che, peraltro, si sono alternate e
solo ed esclusivamente durante le cerimonie di inaugurazione.
Chiudo citando quello che lei ha parzialmente citato, quindi il
comunicato del Comune, nel quale viene ribadita la decisione
unanime allo scioglimento della Fondazione Gran Becca: "Il Sindaco
ha ricordato che la Fondazione era stata costituita per organizzare
le gare di Coppa del Mondo di sci alpino e si era optato per questa
tipologia di ente in conseguenza della necessità di operare in
logica transfrontaliera. Si era trattato di scelte compiute dalla
precedente Amministrazione comunale in regime di urgenza. Già dopo
il primo anno di operatività, erano sorti dubbi in merito
all'opportunità di mantenere questa Fondazione, in considerazione
dei costi di gestione elevati. Non si era proceduto nel 2023 ma
c'era la volontà" - questo è un inciso perché nel settembre 2023
c'è stata una dimissione che non è stata rimpiazzata all'interno
del Consiglio di amministrazione - "ma si era deciso di agire in
tale direzione nel 2024, incaricando della gestione della gara
un'apposita sottosezione del Consorzio operatori turistici. La
decisione di FISI di congelare la gara non è dunque la causa dello
scioglimento".
In relazione a quanto pubblicato dal quotidiano "La Stampa"
nell'edizione di domenica 19 maggio, il Sindaco ha precisato di non
aver rilasciato alcuna intervista...
Presidente -
Assessore, tempo scaduto.
Grosjacques (UV) -
Qualche secondo solo Presidente.... ha
aggiunto di ritenere che il titolo non corrisponda alla realtà dei
fatti: "Il Comune di Valtournenche è disponibile ad organizzare
ulteriori eventi sportivi che fossero proposti da Federazioni o
dalla Regione autonoma Valle d'Aosta, offrendo il proprio supporto
per il tramite del Consorzio... ".
Presidente -
Concluda, Assessore.
Grosjacques (UV) - ...
"crede infatti fortemente nel
valore delle manifestazioni agonistiche e di rilievo internazionale
quale veicolo promozionale".
Presidente -
Per la replica, consigliera Erika
Guichardaz.
Guichardaz E. (PCP) -
Mi aspettavo mi si dicesse:
"Mettiamo il becco in casa di altri" invece la lunga risposta ci fa
capire che non stiamo mettendo il becco in casa di altri, ma
evidentemente qualcuno deve giustificare anche il fatto che questi
dubbi c'erano, c'erano da tempo, si è continuato ad andare avanti
con scelte che non sono fatte con oculatezza, questo lo dobbiamo
ribadire, e scaricare addirittura sulle Amministrazioni
precedenti... Io invito a guardare chi c'era nella Giunta
precedente, perché evidentemente, a seconda del ruolo, uno si
dimentica anche che cosa ha votato o cosa non ha votato.
Sotto questo punto di vista, quindi, si conferma quello che noi
diciamo da tempo: adesso sulle croste rimarranno bicchieri,
magliette e tante altre cose oltre, secondo noi, nuovamente ad una
scelta sbagliata fatta nel tempo. Ma saranno forse altre sedi a
deciderlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK