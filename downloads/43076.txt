Consiglio Regionale della Valle d'Aosta - Oggetto del Consiglio n. 522 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 522 del 22 aprile 2021 - Resoconto
OGGETTO N. 522/XVI - Interpellanza: "Disposizioni applicabili
in Valle d'Aosta per lo svolgimento delle attività sportive
all'aperto".
Bertin (Presidente) -
Punto n. 35 all'ordine del giorno.
Per l'illustrazione il consigliere Manfrin, ne ha facoltà.
Manfrin (LEGA VDA) -
Questa interpellanza mira a
richiamare l'attenzione verso una disposizione introdotta
nell'ordinanza che abbiamo richiamato nelle premesse, la n. 135 del
27 marzo 2021, riferibile alle disposizioni relative alla pratica
dello sport in Valle d'Aosta.
Io ho sentito spesso il Presidente riempirsi la bocca con la
descrizione del fatto che la Valle d'Aosta ha tutta una serie di
particolarità relative alla sua conformazione geografica e mi sento
di poter assolutamente condividere questa visione. Ecco perché mi
ha colpito particolarmente che in questa ordinanza venisse, al
punto 7, specificata una modalità di esecuzione dello sport in
Valle d'Aosta che adesso vado a descrivervi.
Al punto 7 si diceva che era consentito svolgere l'attività
motoria esclusivamente nel comune di residenza, domicilio o
abitazione, in forma individuale, con congiunti, ovvero nel
rispetto della distanza di almeno due metri e con accompagnatore
per i minori o le persone non autosufficienti, o in presenza in
genere di istruttori abilitati, in ogni caso al di fuori delle vie
principali e dei centri abitati, preferibilmente nelle strade, nei
percorsi secondari o su sentieri segnalati evitando ogni
assembramento.
Nel leggere questa disposizione dell'ordinanza dobbiamo tener
conto di quella che è, come abbiamo detto più volte e come ho
riportato prima, la conformazione geografica della nostra regione,
che vede in pochi chilometri un susseguirsi di numerosi comuni. E
qui faccio una autodenuncia, Presidente. Io personalmente sono
residente a Saint-Christophe e quando arrivo a casa mi cambio, vado
a farmi una corsa e sconfino nella mia corsa - io mi reco da
Saint-Christophe all'area verde di Pollein - e attraverso ben tre
comuni correndo. A fronte di questo punto, il punto n. 7, sarei un
temibile fuorilegge, perché faccio una corsetta attraversando prima
il comune di Saint-Christophe, poi quello di Aosta e poi quello di
Pollein, e quindi sono rimasto un po' basito da questa
disposizione.
Vado quindi a rivedere le FAQ che vengono inserite sul sito
della Presidenza del Consiglio ministri ed erano riferibili al
decreto legge 13 marzo 2021 n. 30 e al dpcm 2 marzo 2021. E cosa
viene detto in queste FAQ? Si evidenzia che è tuttavia possibile
nello svolgimento di un'attività sportiva che comporti uno
spostamento, ad esempio la corsa o la bicicletta, entrare in un
altro Comune, purché tale spostamento resti funzionale unicamente
all'attività sportiva stessa e la destinazione finale coincida con
il comune di partenza. Se devo dire la verità mi sono sentito un
po' meno criminale, perché io vado fino all'area verde di Pollein e
poi ritorno correndo fino al comune di residenza che è
Saint-Christophe, e quindi ho detto: caspita, magari non mi
toccheranno delle pene così dure quando mi autodenuncerò nel
Consiglio regionale. Però nasce un certo conflitto fra queste due
disposizioni, fra la limitazione di dover svolgere l'attività
sportiva esclusivamente nel proprio comune, disposta dalla regione
e dalla sua ordinanza, e quella invece disposta dalla Presidenza
del Consiglio dei ministri che invece permette di potersi
muovere.
Peraltro immagino che lei avrà visto, come è stato pubblicato
anche su testate che tendenzialmente tifano per la chiusura, per il
lockdown
duro e chissà che cos'altro, che lo sport ha
mostrato numerosi effetti positivi nel combattere gli effetti
negativi del virus e appunto delle eventuali infezioni. Quindi,
proprio per tutelare questa pratica sportiva e per tutelare il
fatto che ci si possa spostare - sappiamo benissimo che la nostra
regione vanta numerosi sportivi e qui in Consiglio abbiamo degli
illustri testimoni, che sicuramente hanno necessità, non potendo
uscire di casa per altre motivazioni, almeno di poter tendere al
proprio benessere psicofisico - con questa interpellanza le chiedo
quale di queste due disposizioni ritiene sia applicabile alla Valle
d'Aosta, perché c'è un evidente conflitto e, nel caso sia quella
contenuta dalle disposizioni della Presidenza del Consiglio
ministri, se sia intenzione a questo punto correggere nelle
prossime ordinanze la disposizione in oggetto.
Dalle ore 09:24 assume la Presidenza il vicepresidente
Sammaritani.
Sammaritani (Presidente) -
Per la replica il Presidente
della Regione, prego.
Lavevaz (UV) -
Ringrazio il collega Manfrin per questa
iniziativa e non è un ringraziamento di rito, perché effettivamente
è un'interpellanza ben centrata, per il semplice fatto che questo
argomento in effetti è stato oggetto di tante richieste di
chiarimento. Ahimè, nonostante tutti gli sforzi di fare delle
ordinanze e comunque di fare per quanto possibile chiarezza, questo
non è oggettivamente semplice da farsi, in una situazione dove
veramente le norme, le ordinanze, i dpcm, i decreti legge si
susseguono in maniera anche molto rapida e spesso anche con delle
differenziazioni più o meno evidenti.
Lei giustamente ha letto il testo della nostra ordinanza, io
invece le leggo soltanto molto brevemente il testo di riferimento
del dpcm del 2 marzo 2021: "È consentito svolgere individualmente
attività motoria in prossimità della propria abitazione, purché
comunque nel rispetto della distanza di almeno un metro da ogni
altra persona e con l'obbligo di utilizzo di dispositivi di
protezione individuale delle vie respiratorie. È altresì consentito
lo svolgimento di attività sportiva esclusivamente all'aperto e in
forma individuale". Questo, come dicevo, è il testo del dpcm del 2
marzo relativamente all'attività motoria, ovviamente per quanto
riguarda le zone rosse.
È credo abbastanza chiaro che l'ordinanza regionale, che lei ha
citato nella parte relativa a questo aspetto, è ampliativa, o
meglio, per non incorrere in illegittimità, sarebbe più opportuno
dire interpretativa, nel senso che noi abbiamo tolto la limitazione
che l'attività motoria dovesse essere svolta in prossimità della
propria abitazione. Questo per un motivo molto semplice, perché in
Valle d'Aosta, come giustamente diceva anche lei, questa
limitazione rischiava paradossalmente di essere origine quasi di
assembramenti, più che essere uno strumento per evitarli, perché
fatta salva la realtà più cittadina di Aosta, negli altri paesi
sostanzialmente l'obbligo di stare intorno a casa per l'attività,
essendo comunque le case quasi sempre vicine ma comunque nel mezzo
di spazi aperti, sentieri, eccetera, è un paradosso, perché se io
devo fare attività fisica stando intorno a casa, i miei vicini
devono stare intorno a casa, stiamo tutti più vicini, e questo
oggettivamente potrebbe creare assembramenti. Quindi abbiamo detto:
in Valle d'Aosta questo tipo di limitazioni non ha senso e
permettiamo che l'attività sportiva sia fatta su tutto il
territorio del comune. Poi abbiamo aggiunto solamente alcune
specificazioni che sono state ritenute importanti riguardo ai
congiunti, agli accompagnatori dei ragazzi minori, eccetera, o
anche delle persone non autosufficienti. È stato poi anche ritenuto
che, dove è possibile, questa attività motoria sia fatta fuori dai
centri abitati - questo in coerenza con quanto detto prima - e
possibilmente su viabilità secondaria o sui sentieri, visto che ne
abbiamo la possibilità.
Visto che questa iniziativa tratta di spostamenti, vorrei anche
rassicurare tutti che il Covid non ha avuto conseguenze così
devastanti su di me, tali da farmi immaginare di istituire un
pass
per lo spostamento in Valle d'Aosta; questo non è mai
stato nelle mie intenzioni e non ho mai detto una cosa del genere.
Ieri durante le comunicazioni, è vero, in modo veloce e
en
passant
, ho appena accennato gli argomenti, quindi non ho
approfondito la questione con dovizia di particolari, ma credevo di
essere stato più o meno chiaro...
Presidente -
Chiedo scusa Presidente, c'è una mozione
d'ordine del consigliere Manfrin, perché il tema probabilmente è un
pochino fuori dall'oggetto dell'interpellanza.
Lavevaz (UV) -
Stiamo parlando di spostamenti e questi
spostamenti sono. Era solo un chiarimento. Comunque, chiudo e torno
all'argomento.
Presidente -
Se permette però diamo prima lo spazio alla
mozione d'ordine. Prego consigliere Manfrin.
Manfrin (LEGA VDA) -
Ovviamente mi scuso, chiaramente è
difficile interrompere chi sta parlando. Ai termini del Regolamento
faccio richiamo ovviamente a quello che è l'argomento in oggetto,
che non è lo spostamento di per sé, ma è l'attività sportiva e
quindi evidentemente nulla ha a che fare con quanto stava
comunicando il Presidente.
Il Presidente ha tutti gli organi che intende utilizzare a
disposizione, si è fatto approvare una bella legge sugli uffici
stampa, fa tutti i comunicati stampa che può fare. Questo Consiglio
deve discutere le iniziative che sono all'ordine del giorno e non
evidentemente divagare, perché vuole approfittare di una platea per
disporre e raccontare quello che vuole ai valdostani.
Presidente -
In realtà si parlava comunque di spostamenti
e mi sembrava che non fosse così fuori tema l'intervento del
Presidente. Comunque ha spiegato quello che intendeva. Vada pure
avanti Presidente.
Lavevaz (UV) -
Torno sul tema, non volevo divagare, ma
semplicemente specificare che non sono certo io che ho voluto
inserire il
green pass
, ma volevo semplicemente semplificare
la vita ai valdostani, come abbiamo detto ieri. Comunque, torno sul
tema.
L'intento della nostra ordinanza, come peraltro quello delle
cosiddette FAQ, che purtroppo in questo stillicidio di norme sono
diventate giurisprudenza in qualche modo, era quello di spiegare,
al di là di ogni possibile dubbio, che sia l'attività motoria che
quella sportiva in zona rossa devono sostanzialmente svolgersi
all'interno del proprio comune. L'ordinanza regionale dice che
questo non deve essere fatto per forza intorno a casa, ma che può
essere svolta - questo in particolare per l'attività motoria -
all'interno del proprio comune. Questo per chiarire, per esempio,
che in zona rossa non si può prendere la propria automobile e
andare in un altro comune per fare una passeggiata o una
corsetta.
Nulla è stato detto invece sul superamento dei confini comunali,
che sono stati specificati dal collega Manfrin, durante l'attività
sportiva. Da un lato perché sembrava abbastanza ovvio, ma così
giustamente non è effettivamente al di là dell'interpellanza
perché, come dicevo nell'introduzione, ho avuto anch'io diverse
richieste di chiarimenti in questo senso, quindi ben venga questa
possibilità. Ma dall'altro perché questo aspetto era comunque già
regolato dalle FAQ, questo peraltro già in una fase del dpcm
precedente, chiarendo che correndo, o mi sembra che dicesse proprio
valicando un monte nel corso dell'attività sportiva, è possibile
entrare in un altro comune, purché lo spostamento sia funzionale
sempre all'attività sportiva. In sostanza purché l'attività
sportiva comporti una sorta di percorso ad anello per il quale,
come diceva il collega Manfrin, lui parte giustamente da
Saint-Christophe, fa la corsa, va fino a Pollein e torna indietro a
piedi. Quindi questa è un'attività che è assolutamente ammessa.
Però, al di là di ogni altra considerazione che potrebbe essere
fatta su queste disposizioni, e in alcuni casi lo dico anche sulla
loro assurdità di intrecci complessi, credo che sia importante che
da questa assemblea escano messaggi in qualche modo chiari e
univoci. La Valle d'Aosta è ancora oggi in zona rossa, speriamo,
come dicevamo, di esserlo ancora per breve tempo, abbiamo però
ancora i dati di ieri: 891 persone positive, 55 persone ricoverate,
12 persone in terapia intensiva, eccetera. Quindi io credo che,
fortunatamente per chi ha la salute, la voglia e la possibilità di
fare attività sportiva debba essere assolutamente libero di farlo,
di sentirsi libero, ma rispettando le regole, accettando le
limitazioni che sono disposte per salvaguardare la salute loro e
dei loro familiari. Ma per quanto riguarda l'aspetto giustamente
sollevato nell'interpellanza spero di avere fatto chiarezza, quindi
che nell'ambito di una corsa a piedi piuttosto che l'attività in
bicicletta, è possibile uscire dal proprio comune, purché questo
sia appunto legato all'attività che si svolge.
Presidente -
Per la replica la parola al consigliere
Manfrin, ne ha facoltà.
Manfrin (LEGA VDA) -
Grazie presidente Lavevaz. Le faccio
umilmente notare che l'interpellanza si intitola "Disposizioni
applicabili in Valle d'Aosta per lo svolgimento delle attività
sportive all'aperto" e quindi non degli spostamenti. Evidentemente
l'oggetto di questa interpellanza è lo svolgimento delle attività
sportive all'aperto e a questo mi atterrò ovviamente nella mia
risposta.
Comincio con quello che lei ha detto alla fine. Questa
interpellanza, e c'è una domanda molto precisa nel testo, non è che
chiedeva qual è la sua interpretazione o che cosa lei consiglia di
fare ai valdostani. Questa interpellanza chiedeva un impegno
nell'eventualmente correggere nelle prossime ordinanze la
disposizione in oggetto, se appunto si riteneva applicabile la
disposizione che permetteva gli spostamenti anche al di fuori del
proprio comune. Quindi, al netto del fatto che lei dia delle sue
interpretazioni all'interpellanza o ritenga quale che sia quella
più applicabile, lei dovrebbe invece non appellarsi al fatto, come
ha fatto all'inizio, dicendo "eh, ma escono tanti decreti, tanti
dpcm, non è facile orientarsi in tutto questo bailamme". Perché,
Presidente, questa è una risposta che mi aspetterei da qualcuno che
non fa amministrazione e soprattutto non è al vertice
dell'amministrazione della Regione. È una risposta che mi
aspetterei da qualcuno che si affaccia per la prima volta al mondo
della burocrazia, piuttosto che delle leggi, e dice: "oh, ma
caspita, ma quanti fogli scritti". Invece no, io mi aspetterei da
lei, Presidente, che lei non arrivasse qui a leggerci il testo del
decreto, che non parla di limitazioni dello spostamento dal comune
di residenza, dicendoci: "eh, ma c'era scritto semplicemente che
bisogna stare vicino alle abitazioni". Io direi che, visto che
abbiamo una conformazione del territorio che appunto è molto
particolare, come lei spesso ha sostenuto e come noi abbiamo
evidenziato più volte, approfittando proprio del fatto che non
vengono inseriti degli specifici divieti di spostamento da comune a
comune, lei approfittasse di questa mancanza di uno specifico
divieto proprio per dire: "benissimo, allora ci si può muovere da
comune a comune". Perché quello che chiedono i valdostani oggi qui
a questo Consiglio, Presidente, è se vogliamo applicabile a
tantissimi altri argomenti, ma mi attengo all'oggetto
dell'interpellanza, è che questo Governo e chi governa in questo
momento apra il più possibile, ovviamente in sicurezza e nel
rispetto di quelle che sono le disposizioni. Se lei fa l'opposto e
invece approfitta di quelle che sono le disposizioni nazionali per
chiudere più di quello che viene disposto, è evidente che ci sia un
problema.
Lei ci ha detto: "ah, beh, ma c'è scritto che bisogna fare sport
nelle vicinanze dell'abitazione, siccome però noi in Valle d'Aosta
abbiamo un sacco di idee di case che sono vicine, allora noi
diciamo che bisogna stare lontani dai centri abitati". Ma che
motivazioni sono, Presidente? Siamo ancora più restrittivi rispetto
alle norme nazionali? Ma io mi chiedo davvero se questo è lo
spirito con cui lei affronta le decisioni in questa Regione.
"Siccome noi abbiamo le case tutte vicine, allora andiamo fuori dei
centri abitati". Io lo trovo incredibile. Lei ha detto che avete
fatto una versione interpretativa di quello che era il dpcm e di
quello che era il decreto; non è interpretativa, è riduttiva perché
nel decreto non c'era nessun divieto di poter uscire dai comuni,
nessuno facendo sport, e voi invece lo avete introdotto. Quindi non
è interpretativa: avete ridotto gli spazi di movimento dei
cittadini e queste stesse disposizioni le avete fatte su tante
altre cose ma, come ripeto, mi attengo a quello che è l'oggetto
dell'interpellanza.
Le chiedo, Presidente, al di là delle parole che lei potrà fare
adesso, comunicati e quant'altro e chiarire il suo pensiero, invece
di esporre il suo pensiero in questo Consiglio, lo scriva la
prossima volta nell'ordinanza, perché non c'erano mille
disposizioni, c'era qualche decina di punti, molto semplici
peraltro che ricalcavano la normativa nazionale, e poteva
tranquillamente inserirlo ricalcando la normativa nazionale. Anzi,
magari faccia un esercizio di autonomia per una volta e apra di più
di quello che viene concessa a livello nazionale, approfittando
proprio della particolare conformazione geografica del nostro
territorio. Tutti i valdostani gliene saranno grati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK