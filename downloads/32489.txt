Consiglio Regionale della Valle d'Aosta - Oggetto del Consiglio n. 1196 del 12 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1196 del 12 maggio 2010 - Resoconto
OGGETTO N. 1196/XIII - Approvazione di risoluzione: "Stato
della trattativa per l'attuazione del federalismo fiscale".
Risoluzione
Il Consiglio regionale della Valle d'Aosta/Vallée
d'Aoste
Avendo appreso
con grande sconcerto delle
dichiarazioni pubbliche del Ministro per la Semplificazione,
Roberto Calderoli, secondo cui il consenso della Valle d'Aosta al
nuovo assetto finanziario conseguente all'attuazione del cosiddetto
Federalismo fiscale sarebbe ottenuto "instillando il buon senso col
ricatto";
Sorpreso
dell'enormità delle dichiarazioni rilasciate
dallo stesso ministro secondo cui, già nelle trattative intraprese
con la Regione Trentino-Alto Adige, a fronte delle resistenze
espresse dalle Province autonome di Trento e di Bolzano, "Io me ne
sono fottuto e intanto gli ho bloccato i trasferimenti, così siamo
arrivati a trattare";
Allarmato
per il clima di evidente prevaricazione in
cui si sta svolgendo la trattativa sul cosiddetto Federalismo
fiscale e per il paventato, e preannunciato, taglio di ben 180
milioni di euro sul trasferimento ordinario alla Valle d'Aosta
annunciato dal Ministro Calderoli;
Esprime
il proprio sdegno e la propria totale riprovazione per la
strategia messa in atto dal Ministro Calderoli e per le sue
incredibili dichiarazioni;
Invita
il Presidente della Regione a riferire senza indugio alla
Commissione consiliare competente circa lo stato reale della
trattativa e a non sottoscrivere nessun accordo senza il preventivo
assenso sui suoi contenuti da parte del Consiglio
regionale;
Esorta
i Parlamentari valdostani alla massima attenzione sulle
manovre in corso tese a decurtare le risorse finanziarie della
Regione sulla base di presupposti pretestuosi e punitivi.
F.to: Louvin - Carmela Fontana - Bertin - Giuseppe Cerise -
Chatrian - Patrizia Morelli - Donzel - Rigo
Président
- La parole au Conseiller Louvin.
Louvin (ALPE)
- Grazie, Presidente. È dall'inizio della
legislatura, dall'autunno del 2008, che questo Consiglio si è
trovato a misurarsi con l'avvio della riforma in materia di
federalismo fiscale e ha adottato già nel settembre 2008 una
mozione di impegno del proprio organismo... di commissione
competente, affinché approfondisse tutti i risvolti della riforma,
ne valutasse i riflessi e affinché anche il Presidente della
Regione e l'Assessore alle finanze riferissero le valutazioni del
Governo regionale sulle proposte che sarebbero poi state avanzate.
Nei mesi successivi abbiamo insieme seguito le vicende di
strutturazione del disegno di legge sul cosiddetto "federalismo
fiscale" e credo siamo ormai ad una stretta decisiva, dopo che le
Province di Trento e Bolzano hanno chiuso la partita per quanto le
riguarda e credevamo, almeno così abbiamo detto in quest'aula, con
una relativa facilità e con un certo rispetto anche della posizione
autonomistica propria di quelle province. In questi ultimi giorni
però siamo stati sconcertati - credo sia questo il termine
necessario da utilizzare - da una presa di posizione che ci ha
francamente sbalorditi. Non rincorriamo gli articoli di stampa,
anche se le interviste, soprattutto quando virgolettate, hanno un
peso non indifferente e la nostra attenzione è stata catalizzata da
un articolo in particolare, da un'intervista del Ministro
Calderoli, che è il Ministro che sta trattando questa partita con
la Regione, e che è anche venuto in questa regione qualche mese or
sono, sembrava in termini abbastanza rassicuranti, a dare garanzia
di adeguata valutazione delle istanze valdostane, ma la cosa ci ha
obiettivamente sorpresi, perché dichiarare esplicitamente:
"già
ora lavoriamo per ridurre i poteri delle Regioni a statuto speciale
e per aumentarli alle altre"
non ci è parso essere un principio
sano di federalismo. Abbiamo pensato a tutta prima ad
un'esagerazione o ad un
lapsus
, ma la posizione esplicitata
dal Ministro Calderoli non lascia adito a molti dubbi e mi
permetterete - anche se l'ora è già un po' tarda, ma credo che la
materia non sia priva di una sua importanza - di leggervi una
decina di righe di questa intervista, perché sono assolutamente
significative di uno stato d'animo, di una concezione politica e di
una strategia messa in atto, cito testualmente la risposta del
Ministro Calderoli di tre giorni fa al giornalista di
Libero
:
"Le Regioni a statuto speciale? In Trentino sono
riuscito a ridurre i trasferimenti annuali di 1.300.000.000. Tra 15
giorni toccherà andare in Valle d'Aosta, sto trattando per ridurre
i loro di 180.000.000"
. Abbiamo sul tavolo una cifra messa nero
su bianco dal Ministro, che asserisce avere individuato la soglia
di sacrificio di questa Regione in 180.000.000.
"Poi toccherà
alla Sicilia, lì sarà un casino. Conto di portare a casa un
risparmio di 2.500.000.000, che non sono una tantum, ma per
sempre"
. Traduco: "i 180.000.000 che voi valdostani lasciate
sul tavolo non li lasciate una tantum, li lasciate ogni anno sul
vostro bilancio, che ne conta 1.600", quindi siamo nell'ordine del
12 per cento del bilancio regionale, un salasso direi non da
ridere, comunque...
"Cerco, col federalismo, di rendere via via
più speciali le Regioni ordinarie e più ordinarie quelle speciali.
Il problema delle speciali è che per legge devi patteggiare tutto
con loro, ci vuole il consenso per ogni modifica. Spesso l'ottengo
instillando il buon senso col ricatto"
: sono parole testuali
del Ministro Calderoli.
"Come sarebbe "col ricatto"?"
,
addirittura il giornalista ha un sussulto di interesse e di
attenzione per la questione.
"Sì, faccio il delinquente, lo
ammetto. Lo sa che le Regioni a statuto speciale prendevano l'Iva
sull'importazione nonostante col libero mercato questa non esista
più?"
. Questo nostro "allungare le mani" era in realtà, tutti
lo sappiamo, la forfetizzazione dell'IVA da importazione stabilita
nel 1992 in seguito alla soppressione delle barriere doganali,
quella che era stata un'intesa precisa fra lo Stato e la Regione
sancita anche da una norma di attuazione, ma questo evidentemente
il Ministro lo considera assolutamente secondario.
"Però, per
esempio, Bolzano doveva avere 7 miliardi e non voleva sentire
ragione, né crisi, né altro. Io me ne sono fottuto e intanto gli ho
bloccato i trasferimenti
- allora bloccare quello che è dovuto
per legge è evidentemente, fatto da un Ministro della Repubblica,
una cosa assolutamente lecita e legittima, noi su questo abbiamo
delle opinioni leggermente diverse -
così siamo arrivati a
trattare. Certo uno dice: meglio abolirle
- abolire che cosa:
le Regioni? Perché altri termini al femminile non ho trovato nella
parte superiore dell'articolo -
ma la legge non lo consente,
intanto cominciamo a tagliare piano piano i privilegi. Il vero
problema è stata la modifica del titolo della Costituzione, fatta
da quegli altri"
, credo si riferisca all'ala sinistra di questo
emiciclo.
A questo punto credo che un minimo di attenzione la questione la
richieda e la richiede, Presidente Rollandin, perché il Ministro,
al di là delle esternazioni giornalistiche, esterna anche in aula
delle commissioni; in particolare, nell'audizione del 5 maggio
2010, il Ministro Calderoli ha dichiarato:
"Trento e Bolzano
hanno già firmato e recepito l'accordo, stiamo chiudendo e credo
siamo al livello della firma con la Valle d'Aosta e successivamente
passiamo al Friuli"
. Non so a questo punto cosa dobbiamo
pensare. Siamo alla vigilia di una chiusura di una partita su cui
evidentemente qualcuno, o anche tutti cercano di speculare, chi in
un senso chi nell'altro. Siamo a sentir dire che si porteranno
centinaia di milioni di euro alla Valle d'Aosta, riversati in
opere, in altri canali, ma siamo anche a sentir dire dal Ministro
che i rubinetti stanno per essere chiusi. Qui abbiamo interesse a
limitare il campo della nostra analisi e della nostra presa di
posizione e abbiamo voluto farlo nel modo che riteniamo più consono
a quest'aula. Intanto nel chiedere che un Ministro della Repubblica
non si permetta di avere atteggiamenti e fare dichiarazioni
ricattatorie nei confronti della nostra autonomia, questo è il
minimo che credo si debba richiedere, e poi chiedere al nostro
Governo di riferirci, di farci sapere a che punto sono queste
trattative, se è vero che siamo a livello di firma o se è una
fantasia calderoliana. Credo che abbiamo necessità di ripristinare
un clima di chiarezza, di doverosa informazione e di non andare
alla cieca a sottoscrivere degli accordi che potranno essere
pesantemente lesivi per questa nostra Regione, senza averne
misurato tutte le ricadute, come chiedevamo già in passato.
Chiediamo che si esprima sdegno e riprovazione per questo
linguaggio e per queste dichiarazioni, lo chiediamo con fermezza,
perché non si tratta solo di stati d'animo, di parola dal sen
fuggita, ma di una strategia dichiarata ed è una strategia non
condivisibile. Non credo che sempre i Governi si siano atteggiati
in questo modo e sempre si sia proceduto in questo modo. Chiediamo
al Presidente di riferire sullo stato reale della trattativa e di
invitare anche i Parlamentari a vegliare, affinché queste manovre
non abbiamo corso. Grazie.
Président
- La parole au Président de la Région,
Rollandin.
Rollandin (UV)
- L'attenzione a vari livelli nei
confronti della Valle d'Aosta non è una novità. Sappiamo anche che,
in particolare quando si avvicinano alcune scadenze, alcune
competizioni elettorali, alcuni riscoprono la Valle d'Aosta, alcuni
evidentemente giudicano quello che succede in Valle d'Aosta in modi
più o meno coloriti. Dell'attenzione nei confronti dell'autonomia
speciale abbiamo evidenti tracce a livello parlamentare, non solo
di commissione: ci sono atti depositati anche in questa
legislatura, come nella passata, dove si parla esplicitamente di
annullare le autonomie speciali, credo che di esternazioni ne
abbiamo sentite tante e di diverso tipo. Sicuramente abbiamo letto
anche noi quello che è stato il contenuto dell'intervista che
giustamente oggi si è voluto - mi sembra che l'occasione è ghiotta
- rileggere, perché francamente queste dichiarazioni non è che non
siano gustose per chi non vede l'ora di trovare qualcosa per dire:
"vedete cosa succede con quelli che governano attualmente"
.
Non credo quindi che ci siano commenti da fare, se non sottolineare
indubbiamente l'atteggiamento che noi non possiamo sopportare da
parte del Ministro in questo caso, come abbiamo fatto per altri che
in altre occasioni hanno in qualche modo leso la dignità di
un'istituzione come la Regione e che si sono pronunciati in termini
assolutamente incomprensibili, soprattutto da parte di Ministri.
Perché di dichiarazioni stravaganti ne abbiamo sentite anche in
questi giorni ad Aosta, anche qui sottolineo che certe
affermazioni, tanto per dirlo, alla Di Pietro, che sicuramente
saranno poi oggetto di tutta l'attenzione necessaria perché vanno a
ledere anche qui una serie di passaggi, che è vero che la campagna
elettorale giustifica molte cose, però non a dei livelli di
insulto! Sicuramente poi Di Pietro ha pensato bene di estendere gli
insulti non solo all'Union Valdôtaine, ma anche all'ALPE, anche a
quelli che sono oggi, solo perché sono ex Unionisti, quindi sono
degni di tutte le riprovazioni di questo mondo! Vorrei ricordare
che con gli Unionisti lo stesso Di Pietro ha fatto degli accordi,
li ha fatti con Louvin per le europee, adesso se ne è
dimenticato... Credo che il teatrino da parte dei romani che a
turno vengono ad Aosta lo conosciamo, anche nel fatto che, quando
vengono accolti bene, sono tutti a favore dell'autonomia, come
ripassano Carema molti se ne dimenticano e hanno un atteggiamento
sconsiderato.
Non abbiamo da eccepire sul fatto che sia giusto rappresentare
tutto lo sdegno nei confronti di chi si atteggia con questi
proclami verso le autonomie speciali e credo che per il resto noi,
nel momento in cui avremo contezza di quella che può essere una
procedura, faremo tutti i passi necessari per attivare a livello di
commissione e di Consiglio quello che è necessario per arrivare
all'applicazione come previsto della legge n. 42 sul federalismo
fiscale. Voteremo quindi questa risoluzione.
Président
- Je soumets au vote la résolution:
Conseillers présents et votants: 29
Pour: 29
Le Conseil approuve à l'unanimité.
Président
- Collègues, nous avons achevé nos travaux. Le
Conseil est fini.
La séance est levée.
---
La réunion se termine à dix-neuf heures et quarante et une
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK