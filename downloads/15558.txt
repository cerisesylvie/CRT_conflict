Consiglio Regionale della Valle d'Aosta - Oggetto del Consiglio n. 1861 del 13 marzo 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1861 del 13 marzo 1996 - Resoconto
SEDUTA ANTIMERIDIANA DEL 13 MARZO 1996
OGGETTO N. 1861/X Disservizio del collegamento ferroviario
Aosta-Torino. (Interpellanza)
Interpellanza Tenuto conto che da molto tempo siamo impegnati a
migliorare la qualità del trasporto pubblico in special modo quello
ferroviario, destinando a tal fine ingenti risorse finanziarie;
Considerato che in particolare la linea ferroviaria Aosta-Torino
ha da sempre rappresentato un collegamento di vitale importanza non
soltanto per i cittadini valdostani, ma anche per i turisti che
frequentano la Valle d'Aosta;
Avuto notizia che sono state raccolte numerose firme di
cittadini valdostani che denunciano un gravissimo disservizio
concernente la soppressione del capolinea a Porta Nuova del treno
per Aosta in partenza alle ore 10,10 poi spostato alle ore 11,35 e
che permetteva la coincidenza con il treno Palermo-Torino Porta
Nuova in arrivo alle ore 9,50;
tutto ciò premesso, i sottoscritti Consiglieri regionali
Interpellano
l'Assessore competente per sapere:
1) se quanto denunciato è a conoscenza l'Assessore;
2) quali iniziative la Giunta ha assunto o intende assumere per
contrastare un provvedimento che penalizza pesantemente non
soltanto i cittadini valdostani ma anche i numerosi turisti che
intendono raggiungere la nostra Valle in treno.
F.to: Parisi - Aloisi - Bich - Lanièce
Presidente Ha chiesto la parola il Consigliere Parisi.
Parisi (VAP) Lo scopo di questa interpellanza è quello di
sollevare alcune problematiche che riguardano il trasporto pubblico
in generale, in particolare il collegamento ferroviario
Aosta-Torino.
Lo spunto parte anche da una sottoscrizione di firme che è stata
raccolta ultimamente di molti cittadini valdostani, che si
lamentavano di un provvedimento assunto dal compartimento di Torino
che ha creato e crea enormi disagi a tutti i cittadini valdostani e
ai turisti. Mi riferisco ad un provvedimento che ha annullato al
capolinea di Porta Nuova il treno in partenza alle ore 10,10 per
Aosta e che permetteva la coincidenza con il treno Palermo-Torino
Porta Nuova in arrivo alle 9,50.
Questa iniziativa crea una enorme difficoltà perché chi arriva a
Torino a quell'ora, avendo effettuato più di 22 ore di treno, si
trova nella impossibilità di raggiungere Aosta se non dopo 5 ore,
oppure prendere i bagagli, trovarsi un mezzo proprio e raggiungere
Porta Susa per poi venire a Torino. Questo stato di cose ha
sollevato un'enorme protesta da parte dei cittadini, quindi
chiedevo all'Assessore se è a conoscenza di questo fatto e, in caso
affermativo, quali iniziative intenda assumere.
Oltre a questo però volevo segnalare che su questo collegamento
da sempre, anche se bisogna dire che è migliorato rispetto al
passato, esistono dei grossi problemi che vengono denunciati molto
spesso dagli organi di informazione, che riguardano o le carrozze
nel periodo invernale perché fredde o sporche, o le coincidenze
nella tratta Pont-Saint-Martin/Aosta di cui non sempre gli orari
corrispondono. Volevo sapere se l'Assessore è a conoscenza e quali
iniziative intende assumere al riguardo.
Volevo sollevare altri problemi che riguardano il trasporto
pubblico in generale e mi riferisco al collegamento dei servizi di
trasporto collettivo effettuati nella città di Aosta. Anche qui ci
sono dei problemi che riguardano il collegamento delle navette che
è molto limitato; in effetti questo servizio raggiunge pochissime
zone della città, tanto che ultimamente vi è stata da parte dei
cittadini una richiesta dei motivi di tale limitazione, e anche per
questo chiedo all'Assessore se è nei programmi dell'Assessorato di
ampliare le zone di collegamento con le navette, oppure se vi sono
dei problemi di carattere tecnico o finanziario che impediscono il
collegamento.
D'altra parte credo che sarebbe opportuno allargare questo
servizio, anche perché lo scopo principale della messa in servizio
delle navette è quello di limitare il traffico automobilistico nel
centro della città.
Se si vuole raggiungere questo scopo, sicuramente encomiabile e
da approvare, bisogna dare al cittadino la possibilità di spostarsi
nella città di Aosta, avendo la garanzia che oltre ai mezzi ha
anche il numero e la qualità del servizio tale da soddisfare quelle
che sono le sue esigenze.
Volevo sollevare a questo proposito solo due questioni che mi
sono state poste. Una riguarda il collegamento per gli abitanti di
via Chambéry, mi riferisco a quella parte che è oltre l'area
Ferrando; questo è un problema che avevo già sollevato
all'Assessore. Non so perché la navetta, anziché fare il capolinea
all'area Ferrando, non possa proseguire il tratto di Corso
Battaglione e fare il giro, comprendendo nel servizio tutta quella
parte che attualmente è esclusa. Credo che questa sarebbe una
iniziativa da prendere e mi aspetto che l'Assessore possa dirmi
qualcosa al riguardo.
La seconda questione riguarda il ticket. Come ben sa
l'Assessore, forse dovuto alla differenziazione dei prezzi del
ticket, il ticket in questo momento può essere utilizzato dagli
utenti che hanno l'abbonamento o lo stesso ticket per le linee
suburbane, quindi questo ticket può essere adoperato per le
navette, però non può essere adoperato viceversa, per cui chi ha il
ticket per le navette non può utilizzarlo per le linee urbane.
Anche qui ritengo che si possa fare qualcosa per migliorare il
servizio.
Infine, vorrei sapere dall'Assessore quando potremo vedere come
cittadini aostani finalmente le pensiline, di cui si parla da
tantissimi anni, ma di cui ancora non si vede la luce. Mi auguro
che l'Assessore possa dare le risposte dovute, anche perché per
quanto riguarda il trasporto pubblico abbiamo impegnato enormi
risorse e credo sia altrettanto giusto che i cittadini si attendano
una qualità del servizio migliore di quello che è avvenuto
finora.
Presidente Ha chiesto la parola l'Assessore all'ambiente,
turismo e urbanistica, Riccarand.
Riccarand (VA) L'interpellanza del Consigliere Parisi e di altri
consiglieri ha allargato molto l'orizzonte rispetto al testo che
era stato presentato, ma dà anche la opportunità di una risposta su
alcuni aspetti essenziali del trasporto pubblico a livello
regionale.
Anzitutto per quanto riguarda il trasporto ferroviario credo che
non si possa parlare di disservizio sul trasporto ferroviario fra
Aosta-Chivasso-Torino e neanche fra Aosta e Pré-Saint-Didier,
perché, grazie al contratto di servizio che abbiamo fatto alla fine
del '93 - inizio del '94, il servizio ferroviario è notevolmente
aumentato in quantità e qualità nella nostra regione. Posso fornire
alcuni dati che credo siano molto eloquenti: il numero di treni al
giorno che viaggiano complessivamente sull'Aosta/Prés-Saint-Didier
e sull'Aosta/Ivrea è passato dai 46 del '93 ai 67 del '95, con una
offerta di servizio notevolmente aumentata.
E' aumentata l'utenza in modo significativo, capovolgendo invece
una tendenza che era a riduzione dell'utilizzo della ferrovia.
Sull'Aosta/Pré-Saint-Didier la media giornaliera dell'estate è
passata dai 229 passeggeri al giorno del '93 ai 441 del '95, è
quasi raddoppiata. Invece in autunno si è passati dai 437 del '93
ai 561 del '95. Sulla tratta Aosta/Pont-Saint-Martin si è passati:
in estate, da 1430 del '93 a 1715 nel '95, e con riferimento alla
media giornaliera invernale da 1570 del '93 a 2100 del '95.
Gli abbonamenti mensili rilasciati nel corso di tutto un anno
nelle stazioni della Valle d'Aosta sono passati da 4500 nel '93 a
6800 nel '95.
Le carte verdi per i giovani che danno diritto ad un abbonamento
scontato sono passate da 200 nel '93 a 580 nel '95.
Le agevolazioni tariffarie per gli anziani, la gratuità con il
pagamento di una piccola quota sono passate da 0, quante erano nel
'93, a 10087 nel '95.
Quindi ci sono dei dati che dimostrano in modo inoppugnabile
come il contratto che abbiamo fatto con le Ferrovie sia servito ad
aumentare enormemente la quantità e la qualità del servizio. Questo
non significa che problemi non ci siano e che non si possa ancora
migliorare notevolmente in questo settore.
Il contratto che abbiamo fatto con le Ferrovie ci ha permesso di
diventare un interlocutore solido nei confronti delle Ferrovie
anche per quanto riguarda la discussione degli orari. Tutti gli
orari invernali ed estivi sono stati discussi da parte delle
Ferrovie con la Regione Valle d'Aosta e si è sempre cercato, nei
limiti del possibile, di dare una risposta alle nostre
esigenze.
Lo spostamento del capolinea del treno che parte nella tarda
mattinata da Torino verso Aosta delle 11,35 è avvenuto nell'orario
invernale '95-96 a causa del fatto che sono in corso di
realizzazione i lavori del passante ferroviario a Torino, che
rendono molto problematico l'inoltro di treni a Torino Porta Nuova;
moltissimi treni non possono più accedere a Torino Porta Nuova
proprio perché sono in corso questo tipo di lavori. Abbiamo fatto
presente fin dall'inizio alle Ferrovie questo problema e ci è stata
data garanzia che questo sarebbe stato un intervento limitato al
periodo invernale e che dal 2 giugno 1996 il capolinea sarebbe
stato ripristinato a Torino Porta Nuova.
In effetti, siccome l'orario estivo è già stilato, le Ferrovie
ci hanno confermato che dal 2 giugno 1996 il treno che partiva da
Porta Nuova ripartirà da Porta Nuova alle 11,25, anticipando anche
i tempi, e sicuramente è una connessione molto rilevante per chi
viene dal sud d'Italia. Rimane il problema del passante
ferroviario, per cui ci potranno essere, nei prossimi periodi,
alcuni treni che dovranno fermarsi a Porta Susa, in attesa che sia
completato il passante ferrovia, e allora tutto il traffico anche
verso la Valle d'Aosta nell'imbuto che attualmente c'è fra Chivasso
e Torino Porta Nuova potrà essere migliorato.
Per quanto riguarda il trasporto suburbano, sicuramente tutti i
dati indicano un aumento significativo del servizio e dell'utenza
soprattutto nella zona urbana e suburbana di Aosta: il servizio
fatto dalla SVAP ha indici che sono notevolmente positivi in
termini di crescita dell'utenza.
La navetta è un servizio nuovo che è stato istituito da due
anni, prima a livello sperimentale e poi è diventato stabile; è un
servizio che ha già un'utenza significativa, che può ancora essere
ampliato e raggiungere nuove zone, però questo può essere fatto
solo raddoppiando il numero di veicoli, e questo lo possiamo fare
solo nella misura in cui da parte del Comune di Aosta c'è un
impegno più significativo sulla pedonalizzazione del centro, sulla
limitazione dei parcheggi al centro, in modo da accrescere
l'utenza, altrimenti rischiamo di avere dei costi troppo alti.
Quindi è possibile una espansione, è legata a degli impegni e a
delle scelte che il Comune di Aosta si è assunto e che fino adesso
non ha onorato, per cui un ulteriore sviluppo di questo sistema
dipende dalla possibilità di attuare quello che avevamo chiesto
come Giunta regionale di dire, ovvero il progetto navetta può
essere rafforzato se c'è una effettiva chiusura del centro storico
di Aosta al traffico automobilistico ed ai parcheggi stabili non a
pagamento. In quel caso possiamo avere una espansione perché
avremmo un'utenza significativa.
Per quanto riguarda i ticket, già è stato fatto un passo in
avanti con questi sistemi magnetici; stiamo studiando una tariffa
integrata a livello regionale per cui su tutto il territorio
regionale autolinee e ferrovia si potrà viaggiare con lo stesso
titolo di viaggio.
E' un progetto in fase molto avanzata, è già finanziato; nei
prossimi due anni sono stati riservati finanziamenti appositi e
credo che rappresenterà una soluzione all'avanguardia che risolverà
tutti i problemi che attualmente esistono, ma che sono superabili.
Questo progetto che stiamo portando avanti in fase già esecutiva ci
permetterà di trovare una soluzione ottimale.
Per quanto riguarda le pensiline e le paline segnaletiche al
servizio autolinee, abbiamo presentato un progetto apposito,
finanziato nell'ambito del piano triennale dell'ambiente. Per
quanto riguarda le paline, queste vengono posizionate direttamente
dalla Regione, è già stato assegnato l'appalto alla ditta, entro
l'estate nel Comune di Aosta e in fondovalle verranno poste le
paline segnaletiche nuove.
Per quanto riguarda le pensiline abbiamo avuto un finanziamento
da parte del piano triennale dell'ambiente, però questo
finanziamento è stato girato al Comune di Aosta, che deve
posizionare le pensiline e che sta facendo le procedure per
appaltare la posa delle pensiline. Non so dire quali sono i tempi,
ma penso che nell'arco di quest'anno, avendo già individuato le
aree, i terreni e fatto le procedure di occupazione d'urgenza dei
suoli, si possa finalmente avere una loro collocazione sul
territorio del Comune di Aosta.
Presidente Ha chiesto la parola il Consigliere Parisi.
Parisi (VAP) Ringrazio l'Assessore per la risposta e mi dichiaro
soddisfatto anche perché tutte le notizie che ci ha fornito servono
anche per tranquillizzare i cittadini non solo per quanto riguarda
il servizio suburbano, ma anche per quei cittadini che devono
raggiungere Torino attraverso la ferrovia. Mi auguro che quel
disservizio che sta avvenendo a Porta Nuova sia momentaneo e che si
possa tornare alla normalità in tempi brevi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK