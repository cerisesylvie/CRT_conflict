Consiglio Regionale della Valle d'Aosta - Oggetto del Consiglio n. 536 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 536 del 22 aprile 2021 - Resoconto
OGGETTO N. 536/XVI - Interpellanza: "Azioni per la
definizione del Piano di monitoraggio e sorveglianza regionale per
la gestione dei rifiuti".
Bertin (Presidente)
- Punto 49. Per l'illustrazione
dell'interpellanza, il collega Brunod.
Brunod (LEGA VDA) -
Richiamate le risoluzioni n. 1 e 2
relative al punto 40.03, petizione popolare promossa dal Comitato
"La Valle non è una discarica", aventi come oggetto controllo
radiometrico dei rifiuti e piano di monitoraggio e sorveglianza
regionale, approvati durante la seduta del Consiglio regionale
tenutasi in data 13 e 14 gennaio 2021; ricordato che la risoluzione
n. 1 impegnava il Governo regionale, in particolare l'Assessore
competente, a verificare entro tre mesi la possibilità di definire
un percorso amministrativo atto a richiedere l'implementazione di
un sistema di controllo radiometrico finalizzato alla rilevazione
della radioattività con l'obiettivo di evitare che all'impianto di
Chalamy, Pontey e Pompiod pervengano accidentalmente rifiuti che
anche naturalmente possano presentare criticità per concentrazione
di radioisotopi.
Ricordato che la risoluzione n. 2 impegnava il Governo
regionale, e in particolare l'Assessore competente, anche in
considerazione della citata revisione del piano regionale di
gestione dei rifiuti, a verificare entro tre mesi la possibilità di
definire uno specifico piano di monitoraggio e sorveglianza
regionale coordinato dalla Regione Autonoma che preveda, disciplini
e programmi le attività future che le strutture regionali - l'Arpa,
il Corpo forestale o ogni altro ente, agenzia o organismo
competente - potranno mettere in atto per il protocollo delle
modalità con le quali vengono svolte le attività di esercizio delle
discariche di rifiuti speciali siti in Regione in tutte le relative
fasi.
Evidenziata la grande importanza del piano di monitoraggio e
sorveglianza regionale, in quanto avrebbe lo scopo di promuovere
maggiori azioni di controllo e trasparenza sulla tematica con un
impegno a una sorveglianza superiore e che consentirebbe la piena
operatività degli enti preposti alla tutela dell'ambiente e della
salute pubblica, dotandoli delle risorse economiche necessarie allo
svolgimento di attività programmate definite.
I Consiglieri interpellano l'Assessore competente per conoscere
cosa sia stato fatto della risoluzione n. 1dall'Assessorato
competente nell'arco dei tre mesi trascorsi dalla data di
approvazione, cosa sia stato fatto della risoluzione n. 2
dall'Assessorato competente nell'arco dei tre mesi trascorsi dalla
data di approvazione e, come terza domanda: a fronte delle attività
condotte e delle relative risultanze, quali siano le ulteriori
attività che si intendono porre in essere sul tema.
Credo che il collega Ganis, come primo firmatario della
risoluzione numero uno, abbia da aggiungere qualcosa in merito.
Presidente -
Consigliere Ganis, per i minuti
restanti.
Ganis (LEGA VDA) -
Ringrazio il collega Brunod. Nella
seduta consiliare del 14 marzo, l'Assessore competente aveva
espresso le seguenti parole: "Bisogna studiare fin da subito come
intervenire. Non è sufficiente contare esclusivamente sul piano
regionale dei rifiuti che sarà pronto fra molti mesi, si rischia di
rimanere senza una norma per limitare fortemente l'afflusso dei
rifiuti speciali verso le due discariche".
Detto questo, noi, come Gruppo Lega, avevamo proposto due
risoluzioni: la prima riguardava l'implementazione del sistema di
controllo radiometrico, la seconda definire un piano specifico di
monitoraggio e sorveglianza regionale da attuare da parte dei
soggetti competenti, entrambe finalizzate a controllare,
sorvegliare e monitorare le procedure di smaltimento e gestione dei
rifiuti.
A oggi stiamo ancora aspettando una risposta e - data
l'importanza della questione relativa alle discariche sulla
gestione dei rifiuti e alle preoccupazioni dei cittadini valdostani
per quanto riguarda la salute pubblica - è evidente che certe
soluzioni andrebbero prese nell'arco dei tempi stabiliti. Resta il
fattore importante che il Consiglio regionale ha approvato entrambe
le nostre risoluzioni.
In merito a queste considerazioni, vorremmo evidenziare che
tutti gli investimenti che verranno fatti da oggi in poi saranno
mirati a tutelare la salute dei cittadini valdostani e a
salvaguardare le generazioni future e l'ambiente circostante.
Questo è il nostro impegno.
Presidente -
Per la risposta, l'assessora Minelli.
Minelli (PCP) -
Premetto innanzitutto che l'impegno delle
risoluzioni nei confronti del Governo regionale, così era scritto,
è, nel caso di specie, corretto e pertinente in quanto l'argomento
coinvolge le competenze di più Assessorati.
Le attività di sorveglianza ambientale sono infatti in capo al
Corpo forestale della Valle d'Aosta, supportato sotto il profilo
tecnico e scientifico da Arpa.
Successivamente all'approvazione delle risoluzioni 1 e 2 in data
14 gennaio, gli uffici competenti del Dipartimento ambiente di Arpa
e del Corpo forestale della Valle d'Aosta hanno lavorato
congiuntamente alla definizione di un documento di analisi di
fattibilità di quanto richiesto nelle risoluzioni approvate.
Tale documento è stato redatto entro i tre mesi previsti dalla
risoluzione ed è stato trasmesso agli Assessori competenti nella
prima settimana di aprile. Il testo sarà esaminato quanto prima
dalla Giunta, l'ho trasmesso al Presidente della III Commissione e
provvederò a inviarlo agli interpellanti.
In sintesi, gli aspetti salienti relativi ai due quesiti della
relazione di analisi fatta dagli uffici si possono così
evidenziare: relativamente al primo quesito, la risoluzione
impegnava il Governo, in particolare l'Assessore, a verificare
entro tre mesi la possibilità di definire un percorso
amministrativo atto a richiedere l'implementazione di un sistema di
controllo radiometrico.
Dalla relazione emerge il fatto che l'assenza in Italia di una
normativa organica e di requisiti tecnici specifici rende la
situazione estremamente variegata sul territorio nazionale e, in
diversi casi, per le autorità competenti al rilascio delle
autorizzazioni è difficoltoso imporre l'obbligo dell'installazione
del portale di controllo radiometrico.
Vista la complessità della materia per la messa in atto delle
azioni richieste dalla risoluzione, si ritiene pertanto necessario
approvare preventivamente un atto d'indirizzo regionale che
definisca casistiche e tecnologie da adottare per la misura
radiometrica dei rifiuti conferiti nelle discariche di rifiuti
inerti speciali non pericolosi.
L'installazione di un portale dotato di un sistema di controllo
radiometrico presso le tre discariche oggetto della risoluzione
implica, successivamente all'adozione di un atto d'indirizzo, la
necessità di una modifica delle autorizzazioni in essere tesa a
introdurre una prescrizione che imponga l'installazione di tale
tipo di strumentazione. Sia l'installazione dei portali sia la loro
gestione comporta ovviamente dei costi e i costi d'installazione e
gestione per i tre siti dovranno essere sostenuti, sulla base del
principio di "chi inquina paga", dal gestore.
Tali costi andranno recuperati in tariffa con degli incrementi
che saranno a carico delle imprese che conferiscono.
C'è un ulteriore aspetto che emerge dalla relazione: stante le
motivazioni alla base della petizione, si ipotizza che debba essere
prevista la possibilità di un monitoraggio in remoto da parte del
Corpo forestale e di Arpa, in tal caso andrà prevista la copertura
dei costi di personale e di reperibilità in capo al Corpo forestale
e all'Arpa stessa.
Le azioni conseguenti all'approvazione di un'implementazione di
un sistema di controllo radiometrico presso alcuni siti di
discarica per essere attuate comporteranno la messa a disposizione
di somme aggiuntive nei capitoli di bilancio e un incremento della
dotazione organica di alcune strutture dell'Amministrazione,
aspetti, questi, che dovranno essere attentamente valutati e
approvati.
Relativamente al secondo quesito, la risoluzione impegnava,
anche in considerazione della revisione del pano dei rifiuti, a
verificare la possibilità di definire un piano di monitoraggio e
sorveglianza regionale, come avete citato.
La relazione esamina anche la questione del monitoraggio e della
sorveglianza, evidenziando in sintesi i seguenti aspetti: le
attività di controllo ambientale sul territorio regionale sono
svolte dal Corpo forestale della Valle d'Aosta, avvalendosi del
supporto tecnico-scientifico di Arpa. I controlli sono eseguiti
periodicamente sull'intero spettro previsto dalla normativa
ambientale nazionale e su tutte le installazioni previste sul
territorio. Data la vastità delle casistiche e del numero di
impianti da verificare, questi controlli sono condotti attualmente
nel limite delle risorse umane ed economiche disponibili. Esiste
comunque un piano d'ispezioni ambientali che prevede l'esecuzione
programmata di una serie di controlli fiscali di tipo
amministrativo e analitico eseguiti dal Corpo forestale e da
Arpa.
I costi di questi controlli sono attualmente sostenuti, ai sensi
della normativa vigente, dal gestore.
Per andare oltre l'attuale sistema di controlli e definire per
le tre discariche oggetto della risoluzione uno specifico piano di
monitoraggio e sorveglianza, occorre mettere in atto una
programmazione normativa, organizzativa e finanziaria.
Analogamente a quanto già illustrato per la disamina della
risoluzione numero 1, occorre, anche in questo caso, predisporre
anzitutto un atto regionale d'indirizzo che definisca i criteri
tecnici e organizzativi per l'elaborazione di uno specifico piano
di sorveglianza e controllo e le relative coperture economiche per
lo svolgimento di questa attività.
La Giunta dovrebbe dunque decidere di procedere all'approvazione
di un documento di linee guida che stabilisca esattamente i siti
oggetto dello specifico piano e soprattutto la periodicità delle
ispezioni, le tipologie delle verifiche da eseguire e disporre
inoltre le misure per la relativa copertura economica.
Questa attività richiederà infatti un incremento del personale
addetto alla sorveglianza e al controllo ambientale e i costi
saranno a carico dell'Amministrazione regionale.
Sotto il profilo economico, la relazione ritiene che la
copertura dei costi aggiuntivi di personale e di laboratorio possa
essere stimata in almeno 200 mila euro annui.
Relativamente al terzo quesito, le attività da porre in essere
sono già emerse analizzando i due punti. Anzitutto occorre l'esame
e l'approvazione della relazione di fattibilità, che è stata
trasmessa dagli uffici, e, a seguito o contestualmente
all'approvazione del documento di fattibilità, dovranno essere
messe a disposizione le adeguate risorse economiche prefigurate nel
documento in capo alle strutture coinvolte e, in fase di
definizione del piano di fabbisogno del personale, le necessarie
dotazioni aggiuntive, anch'esse prefigurate nel documento. Entrambe
le condizioni sono ritenute dalla relazione indispensabili per
l'effettivo avvio delle attività.
A seguito della messa a disposizione di risorse economiche e del
personale, sarà possibile definire - come io personalmente ritengo
sia opportuno - uno specifico piano operativo di controllo
radiometrico e un dettagliato piano pluriennale di monitoraggio e
sorveglianza delle citate discariche di rifiuti speciali.
Come ho evidenziato poc'anzi, il documento dovrà essere
esaminato ora dalla Giunta e si dovranno fare le opportune
valutazioni nel merito.
Prima di concludere, ritengo che non si possa evitare un accenno
alla sentenza della Corte Costituzionale di cui siamo venuti a
conoscenza ieri e che interviene proprio sulla materia delle
discariche di rifiuti speciali.
I temi dell'interpellanza e i provvedimenti da assumere
dipendono ovviamente anche dalle dimensioni che nei prossimi mesi e
anni avrà in Valle d'Aosta il fenomeno delle discariche per queste
tipologie di rifiuti. La sentenza purtroppo cancella una norma
regionale di tutela del territorio, che ho votato, e quindi, a mio
avviso, si rende necessario un ulteriore e urgente intervento
legislativo da parte della Regione.
Come è noto, fin dal mese di gennaio gli uffici dell'Assessorato
all'ambiente, supportati dall'ufficio legislativo e dall'Avvocatura
regionale, avevano predisposto un testo di legge che forse avrebbe
potuto evitare la sentenza che è stata pronunciata. Un'azione
scaturita dalle preoccupazioni derivanti dalla bocciatura da parte
della Corte Costituzionale di leggi molto simili alla nostra, come
quella della Regione Molise, cassata in autunno, che rendeva quindi
prevedibile l'attuale risultato.
Su questa proposta non c'è stato un consenso sufficiente per
giungere a un positivo risultato, ma i contenuti sono stati
sostanzialmente recepiti in una proposta di legge depositata dai
Consiglieri di Progetto Civico Progressista.
Ora è urgente che la Commissione competente riprenda subito in
mano tale materia, senta i legali per le loro valutazioni sulla
sentenza ed è opportuno che tutto il Consiglio lavori per un nuovo
e urgente provvedimento legislativo in materia.
Da parte dell'Assessorato all'ambiente c'è, come c'è stata nei
mesi scorsi, la piena disponibilità a lavorare in tal senso.
Presidente -
Consigliere Aggravi per la replica.
Aggravi (LEGA VDA) -
Vede, Assessore, lei ha iniziato
rispondendo che l'impegnativa delle due risoluzioni è onere di
tutto il Governo regionale e, giustamente, cita il Corpo forestale
e l'Arpa.
Io fossi un membro del Governo regionale la sua chiusura non
l'apprezzerei, ma questa è una cosa che dovete gestire in seno alla
maggioranza, penso.
Sono contento che due risoluzioni abbiano potuto dare un
contributo futuro e mi auguro che i fondi si troveranno, mi auguro
che le procedure verranno definite, però questa tipologia di
soluzione è una soluzione che si occupa di una parte del problema
perché, vede, c'è un problema di fondo che è soprattutto di natura
politica, perché è facile dall'esterno o da certi banchi fare delle
promesse o fare degli slogan, un'altra cosa è quando poi si va a
governare.
Io dicevo spesso alla sua collega Pulz che è facile dire agli
altri cosa fare, ma poi quando si ha una responsabilità,
ovviamente, lì di solito ci si guarda intorno e si conta quanti si
è e che forza si può avere.
Ci sono dei comitati che al di fuori lanciano delle proposte e
delle provocazioni e qualche volta, mi spiace dirlo, invece che le
soluzioni si lanciano soltanto dei semplici slogan di natura
politica e c'è chi su questo ha sì fatto e ha sì ipotecato un certo
tipo di consenso.
Ma non voglio andare troppo fuori tema, voglio concentrarmi su
questi due aspetti; ripeto, queste due proposte... e, in
particolare, in generale un piano di monitoraggio dell'esistente e
anche del futuro permette di gestire una parte del problema che è
la sicurezza di quello che c'è perché, non raccontiamoci storie,
quello che c'è va gestito, non si può eliminarlo con un colpo di
penna e io su questo farei tesoro di quello che la sentenza dice e
puntualizza, ovvero si parla fortemente all'interno della sentenza
dello strumento di pianificazione, o meglio degli strumenti di
valutazione e soprattutto della previsione del territorio.
La rivisitazione del piano dei rifiuti sarà sicuramente
fondamentale, perché si dovrà ovviamente mettere mano e cercare di
rendere il piano dei rifiuti più green - penso che apprezzi questa
definizione - ma quello che c'è, non raccontiamoci storie, è
inutile - qualsiasi bandiera non tiene - va gestito e non va
gestito soltanto dal punto di vista normativo, va gestito anche dal
punto di vista dei rapporti con chi oggi ha la gestione di queste
società, al netto di altre cose che dovranno fare il loro
corso.
Perché dico questo? Perché ripeto, e torno a bomba, è facile a
un certo punto quando si hanno responsabilità guardarsi intorno e
vedere in quanti si è e, soprattutto, guardare da questa parte del
tavolo e dire che tutto il Consiglio deve darsi da fare, perché si
chiama sempre tutto il Consiglio quando c'è una difficoltà.
Ora che il bastone del comando ce l'ha lei, la leadership ce
l'ha lei su questo argomento, la invito a farsi promotrice di
quello che fuori è stato riportato e di quello che anche - mi
perdoni, ma so che lo capirà - in parte lei ha cavalcato, perché le
soluzioni che vanno date devono essere le soluzioni serie e
percorribili, non dei sogni, perché purtroppo la realtà è diversa e
fuori spesso si danno delle aspettative su cui poi la gente fa leva
ed è brutto poi invece trovarsi a cercare per forza di attribuire
la colpa a qualcuno. Purtroppo la situazione che c'è è tale e va
gestita.
Quindi io la invito non soltanto a proporre proposte di legge,
non soltanto a proporre ai suoi colleghi di Governo degli atti
d'indirizzo che vanno benissimo e che recepiscono un lavoro che è
stato fatto insieme, lo dico da parte di tutto il Consiglio, ma io
la invito soprattutto a proseguire nella sua attività di Assessore
all'ambiente nel novero di quello che è stato promesso al di fuori,
perché altrimenti è facile parlare bene e poi, mi perdoni,
razzolare male.
Presidente -
Consigliere Manfrin, per mozione
d'ordine.
Manfrin (LEGA VDA) -
Solo per chiedere una breve
sospensione a nome dei gruppi di minoranza.
Presidente -
Va bene.
La seduta è sospesa dalle ore 15:25 alle ore 15:37.
Bertin (Presidente) -
Riprendiamo. Vedo una richiesta
d'intervento da parte del Consigliere Manfrin, che ne ha
facoltà.
Manfrin (LEGA VDA) -
Per chiedere, a nome dei gruppi di
minoranza, una riunione della conferenza dei capigruppo.
La seduta è sospesa dalle ore 15:37 alle ore 15:58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK