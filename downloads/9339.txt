Consiglio Regionale della Valle d'Aosta - Oggetto del Consiglio n. 358 del 22 febbraio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 358 del 22 febbraio 1989 - Resoconto
OGGETTO N. 358/IX - RISPETTO DEI TEMPI PREVISTI DAL
PROTOCOLLO D'INTESA TRA REGIONE E CONNER S.P.A. PER L'INSEDIAMENTO
DI UN'ATTIVITA' INDUSTRIALE A PONT-SAINT-MARTIN, IN RELAZIONE ALLA
MODIFICA DEL PROGETTO ESECUTIVO DELLO STABILIMENTO.
(Interpellanza).
PRESIDENTE: Do lettura dell'interpellanza presentata dal
Consigliere Riccarand:
INTERPELLANZA
RICORDATO che la Giunta regionale con deliberazione n. 2489 del
18 marzo 1988 ha approvato un protocollo di intesa tra la Regione
Valle d'Aosta e la Conner S.p.A. di Ivrea, per l'insediamento di
una attività industriale a Pont-Saint-Martin, nell'area ex
ILSSA-VIOLA;
RICORDATO ALTRESI' che tale protocollo di intesa prevedeva:
1) che la Regione garantisse la messa a disposizione, nel
secondo semestre 1989, di uno stabilimento di circa 10.000 mq.
coperti;
2) che la Conner S.p.A. avrebbe iniziato l'attività produttiva
alla fine del 1989 creando 160 nuovi posti di lavoro per personale
residente in Valle d'Aosta;
RICORDATO INOLTRE che la Giunta con deliberazione n. 4235 del 7
maggio 1988 ha affidato ad un esercito di professionisti (Studio
AIT Associati di Aosta, nella persona del Dott. Ing. Prospero
Bergamini; e allo Studio AI di Torino, nelle persone del Dott. Ing.
Gianni Baldizzone, Dott. Ing. Gianfranco Camussa, Dott. Ing.
Adriano Venturini, Dott. Arch. Jannis Kamenkakis) l'incarico di
elaborare e consegnare entro il 19.12.1988 il progetto esecutivo
dello stabilimento per la Conner S.p.A.;
RILEVATO che nella citata deliberazione 4235/88 si sottolineava
l'urgenza della progettazione "perché la messa a disposizione del
nuovo stabilimento dovrebbe avvenire nel secondo semestre 1989" e
si impegnava una somma di 600 milioni per spese progettuali;
APPRESO che gli studi incaricati hanno consegnato il progetto
esecutivo nei termini stabiliti prevedendo la realizzazione di uno
stabilimento che, secondo voci ufficiose, costerebbe 25
miliardi;
PRESO ATTO con stupore, che la Giunta regionale con
deliberazione n. 159 del 10 gennaio 1989 ha constatato che il
progetto appena consegnato non andava più bene e che bisognava
rivederlo completamente per cui si affidava al già citato esercito
di professionisti Un nuovo incarico di progettazione per una
ulteriore spesa prevista "in via di massima" in lire 380
milioni;
PRESO ALTRESI' ATTO, con pari stupore, che dalla deliberazione
159/89 è scomparso qualsiasi riferimento all'urgenza e alla
consegna dello stabilimento nel semestre 1989;
RILEVATO INFINE che con due deliberazioni del 1987 la Giunta
regionale già aveva impegnato 689 milioni per consulenze affidate
allo studio AI per definire i caratteri generali che dovevano
avere, dal punto di vista urbanistico, gli insediamenti nell'area
ex ILSSA-VIOLA;
IL SOTTOSCRITTO CONSIGLIERE REGIONALE
INTERPELLA
il Presidente della Giunta regionale per sapere:
1) se la Giunta regionale intende rispettare l'impegno, assunto
con il protocollo d'intesa nel marzo 1988, di mettere a
disposizione della Conner S.p.A. lo stabilimento entro il 2^
semestre 1989 ed in che modo questo potrà mai avvenire visto che
non c'è ancora neppure il progetto esecutivo;
2) per quali motivi si è deciso di modificare completamente un
progetto appena consegnato e quali dovranno essere le
caratteristiche del nuovo progetto;
3) se è vero che il progetto presentato dall'esercito di
professionisti prevedeva un costo di costruzione di circa 25
miliardi;
4) quale è l'ammontare totale della somma finora impegnata dalla
Regione per le consulenze e le progettazioni relative
all'utilizzazione dell'area ex ILSSA; si chiede inoltre di sapere
se i compensi ai professionisti per la progettazione esecutiva
dello stabilimento della Conner S.p.A. saranno pagati sulla base di
parcelle vidimate dai collegi professionali o sulla base di
convenzioni stipulate fra la Regione e gli studi incaricati.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (NS):
La Giunta regionale con deliberazione del
marzo 1988 aveva approvato un protocollo d'intesa fra la nostra
Amministrazione regionale e la Conner S.p.A. di Ivrea per insediare
una attività industriale a Pont-Saint-Martin nell'area ex Ilssa
Viola. Quel protocollo d'intesa prevedeva sostanzialmente che la
Regione mettesse a disposizione della Conner nel secondo semestre
del 1989 uno stabilimento di circa 10 mila mq coperti e che la
Conner dal canto suo iniziasse entro la fine del 1989 l'attività
produttiva creando 160 nuovi posti di lavoro per personale
residente in Valle.
Sulla base di questa intesa, il 7 maggio 1988 la Giunta aveva
approvato una deliberazione con cui aveva affidato l'incarico per
la progettazione esecutiva dello stabilimento della Conner allo
studio A.I.T. di Aosta e allo studio A.I. di Torino, sottolineando
l'urgenza di questo progetto. Si diceva:
"dichiara - la Giunta -
che l'elaborazione di quanto sopra descritto riveste carattere di
urgenza in quanto la messa a disposizione del nuovo stabilimento
dovrebbe avvenire nel secondo semestre 1989".
Quindi si
affidavano tempi abbastanza ristretti (entro la fine del 1989) agli
incaricati per redigere il progetto, per il quale era previsto fra
l'altro un impegno di spesa di ben 600 milioni per la
progettazione.
Evidentemente non può che destare sorpresa la lettura in data 13
febbraio 1989 della deliberazione di Giunta n. 159, in cui si
afferma che i progettisti incaricati hanno consegnato nei tempi
previsti, cioè in data 19.12.1988 il progetto dello stabilimento
della Conner, ma che nel frattempo si deve modificare completamente
il progetto, perché è necessaria una revisione completa del lay-out
e una rielaborazione del progetto esecutivo, perché sembra che nel
frattempo tutte le prospettive produttive della Conner siano state
modificate. Quindi, si affida nuovamente allo studio A.I.T. di
Aosta e allo studio A.I. di Torino l'incarico di rielaborare il
progetto esecutivo per un impegno di spesa di altri 380
milioni.
Per inciso va detto che lo studio A.I. di Torino aveva già avuto
degli incarichi per quanto riguarda l'immagine complessiva degli
insediamenti da realizzare nell'area con un impegno di spesa
ulteriore di 689 milioni.
Da queste deliberazioni di Giunta che abbiamo potuto vedere
viene fuori intanto un ritardo nelle decisioni della Regione
relative alla progettazione, un sicuro ritardo nell'avvio della
costruzione dello stabilimento, un'incertezza rispetto al tipo di
insediamento che si vuole realizzare, perché c'è già un protocollo
d'intesa, un accordo fra Regione e Conner; si dà l'incarico ai
progettisti che hanno già fatto uno studio sull'immagine dell'area
e dovrebbero realizzare un progetto di fabbricato, di capannone, e
poi questo progetto una volta presentato deve essere completamente
rivisto.
Ci sembra che ci siano molti punti interrogativi, molti elementi
di perplessità rispetto al modo con cui si sta conducendo questa
vicenda della Conner, per cui chiediamo con questa interpellanza di
avere tutta una serie di elementi per capire cosa ha indotto la
Giunta a chiedere una modifica radicale del progetto esecutivo -
basta guardare l'importo della previsione di spesa del progetto
stesso - entro quale tempo si pensa di iniziare i lavori e di
consegnare il fabbricato alla Conner e quanto è costata finora
tutta questa progettazione.
Si dà atto che alle ore 10,49 assume la Presidenza il
Vicepresidente Beneforti.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP):
Come premessa, perché non voglio che si
creino delle condizioni di sovrapposizione di competenze,
risponderò alla interpellanza per quanto mi compete, poi
l'Assessore ai Lavori Pubblici potrà integrare quanto andrò a dire.
Il tipo di interpellanza presentata dal Consigliere Riccarand
avrebbe dovuto avere due interlocutori, perché l'Assessorato
all'Industria, Commercio e Artigianato si occupa dei rapporti con
le imprese o le aziende che vogliono o che devono insediarsi in
Valle d'Aosta fino al momento della convenzione; per quanto
riguarda poi l'attuazione di queste convenzioni (cioè realizzazione
di fabbricati, ecc.) l'Assessorato competente diventa quello ai
Lavori Pubblici, che esegue la realizzazione dei fabbricati.
Cercherò di dare una risposta complessiva, che l'Assessore poi
vorrà integrare. Mi pare che il Consigliere Riccarand ponga questo
tipo di interrogativo: "Dati i tempi ristretti e un progetto
esecutivo definito in tempi rapidissimi, come mai questo progetto
ha dovuto essere ripreso profondamente e quindi è richiesta una
nuova progettazione per l'insediamento dell'attività Conner?"
In effetti, l'impresa con la quale abbiamo raggiunto la
convenzione aveva in mente un progetto con delle scadenze anche
molto strette che hanno impegnato duramente i due uffici
incaricati. Apro una parentesi: nell'interrogazione (credo a mo' di
rilievo anche questo) l'interpellante ha parlato di esercito di
professionisti; in realtà si tratta di due studi professionali e
credo che possa essere considerato favorevolmente il fatto che si
avvii una collaborazione fra uno studio specializzato in materia di
stabilimenti industriali come lo studio A.I. di Torino e uno studio
che ha professionisti valdostani, quindi un tipo di collegamento
che riteniamo interessante anche per i nostri studi professionali.
Non sono due incarichi, ma è un incarico a due studi
professionali.
Il motivo di fondo è che la Conner opera in un settore con
evoluzioni continue e rapide. E' vero, i progettisti hanno
consegnato nei tempi che gli erano stati assegnati il progetto
esecutivo, ma nello stesso tempo la modificazione dei mercati in
materia e le evoluzioni tecnologiche in questo settore hanno spinto
la società a modificare profondamente e in definitive a rifare
completamente il progetto. E' prevista l'ultimazione e la consegna
del nuovo progetto esecutivo verso la metà del mese di marzo. cioè
fra un mese circa.
Per dare un'idea delle modificazioni, nel primitivo progetto si
prevedeva una superficie di 8000 mq. (intendo perché non ci siano
equivoci, non 8000 mq utili, ma 8000 mq; come impegno di superficie
in pianta); adesso questi 8000 mq subiscono una riduzione a 6000
mq. Questo non intacca quella che è una revisione totale del
lay-out dello stabilimento, non intacca l'altro e interessante
punto della convenzione che riguarda il volume occupazionale di 160
occupati previsti, residente in Valle d'Aosta.
La motivazione di fondo è: modificazione di tecnologie e di
mercati in questo settore specifico.
Per quanto riguarda gli altri costi, è vero, il primo progetto
prevedeva una spesa di circa 25 miliardi, ma il progetto che verrà
consegnato dovrebbe essere inferiore perché la superficie in pianta
occupata passa da 8000 a 6000 mq. con un impegno inferiore di area,
in quanto il rapporto coperto-scoperto fa sì che l'area impegnata
globalmente sarà inferiore.
La data di consegna dello stabilimento è slittata dal 31.12.89
al primo settembre 1990.
Per quanto riguarda altre considerazioni fatte dal Consigliere
Riccarand, c'è da dire che la Regione ha proceduto in questo modo:
ha dato un incarico allo studio A.I. di Torino per l'assistenza,
consulenza e progettazione relative alla realizzazione dell'area
industriale di Pont-Saint-Martin per una somma di L. 439.314.000,
con deliberazione n. 4759 del 25.7.87. Questo incarico è stato dato
per giungere ad una razionale e coordinata attuazione del processo
di reindustrializzazione dell'intera area ex Ilssa Viola, con
caratteristiche totalmente diverse sotto il profilo industriale di
quelle attuali.
Ancora e su decisione del comitato di coordinamento per i
problemi dell'Ilssa Viola era stato deciso che per lanciare e per
valorizzare quest'area su scala internazionale fosse indetto un
concorso di tipo internazionale ad inviti con professionisti di
rilievo, per ottenere suggerimenti per la fase successiva di
sistemazione dell'intera area. Sono stati invitati 4 progettisti,
due italiani, un francese e uno svizzero, che hanno consegnato i
loro lavori (che fra poco verranno esposti), coordinati dal Prof.
Bruno Zevi. Il costo di questa consultazione è stato di 250 milioni
di lire.
Gli onorari relativi all'incarico di progettazione esecutiva
delle opere edili (mi riferisco allo stabilimento) strutturali ed
impiantistiche vengono regolati sulla base del disciplinare
stipulato fra la Regione, Assessorato ai LL.PP., e gli studi
incaricati, A.I. e A.I.T. associati, e portano la data del 15.9.88,
in esecuzione della deliberazione di Giunta n. 4235 del 7.5.88.
L'art. 9 del disciplinare prevede che gli onorari verranno
calcolati ai sensi della vigente tariffa professionale, stabilita
in base al decreto ministeriale 11.6.87. Per tale incarico è stata
corrisposta sinora una prima rata di 116 milioni di lire.
Per motivare i tempi, dobbiamo tenere conto che questa vicenda
si è inserita nei tempi di prima liberazione da parte dell'Ilssa
Viola dei macchinari e degli impianti che erano in questi
stabilimenti e successivamente nella progettazione e
nell'attuazione delle demolizioni, cosa che è avvenuta all'incirca
per il 60% dell'area. Solo da quest'anno 1989, a seguito delle
difficoltà che l'Ilssa Viola ha incontrato nella liberazione delle
aree, è possibile contare sull'area necessaria per la costruzione
dello stabilimento Conner. Per questo e per tutti gli altri
problemi connessi potremo dedicare una riunione specifica della
III^ Commissione, trattandosi di un problema molto complesso.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (DC):
Penso abbia detto tutto quanto l'Assessore
Lanivi. Confermo l'esistenza di un disciplinare per l'incarico, che
è fatto fra l'altro sulla base delle tariffe professionali e
confermo il fatto che le variazioni di progettazione sono dovute
non tanto a esigenze nostre o dei professionisti, quanto a
modifiche del lay-out, questo proprio perché si intende dare uno
stabilimento alla Conner che sia secondo le richieste e le esigenze
del mercato.
PRESIDENTE: Ha chiesto di parlare il Consigliere Riccarand, ne
ha facoltà.
RICCARAND (NS): Rimango molto perplesso su questa vicenda. Per
rispondere alla osservazione dell'Assessore Lanivi, dico che in
effetti avevo rivolto l'interpellanza al Presidente della Giunta
proprio perché mi ero reso conto che si trattava di una questione
che riguardava diversi Assessorati, su cui volevo avere una
risposta nel complesso da parte della Giunta.
Mi risulta piuttosto strano che si dica di aver dato incarico ai
progettisti nel mese di maggio perché dovevano presentare il
progetto entro dicembre, ma che essendosi verificata nel frattempo
una rapida modificazione delle tecnologie del mercato si rende
necessario rielaborare il progetto.
Ho dei dubbi che questa scadenza del 1° settembre 1990 per la
consegna dello stabilimento possa essere effettivamente rispettata,
perché rifacendo il progetto, poi ci sarà l'appalto e la
costruzione. Visto che l'ammontare del tipo di intervento che si
vuole fare, che comunque era previsto in 25 miliardi, ho la
sensazione che si scenderà sotto i 20 miliardi, forse anche per
evitare un appalto di tipo europeo..
(... Interruzione ...)
...comunque se c'è un appalto di tipo europeo i tempi saranno
ancora più lunghi.
Rimangono a mio avviso delle grosse perplessità rispetto
all'intera conduzione di questa vicenda. Chiederei di avere copia
di questo disciplinare che è stato stipulato con i progettisti in
modo da vedere quali sono le condizioni e mi riservo in sede di
Commissione, quando verrà discusso questo problema, di fare
ulteriori osservazioni su una vicenda che in questo momento non mi
risulta fra le più chiare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK