Consiglio Regionale della Valle d'Aosta - Oggetto del Consiglio n. 1062 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1062 del 12 gennaio 2005 - Resoconto
OGGETTO N. 1062/XII - Contributi della Regione per
l'organizzazione della manifestazione "Parallelo di Natale".
(Interrogazione)
Interrogazione
Premesso che
- La Giunta regionale ha concesso un contributo di 271.500,00
euro a favore del comitato organizzatore della manifestazione in
programma a Pila nei giorni 22 e 23 dicembre denominata "Parallelo
di Natale";
- La Regione tramite la partecipata Casinò spa ha erogato un
ulteriore contributo di 180 mila euro;
- Tra le voci di spesa della manifestazione, il cui costo
complessivo è stato preventivato in € 586.915,00, vi sono 216 mila
euro a favore dello Sci Club Selvino "per la collaborazione
organizzativa dell'evento", 216 mila euro a Soc. Media Partners
Italia srl "per la promozione dell'evento";
I sottoscritti Consiglieri regionali
Interrogano
Il Presidente della Regione e l'Assessore delegato per
conoscere:
1. su quali presupposti gli uffici hanno ritenuto
ammissibili, congrue e finanziabili le spese preventivate dal
Comitato organizzatore;
2. a quanto sono ammontate le spese a consuntivo della
manifestazione citata e quali sono stati gli altri sponsor;
3. qual è il valore aggiunto che l'evento ha portato a Pila e
più in generale alla Valle d'Aosta;
4. quali prospettive o quali problemi vi sono per portare in
Valle d'Aosta un evento annuale di rilievo internazionale o
quantomeno nazionale inerente lo sci da discesa.
F.to: Frassy - Lattanzi
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Innanzitutto vorrei esprimere, qui, il mio vivo
ringraziamento a questa organizzazione temporanea, che era nata
quest'anno per la realizzazione del "Parallelo di Natale"; devo
dire che c'è stato uno sforzo corale per la realizzazione del
"Parallelo di Natale" a fronte del fatto che eravamo un po'
arrugginiti rispetto a manifestazioni di sci alpino, visto che era
dal 1988 che non si svolgevano gare di interesse internazionale in
Valle.
Vorrei anzitutto, prima di entrare nel merito delle risposte,
riferirmi alle premesse. I dati riportati non sono corretti, in
quanto il contributo di 271.500,00 euro è stato concesso
dall'Amministrazione a fronte di un preventivo presentato di, pare,
542.596,00, così come risulta dalla deliberazione di Giunta n. 4682
del 20 dicembre 2004, dove sono riportati i compensi previsti per
la società "Media Partners Italia S.r.l." pari a 180.000,00 euro e
per lo "Sci Club Selvino", pari a 100.000,00 euro. Essendo
possibile per il comitato organizzatore recuperare l'IVA sulle
spese effettuate, il contributo regionale è stato calcolato sugli
importi delle spese imponibili al netto dell'imposta citata.
Occorre precisare che i costi sopra specificati si riferiscono
all'organizzazione di più eventi: il "Parallelo dei VIP" e il
"Parallelo delle vecchie glorie", svoltisi entrambi nel corso della
giornata del 22 dicembre, e il "Parallelo di Natale" maschile e
femminile del 23 dicembre. L?entità delle spese sostenute va quindi
valutato in ragione della pluralità degli eventi svoltisi a Pila, i
cui costi sono confluiti in un solo e unico preventivo di
spesa.
In relazione al punto 1, si osserva che gli uffici, ai sensi
della legge regionale n. 3/2004, devono effettuare solo
un'attestazione di ammissibilità delle spese sostenute, così come
risulta dalla deliberazione citata sulla base di quanto previsto
nella legge stessa, in particolare nella deliberazione di Giunta n.
1307/2004, la quale individua le spese ammissibili a contributo per
l'organizzazione di manifestazioni sportive in ambito regionale per
l'effettuazione di spedizioni di alto livello tecnico in continenti
extra-europei.
Per quel che riguarda la determinazione dell'entità
dell'intervento finanziario, essa è legata alle scelte che la
Giunta opera nei limiti previsti proprio da questa legge regionale,
e viene così determinata la percentuale di intervento, oltre
all'entità assoluta della cifra stanziata, effettuando una
valutazione legata alla più o meno forte valenza promozionale della
manifestazione stessa. Nel caso in esame, la Giunta regionale ha
inteso accordare all'ente organizzatore un contributo determinato
sulla base della percentuale massima consentita dalla legge, in
considerazione della forte copertura mediatica giornalistica che la
manifestazione ha offerto.
L'importante valenza promozionale della manifestazione è
testimoniata da una serie di dati che riguardano la copertura
televisiva e, più in generale, mediatica, che la stessa ha
garantita in funzione della promozione turistica della località
interessata e direi dell'intera Valle d'Aosta, e anche dello
"sponsor" "Casino de la Vallée" nel suo complesso.
Abbiamo avuto, per il "Parallelo di Natale", pagine
pubblicitarie su "La Gazzetta dello Sport", 21-22-23 dicembre,
"Tuttosport", pagina pubblicitaria, 18 dicembre, "La Stampa",
pagina pubblicitaria, 19 e 21 dicembre. Sono stati distribuiti
circa 3.000 dépliants e manifesti in tutta la Valle, ci sono stati
servizi giornalistici su "La Gazzetta dello Sport", "Tuttosport",
"Il Corriere dello Sport", il "Corriere della Sera", "La Stampa",
testate varie minori nazionali e soprattutto i "magazine" del
settore: "Ski magazine", "Monte Bianco" e una serie di altre
riviste.
Abbiamo avuto, come servizi televisivi, "La vita in diretta" del
22 dicembre, in diretta da Piazza Chanoux, con Alberto Tomba, un
servizio su "Striscia la notizia" del 22 dicembre con uno "share"
del 22%, la diretta TV su "RAI 2", su cui tornerò, del 23 dicembre
dalle ore 19 alle ore 20, un servizio speciale su "Sky Sport 2",
nella rubrica Vincenti con varie repliche nei giorni seguenti, la
diretta su "Eurosport" in diversi Stati europei e una serie di
servizi su emittenti regionali. Sul Web, il "Parallelo di Natale" è
stato affrontato da diversi siti: da quello dell'ANSA a quello
della "Gazzetta", il sito ufficiale della "FISI", la sezione sport
di "Excite", di "Yahoo", di "Tiscali", una pagina sulla
"Federazione italiana sport disabili" perché vorrei ricordare che
il cosiddetto "Parallelo di Natale dei Vip" si è anche incrociato
con una sfida con una serie di atleti di alto livello, disabili, e
una serie di altri siti che qui non sto a ricordare.
Dal punto di vista televisivo, questo credo che sia l'aspetto
più pregnante che fa ritenere la manifestazione interessante e
riuscita: abbiamo avuto su "RAI 2" - come dicevo - una diretta in
una fascia oraria estremamente interessante, quella dalle ore 19
alle ore 20. Per quanto riguarda la durata, ad essere esatti la
trasmissione TV con la telecronaca dell'amico e collega Carlo Gobbo
è iniziata alle 18,53 e la diretta è finita pochi secondi dopo le
ore 20, con una durata totale di 1 ora e 7 minuti, con uno "share"
interessante, con un dato di ascolto medio di 812.000 persone che
si trasformano in 4.350.000 contatti. Questi sono gli esiti
ufficiali di "Auditel", che pongono fra l'altro questa trasmissione
in quella giornata di "RAI 2" come un ascolto significativo per la
seconda rete TV. Abbiamo poi avuto un'ora di diretta su "Eurosport"
nelle diverse lingue, nei diversi canali (come lei sa, le immagini
sono le stesse, il commento è diverso a seconda delle lingue);
"Eurosport" è visto in 54 Paesi in Europa, Italia inclusa; in
alcuni Paesi "Eurosport" non è solo rinvenibile in chiaro su
satellite, ma è anche diffuso sul terrestre, in alcuni casi sul
terreste hertziano e in altri sul terrestre digitale.
Il "Parallelo di Natale" è andato in diretta sulla televisione
di Stato svedese, ci sono in Svezia 1.300.000 abbonati al canale
digitale; è andato in diretta sulla rete terrestre finlandese, è
andato in diretta sulla televisione svizzera e, per 2 volte, in
replica sul medesimo canale svizzero, è andato su una televisione
inglese (SN TV) specializzata nella ritrasmissione degli eventi in
tutte le televisioni del mondo. Possiamo quindi dire - ma avremo
dati più precisi nelle prossime settimane - che dal punto di vista
della copertura televisiva e mediatica possiamo essere
assolutamente soddisfatti.
In relazione al punto 2, il consuntivo della manifestazione non
è stato ancora depositato, quindi non è ancora possibile per noi
avere l'esattezza delle spese sostenute e le entrate registrate; lo
sarà a consuntivo fra pochi giorni, so che gli organizzatori stanno
lavorando per presentare la prevista rendicontazione.
In relazione al punto 3, pare evidente che alla luce della
copertura mediatica sopra illustrata, il "Parallelo di Natale" e le
altre manifestazioni che lo hanno preceduto, hanno consentito di
diffondere in Italia e all'estero l'immagine di una regione
turistica all'avanguardia, perfettamente attrezzata, in un periodo
strategico che è quello dell'apertura della stagione invernale.
Avendo io avuto la possibilità di respirare anche l'aria dal vivo,
devo dire che si è trattato di una sorta di rivincita dopo anni di
attesa di manifestazioni di questo genere.
Vorrei aggiungere invece qualche elemento concernente l'ultimo
dei punti sollevati dai colleghi Frassy e Lattanzi, cioè quali
prospettive e quali problemi vi sono per portare in Valle un evento
annuale di rilievo internazionale o quanto meno nazionale inerente
lo sci da discesa. Intanto abbiamo nuovamente un'opzione sul
"Parallelo di Natale" per l'edizione del 2005... Frassy sorride...
io mi domando cosa ci sia da ridere... sono sempre stranito da
questa aria in cui uno si impegna nel fornire delle risposte che
siano serie e documentate, e uno "sghignazza" come a dire: ma tanto
questo dice una serie di "fregnacce", quindi... che ci frega! Se
questo è l'atteggiamento...
Quello che è evidente è che noi abbiamo organizzato questo
"Parallelo di Natale" nelle sue diverse connotazioni dopo una serie
di colloqui con il presidente della "FISI" e una serie di contatti
con il Presidente della "Federazione internazionale", sapendo che
la Valle d'Aosta da molti anni, per una serie di ragioni
geopolitiche, è purtroppo esclusa dalla "Coppa del mondo". È del
tutto evidente che l'organizzazione di questa gara può essere
ritenuta utile, per riprendere tutti quei contatti di tipo
internazionale che possono consentirci di rientrare nel grande
giro. Dobbiamo inoltre registrare - lo possono confermare gli
allenatori valdostani che sono in "Coppa del mondo" - che c'è stato
un'eco estremamente positivo del "Parallelo di Natale", cioè che
gli atleti abbiano trovato la competizione interessante, ben
allestita la pista, un clima di simpatia ed amicizia nei numerosi
tifosi presenti, e che hanno anche ricavato dal "Parallelo di
Natale", che è una gara ad ingaggi, perché questa è la verità allo
stato attuale: siamo fuori dalla "Coppa del mondo" almeno fino
all'inverno del 2006, a causa di una serie di precedenti che ci
vedono purtroppo perdenti da questo punto di vista e vedono
vincenti invece le Olimpiadi piemontesi, perché sappiamo che chi ha
le candidature olimpiche attrae nella medesima zona geografica
tutte le gare di "Coppa del mondo".
Attualmente stiamo assistendo come spettatori ai cambiamenti che
si verificheranno in "Coppa del mondo" e che riguarderanno anche il
ruolo di esclusiva che attualmente ha "Media Partners" sugli
avvenimenti di ritrasmissione di "Coppa del mondo" fino al 2011. È
possibile che la "Federazione internazionale" riacquisti questi
medesimi diritti e giunga - come mi è stato confermato dal
Presidente Coppi in un colloquio di poche ore fa - ad una nuova e
diversa redistribuzione delle gare di "Coppa del mondo".
All'interno di questa redistribuzione credo che abbiamo, anche in
contemporanea con l'apertura che dovrebbe avvenire nella stagione
invernale 2007 della pista dedicata a "Leonardo David", tutte le
carte in regola per riottenere una "Coppa del mondo".
Concludo con un'osservazione. Devo dire che, dal punto di vista
della copertura televisiva, anche una gara come quella che abbiamo
organizzato con un'ora di diretta TV, soprattutto con la copertura
di una serie di telegiornali di avvenimenti curiosi, di colore e
non sportivi, come il "Parallelo di Natale dei Vip", anche
manifestazioni di questo genere, pur costose, possono ottenere, se
sono opportunamente mediatizzate - e se "Coppa del mondo" non c'è
ancora -, un valore molto significativo. Naturalmente questo non
significa abbandonare la speranza di riottenere in tempi
ragionevoli la "Coppa del mondo", cosa che non avremmo potuto fare
fra i campionati mondiali della Valtellina e le Olimpiadi di Torino
del 2006, ma credo che i buoni rapporti che abbiamo instaurato con
la "Federazione italiana" e con la "Federazione internazionale",
parte dei quali passano anche attraverso la valorizzazione della
pista di discesa libera di La Thuile per una prospettiva di
allenamenti di tutte le squadre di sci di discesa dell'area
geografica nostra, dalla Svizzera, alla Francia, all'Italia alla
Spagna, ma questi contatti che continuano in maniera molto fitta,
porteranno a degli esiti - mi auguro positivi - fin a partire dalla
stagione invernale 2007.
Devo dire che l'esperienza di quest'anno del "Parallelo di
Natale" ci consentirà, qualora decidessimo di riproporre la
manifestazione, di organizzarla ancora meglio, di ottimizzare
meglio le risorse che abbiamo messo a disposizione di questa
manifestazione, nella convinzione che allo stato attuale non
avevamo alternative, se non quella di immaginare una gara di questo
genere, una gara in cui si doveva pagare per ottenere la
ritrasmissione su emittenti importanti come "RAI" ed
"Eurosport".
Ritengo che per il turismo valdostano questa manifestazione
possa essere considerata positiva, certo perfettibile, ma comunque
positiva. Quando avremo la rendicontazione complessiva sugli altri
"sponsor", la presenteremo al Consiglio; è chiaro che l'altro
"sponsor" importante è stato, come evocato dall'interpellanza, il
Casinò di Saint-Vincent, che ha ottenuto spazi in tutto l'insieme
della cartellonistica dalla partenza fino a tutta la
cartellonistica laterale e a quella di arrivo, ed è stato citato in
caratteri molto evidenti anche sui pettorali. I dati di ascolto,
come dicevo, confermano anche in questo caso una scelta
positiva.
Presidente - La parola al Consigliere Frassy.
Frassy (CdL) - Ho ascoltato, Assessore, la sua risposta
appassionata alla nostra interrogazione. Lei non lo ha voluto dire,
per una forma di timidezza, ma lei è il padre spirituale di questa
manifestazione, nel senso che si è impegnato per portarla e
modestamente non ha voluto evidenziare questo aspetto.
Nella premessa delle considerazioni che voglio porre a margine
del suo intervento, devo dire che noi, politicamente, condividiamo
la politica dei grandi eventi; abbiamo delle perplessità però sulle
scelte strategiche da effettuare. Parliamo di "scelte strategiche"
perché riteniamo che ci vada una strategia per riportare i grandi
eventi in Valle. Probabilmente in questa fase questa fortunata
coincidenza di disimpegno ad altre latitudini, ha fatto sì che la
Valle d'Aosta potesse portare a casa facilmente il "Parallelo di
Natale", e dico "facilmente" perché da voci di corridoio - corridoi
non solo valdostani - non sembra che ci sia stata una grande
tensione da parte di altre stazioni turistiche invernali per
potersi a casa questo evento. Perché? Innanzitutto per i costi, che
non tutti riescono a permettersi, e poi per un modesto seguito
mediatico, forse per la coincidenza con i più importanti eventi di
"Coppa del mondo".
Vorrei soffermarmi proprio su alcune perplessità che esprimiamo
e anche per spiegare il mio sorriso, non alle sue risposte, ma
all'ipotesi di riportare per la prossima stagione "Parallelo di
Natale", perché penso che a queste condizioni, Assessore - e qui
dissento -, non sia interessante questo evento e spiego il perché.
Penso che la Valle d'Aosta debba esprimere con orgoglio la sua
attitudine di regione di montagna, con tutto ciò che comporta
sentirsi ed essere regione di montagna. Abbiamo delle difficoltà a
pensare che lo "Sci Club Selvino" debba e possa essere
l'intermediatore privilegiato di questo evento, nel senso che
riteniamo di avere capacità sul territorio, nelle scuole di sci e
negli sci club, per poter creare, noi, un evento importante.
Le voglio ricordare che un evento importante questa regione lo
inventò e lo ospitò a Cervinia: il "Chilometro lanciato"; era un
evento di portata internazionale, mondiale, mediatica, che portava
non per 24 ore, ma per una decina di giorni sui "media" Cervinia,
ma soprattutto riempiva Cervinia nella stagione estiva, che non era
sicuramente la stagione "clou" di Cervinia. Allora la scommessa
deve tener conto del fatto che noi abbiamo, per ragioni che lei
definisce "geopolitiche" - capiamo che il Piemonte confina con la
Valle d'Aosta, ma io sottolineo "politiche" - abbiamo, per ragioni
politiche che il suo movimento ha sostenuto, rinunciato alle
Olimpiadi invernali. E devo dire che anche in tempi recenti
l'Assessore Cerise, quando si occupò della "vicenda olimpiadi"
(Giunta Louvin), anziché riavvicinare la possibilità di gestire
alcune gare olimpiche in riferimento soprattutto alla vicenda del
bob, con un suo intervento che noi definimmo improvvido nel senso
che la Valle d'Aosta - disse un anno e mezzo fa -
"non può
dimenticare il risultato di quel referendum e aspettiamo delle
richieste ufficiali"
, fece sì che la "Giunta Ghigo" chiudesse
la porta in faccia definitivamente alla nostra regione per quanto
riguarda il discorso olimpico.
Sui costi, due considerazioni. Intanto contesto la risposta per
cui ci debba essere il consuntivo per sapere quali sono gli
"sponsor", perché i suoi uffici avrebbero dovuto acquisire, come
recita l'articolo 27 della legge n. 3, dettagliata previsione delle
spese e delle entrate...
(interruzione dell'Assessore Caveri, fuori microfono)
... ho capito, ma noi non lo sappiamo. Al di là del Casinò che
abbiamo visto e di "BCC", che è un fatto assodato, non sappiamo
quali e quanti altri "sponsor" ci fossero stati ed è qui l'altro
grosso elemento. Tutto lo sport che conta, tutto lo sport che fa
spettacolo: dalla "Formula Uno" al grande tennis, allo sci, in
tutto il mondo è "business" perché fa lievitare attorno a questo
circo mediatico "sponsor" che hanno interesse di promuovere i loro
prodotti. Qui ci rendiamo conto che, alla fine, il costo di questa
iniziativa è stato sostenuto dalla Regione, perché non bisogna
dimenticare che i 180.000,00 euro sono i soldi della "Casinò
S.p.a.", al 99% capitale regionale.
Sulla copertura mediatica, lei stesso è stato sostenitore di
un'ora di diretta "RAI" su "Linea Verde", sappiamo quello che costa
la "RAI", erano 70.000,00 euro, perciò la invito, prima di
riportare un'ipotesi del genere sulle piste di Pila piuttosto che
di La Thuile, a coinvolgere anche le forze politiche nell'ambito
dei momenti di istruttoria e di funzionamento delle commissioni,
affinché la Valle d'Aosta possa diventare protagonista di un evento
che gestisca in proprio, senza pagare onerosi dazi a soggetti
terzi: mi riferisco a "Media Partners" e allo "Sci Club
Selvino".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK