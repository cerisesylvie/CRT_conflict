Consiglio Regionale della Valle d'Aosta - Oggetto del Consiglio n. 809 del 22 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 809 del 22 settembre 2004 - Resoconto
OGGETTO N. 809/XII - Criteri seguiti per la fornitura di gettoni
per la Casa da gioco di Saint-Vincent. (Interrogazione)
Interrogazione
Premesso che
- con deliberazione 2407 del luglio scorso sono state accolte
le richieste dell'impresa aggiudicataria della fornitura di gettoni
per il Casinò di Saint-Vincent miranti a modificare a proprio
vantaggio le clausole di garanzia dei beni commissionati;
- tra le clausole accolte dalla Giunta si legge che lo
stoccaggio dei gettoni non può essere effettuato in cassaforte,
che, inoltre, l'impresa non risponde se i vizi sono causati
"dall'utilizzo di materie prime utilizzate per la fabbricazione dei
gettoni acquistate da altri fornitori e per le quali non si dispone
di garanzia decennale";
- in delibera si legge che "che le modifiche al contratto
richieste dall'impresa... non alterano nella sostanza il contenuto
dello stesso";
- una precedente fornitura, effettuata dalla medesima
azienda, era stata oggetto di vizi;
I sottoscritti Consiglieri regionali
Interrogano
Il Presidente della Regione e l'Assessore delegato per
conoscere:
1. quali sono le cause che hanno determinato l'esigenza di
integrare l'attuale dotazione di gettoni;
2. quali vizi erano stati in passato riscontrati ai gettoni
precedentemente forniti;
3. quali sono le modalità di custodia dei gettoni;
4. qual è la struttura che ha avallato le richieste di
modifica delle garanzie della fornitura e su quali
presupposti.
F.to: Frassy - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - In questa interrogazione coesistono
richieste che riguardano provvedimenti recenti con situazioni
precedenti, quindi c'è stata una raccolta di dati e di
informazioni.
Per quanto riguarda la prima domanda, in data 19 giugno 2003, la
"Casinò S.p.a." chiedeva alla Regione un'integrazione della
dotazione dei gettoni assegnata alla casa da gioco, motivando la
richiesta: in parte, per le mutate esigenze della clientela nella
scelta delle pezzature, in quanto, mentre il gettone da lire 2
milioni era poco richiesto, il gettone da 1.000,00 euro era molto
richiesto; in parte, per la nota e accresciuta tradizione dei
clienti di conservare i gettoni di valore più basso, segnalava
altresì che la maggiore urgenza riguardava i gettoni da 1,00 euro e
da 1,25 euro. La pezzatura e i quantitativi richiesti erano quindi
i seguenti, e qui vi è un elenco in cui ci sono una serie di
richieste: gettoni per i francesi, duemila da 1.000 euro, e poi
potrò dare l'elenco specifico al collega. Nella medesima nota la
società evidenziava che l'originaria fornitura di gettoni in euro,
risalente al 2000, risultava già insufficiente rispetto al
fabbisogno segnalato dalla Gestione straordinaria. La fornitura,
per ragioni di carente disponibilità di bilancio, ammontava infatti
a 243.650 pezzi anziché 306.000, come richiesto dal gestore. Con
una successiva fornitura la dotazione iniziale è stata poi
integrata di 36.650 pezzi per un totale complessivo di 280.300
pezzi.
Con la nota in data 17 febbraio 2004 la "Casinò S.p.a."
rinnovava la richiesta di integrazione della suddetta dotazione di
gettoni, specificando che si riteneva necessaria per ragioni legate
alla funzionalità delle operazioni di gioco, che i gettoni fossero
dello stesso materiale, dello stesso peso e colore e con le
caratteristiche della precedente fornitura, in quanto una qualsiasi
differenza avrebbe portato degli scompensi dal punto di vista
operativo. Con deliberazione di Giunta n. 1736 la Giunta approvava
l'affido alla ditta "Bourgogne et Grasset", già fornitrice delle
precedenti dotazioni dell'appalto della fornitura richiesta dalla
"Casinò S.p.a." di complessivi 32.000 pezzi per un importo di euro
102.596,00, al netto dell'IVA. Il totale dei gettoni assegnati al
casinò ammonterà quindi, dopo la fornitura degli ultimi gettoni, a
312.300,00.
La seconda domanda è relativa a quali vizi erano stati
riscontrati in passato ai gettoni precedentemente forniti. Il
difetto riscontrato nella precedente fornitura di gettoni
riguardava le dimensioni di un tipo di gettoni, che non ne
consentiva l'impilamento nel "casier", cioè il contenitore dei
gettoni. La ditta fornitrice ha regolarmente indennizzato il
committente delle spese sostenute per la sostituzione del
contenitore.
In risposta alla terza domanda, i gettoni facenti parte delle
dotazioni dei tavoli vengono custoditi nelle apposite cassette e
stoccati in cassa amministrativa, la quale è strettamente
sorvegliata dall'apparato audiovisivo della sorveglianza. I gettoni
di colore vengono custoditi al tavolo e chiusi con una protezione
trasparente al tavolo stesso. I gettoni facenti parte della
dotazione delle casse di sala, vengono custoditi in apposite
casseforti. I gettoni di riserva, sia francesi, che americani,
vengono custoditi nel "caveau".
Quarta domanda: relativamente alle garanzie prestate dal
fornitore, il testo del contratto, approvato con deliberazione di
Giunta in data 31 maggio, prevedeva che i gettoni fossero coperti
da garanzia da parte del fornitore contro ogni anomalo
funzionamento e deterioramento della durata di un anno dalla data
di collaudo e accettazione della fornitura; per quanto attiene
l'indeformabilità dei gettoni, la garanzia deve essere estesa ai 10
anni successivi alla data di consegna degli stessi. La modifica del
contratto, approvato con deliberazione di Giunta del 19 luglio
2004, riguarda in particolare la garanzia decennale di
indeformabilità dei gettoni. Considerato che i gettoni sono
soggetti ad un alto grado di usura, su espressa richiesta della
ditta fornitrice sono state introdotte alcune clausole limitative
della garanzia decennale, sia per i casi in cui i gettoni non siano
correttamente utilizzati, conservati e stoccati, sia per il caso in
cui le materie prime utilizzate dal fornitore per la produzione di
gettoni non siano, a loro volta, coperte da garanzia decennale. Le
clausole che la ditta ha richiesto di introdurre nel contratto
appaiono giustificate e ragionevoli; essendo la plastica un
materiale deformabile ed essendo i gettoni soggetti a continuo
maneggio, appare assolutamente giustificabile che l'operatività
della garanzia sia subordinata al rispetto di condizioni corrette
di utilizzo, conservazione e stoccaggio dei gettoni, stabiliti
dalla stessa ditta produttrice, atti a garantirne
l'indeformabilità.
Per quanto attiene all'esonero delle garanzie, nell'ipotesi in
cui la deformazione dei gettoni sia dovuta a difetti delle materie
prime utilizzate per la fabbricazione, sulle quali la ditta
fornitrice non ha la garanzia decennale, anch'essa appare
ragionevole. Non essendo la garanzia decennale prevista "ex lege",
essa non può estendersi alle materie prima su cui la ditta, a sua
volta, non è coperta da garanzia decennale; quindi, alla domanda:
"qual è la struttura che ha avallato le richieste..."
,
ovviamente essendo questa una deliberazione di Giunta, è la Giunta,
con i pareri dei dirigenti che si occupano della questione, nella
fattispecie i dirigenti del patrimonio.
Presidente - La parola al Consigliere Frassy.
Frassy (CdL) - La replica è sintetica, Assessore, perché la sua
risposta è sorprendente, perciò ci lascia senza parole!
Lei ha ricostruito quello che è accaduto nel passato, ricordando
un fatto notorio, ossia che un solerte funzionario della "Casinò"
si è caricato i gettoni in macchina, ha attraversato la frontiera e
ha giustificato "ex post", perché non lo ha comunicato prima,
seguendo le procedure, che si stava impegnando per il bene
dell'azienda a riportare nell'azienda fornitrice una partita di
gettoni difettosi. Questo è un fatto noto, sul quale si è discusso
anche in maniera animata in quest'aula ed è un fatto emerso perché
il nostro gruppo lo aveva segnalato; una procedura che aveva
infranto tutte le regole di sicurezza, di privacy, di
trasparenza...
Adesso apprendiamo da questa deliberazione che c'è l'esigenza di
integrare tale dotazione e lei sostiene che la motivazione è dovuta
alle modificate abitudini di gioco e che la richiesta aveva già una
pre-richiesta che risaliva al giugno 2003, ribadita nel febbraio
2004 e finalmente evasa dalla Giunta con tempi poco
compatibili...
(interruzione dell'Assessore Marguerettaz, fuori
microfono)
... peggio ancora, poco compatibili con le esigenze di gestione
in termini privatistici, di efficienza e di efficacia del Casinò!
Non pensiamo comunque che questo sia l'unico motivo dei tanti
problemi del Casinò; invece, la questione che ci lascia sorpresi è
che nella deliberazione di luglio voi svincolate da ogni garanzia
il fornitore, perché vorrei sapere come si può sostenere - come voi
sostenete in deliberazione - che se i vizi sono causati
dall'utilizzo di materie prime, per le quali il fornitore non ha
acquisito determinate garanzie, il suo manufatto non è garantito!
Ma se voi avevate posto nel contratto questa clausola, una clausola
importante, soprattutto alla luce del problema creatosi a margine
della prima fornitura, era dovere del fornitore procurarsi una
materia prima che fosse certificata! Il fatto di inserire una
clausola di questo genere esonera, e voi siete abilissimi
nell'esonerare da responsabilità i fornitori, i terzi, i prestatori
di servizi dell'Amministrazione, ma non a vantaggio
dell'Amministrazione, perché la garanzia deve essere data sul
prodotto finito. È come immaginare che la FIAT vendesse delle auto
dicendo: "non garantisco i "display" perché viene prodotto a
Taiwan; di conseguenza, essendo non prodotto da noi, ma solo
montato sull'autovettura che vendiamo, se si guasta 2 km dopo,
andate a Taiwan, perché non siamo tenuti a dare questa
garanzia"!
A me sembra paradossale, oltre che sembrarmi paradossale che su
questioni legali sia l'Ufficio del patrimonio a dare il benestare!
Mi sembra strano che su una materia contrattuale lei non si sia
cautelato, sottoponendo agli uffici della struttura legale un
parere in merito a questa modificazione a vantaggio del fornitore
delle clausole di garanzia. Quando chiediamo:
"quali sono le
modalità di custodia dei gettoni"
, non lo poniamo, come molti
possono credere, perché vorremmo capire come si riescano a
sottrarre dei gettoni nelle sale, e questo farà parte di un altro
filone che approfondiremo, ma si inserisce sulle garanzie che
vengono escluse se i gettoni vengono messi in cassaforte! È
paradossale, Assessore! Voi accettate che sia evitato lo stoccaggio
in ambienti con chiusure ermetiche senz'aria come, per esempio,
casseforti; non riesco a capire quale sia il senso di queste
variazioni, se non di favorire - al di là dell'interesse
dell'Amministrazione che è proprietaria della fornitura - l'azienda
appaltatrice.
Ci dichiariamo di conseguenza allibiti per le risposte da lei
forniteci, e insoddisfatti nel merito delle decisioni che hanno
portato a questo tipo di conclusione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK