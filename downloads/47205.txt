Consiglio Regionale della Valle d'Aosta - Oggetto del Consiglio n. 3499 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3499 del 3 aprile 2024 - Resoconto
OGGETTO N. 3499/XVI - Interpellanza: "Approfondimenti in
merito ad eventuali criticità segnalate nella gestione della RSA di
Variney".
Bertin (Presidente) -
Punto n. 40. Consigliere Manfrin,
ha facoltà di intervenire.
Manfrin (LEGA VDA) -
Come quest'Aula ricorderà, e come
molti colleghi in quest'Aula ricorderanno, abbiamo posto l'accento
per diverse volte sulla gestione della RSA di Variney, perché erano
state sollevate diverse criticità da una lettera pubblica, resa
nota dall'Associazione CittadinanzAttiva Valle d'Aosta, che aveva
sollevato tutta una serie di critiche rispetto alla gestione.
Questa notizia aveva anche ricevuto alcune risposte piccate da
parte della direzione sanitaria, alcune risposte pubbliche, alcune
risposte in privato, ma più volte a queste iniziative che abbiamo
portato all'interno di quest'Aula abbiamo chiesto di avere delle
risposte nel merito di alcuni dati.
Alle criticità sollevate, che erano alcune, si è sempre
risposto, come abbiamo riportato anche sul testo
dell'interpellanza, citando quella che è la mortalità media degli
ospiti di questa struttura.
Invece, quello che abbiamo sollevato a più riprese, anche in
momenti successivi, era che alcuni rilievi che sono stati mossi, e
questa volta non più da CittadinanzAttiva, ma direttamente dalle
strutture a cui è demandato il compito di approfondire ed
eventualmente indagare se vi siano state delle criticità, è stato
contestato o è stato verificato e ricercato un dato, cioè quello
delle criticità nel ritardo dell'ospedalizzazione degli ospiti
della struttura che poi sono deceduti.
Quello che è stato sollevato ed ipotizzato è che i degenti siano
stati portati in ospedale in ritardo oppure, viceversa, che gli
ospiti della struttura siano stati trasferiti nella struttura
stessa dall'ospedale in anticipo rispetto a quello che avrebbero
dovuto fare, quindi persone, che ancora non erano state
stabilizzate, sono state trasferite anzitempo.
A seguito di questo, avevamo avuto notizia dell'interessamento
di questi organi e avevamo chiesto conferme da parte
dell'Assessore.
L'Assessore, nella seduta del 6 o 7 marzo, ci aveva detto che
non era stato aperto alcun fascicolo di indagine sulle evidenze che
avevamo segnalato, ma, da quello che abbiamo potuto raccogliere
ancora rispetto alle segnalazioni, non soltanto abbiamo avuto
conferma di quanto avevamo ipotizzato, ma anche che siano state
acquisite da parte delle Forze dell'ordine le cartelle dei pazienti
deceduti, e questo su mandato della Procura della Repubblica, oltre
che se è una richiesta che è stata fatta al direttore generale
"Omissis" che ha chiesto una relazione rispetto a questi
trasferimenti, che siano essi ritardati o anticipati.
È evidente, quindi, che se da queste azioni e anche dalla
relazione che è stata depositata venissero confermate le criticità
che abbiamo evidenziato, sicuramente sorgerebbe più di un dubbio
circa l'operato della struttura.
Ecco perché con quest'interpellanza, Assessore, le chiediamo se
sia intenzione svolgere un approfondimento sulle criticità
segnalate, ovvero sul ritardo nell'ospedalizzazione oppure sul
trasferimento prematuro degli stessi utenti dal reparto della
struttura di Variney, quale sia il contenuto della relazione
consegnata al direttore generale sull'operato della struttura e
quali siano stati ad oggi i documenti richiesti dalle forze
dell'ordine della struttura di Variney.
Presidente -
Assessore Marzi, ha facoltà di
rispondere.
Marzi (SA) -
Come abbiamo già avuto più volte modo di
rappresentare, confermiamo che vi è sempre stata e vi è una grande
attenzione da parte dell'Azienda USL sulla struttura di Variney,
proprio in considerazione della particolare fragilità dei pazienti
ospitati nella struttura stessa. La cooperativa che ha in gestione
il servizio è stata inoltre sottoposta a controlli puntuali ed
approfonditi.
Nel corso dell'ultimo sopralluogo dello scorso 25 marzo,
sopralluogo non programmato peraltro, svolto dal direttore
sanitario della struttura residenziale alla presenza del direttore
dell'esecuzione del contratto e della responsabile professionale
dell'Azienda USL, non sono emersi elementi di non conformità a
livello gestionale. Tutte le procedure sono risultate rispettate,
così come l'attenzione al corretto svolgimento delle attività
quotidiane di assistenza.
A seguito delle segnalazioni di carattere generale, divulgate
dagli organi di stampa e più volte trattate in Consiglio, la
direzione dell'Azienda USL ha incontrato gli estensori delle
medesime e, anche in quell'occasione, tali segnalazioni non sono
state circostanziate nei dettagli.
In assenza quindi di specifici elementi necessari a poter
svolgere verifiche mirate e puntuali, l'Azienda USL ha quindi
adottato tre linee di azione. Ha proseguito il monitoraggio
continuo sui controlli già attivi sull'appalto e sull'assistenza ai
pazienti, con il coinvolgimento di tutte le figure preposte e, come
richiamato in ultimo, con il sopralluogo a sorpresa dello scorso 25
marzo.
Ha verificato a livello statistico se fosse effettivamente
presente un eccesso di mortalità presso la struttura e tale
verifica, come abbiamo già riferito al Consiglio stesso, ha
restituito un dato di mortalità addirittura più contenuto rispetto
alla precedente annualità e più basso di quanto presente in
letteratura per strutture residenziali analoghe.
Ha istituito inoltre una Commissione terza di verifica per tutti
i casi di morte presso la struttura, ivi compresi i decessi dopo il
trasferimento in Pronto Soccorso in ospedale.
La Commissione, composta dal direttore del Dipartimento di
prevenzione, dal direttore medico del presidio ospedaliero e dalla
dirigenza del SITRA, ha valutato tutte le cartelle di tutti i casi
di decesso in merito al percorso clinico assistenziale.
Il documento finale, che dimostra un lavoro analitico di
valutazione dell'assistenza clinica ed infermieristica oltre che
medico legale, conclude con una valutazione globale soddisfacente,
priva di elementi che necessitano di ulteriori approfondimenti.
In merito a quanto da lei citato, collega Manfrin, sul quale
sicuramente ha dati più specifici dei nostri, quindi quanto
all'ultimo quesito inerente eventuali richieste di documenti alla
struttura di Variney, la direzione dell'Azienda USL ha comunicato
che un'eventuale indagine penale di qualsivoglia natura sarebbe
oggetto di segreto istruttorio e che quindi, come tale, non ne
sarebbero rivelabili i contenuti.
Presidente -
Consigliere Manfrin per la replica.
Manfrin (LEGA VDA) -
Abbiamo fatto un passo avanti,
Marzi: diciamo che ammettere l'esistenza del problema è esso stesso
un primo passo per risolverlo.
Io ho preso buona nota delle tre azioni che sono state messe in
campo, lei però non mi ha rivelato, a meno che non l'abbia fatto in
premessa o forse perché la relazione che è consegnata al direttore
generale forse fa parte di questi atti secretati, non ho idea, ma
queste tre azioni, che sono state messe in atto per verificare che
fosse tutto a posto o per esperire un controllo, è evidente che
evidenziano una necessità di approfondimenti che è stata richiesta
dalla struttura stessa. Però vede, Assessore, lei avrebbe potuto
fare una cosa molto semplice e lei questa cosa non l'ha voluta
fare, cioè c'è o non c'è un'indagine o una richiesta da parte della
Procura di questi documenti? Perché lei dice: "Questi sono
secretati", va bene, non ci dica quali documenti ha chiesto, ad
esempio le cartelle dei pazienti, ma lei potrà e ha sicuramente
notizia del fatto che dei documenti sono stati richiesti, quindi è
evidente che, se i documenti sono stati richiesti, credo che ci sia
sicuramente qualcosa da approfondire.
Per quanto riguarda l'interrogazione del 6-7 marzo, lei cerca di
sviare l'attenzione, noi però sappiamo che ci sono delle azioni di
approfondimento attualmente che sono state fatte, io spero che
prima o poi se ne parlerà, perché riteniamo che quando c'è
un'attenzione di questo tipo, forse per far emergere alcuni dati,
sia opportuno parlarne.
Prendo atto delle azioni che lei ha citato, della verifica
statistica, della Commissione terza, del monitoraggio e del suo
sopralluogo a sorpresa; mi perdonerà se riunisco alcune
considerazioni che avevo fatto io e poi ha fatto anche la collega
Guichardaz, quando abbiamo verificato che, curiosamente, quando
nella sua risposta rispetto a chi dirige la struttura, per quanto
riguarda i distretti 3 e 4, era giusto che una persona avesse un
incarico in più perché era di competenza di quei distretti, quella
stessa persona che dirige una struttura per anziani in quei
distretti curiosamente dirige anche in distretti che non sono suoi.
Su questo, probabilmente, siccome questa stessa persona fa parte di
questa Commissione terza che lei ha detto essere stata disposta, è
evidente che tutto questo non fa che un po' incupire il panorama ed
accendere ancora di più la nostra attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK