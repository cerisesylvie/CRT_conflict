Consiglio Regionale della Valle d'Aosta - Oggetto del Consiglio n. 1017 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1017 del 17 novembre 2021 - Resoconto
OBJET N° 1017/XVI - Communications du Président du
Conseil.
Bertin (Presidente) -
Alla presenza di 34 consiglieri,
possiamo dare inizio ai lavori del Consiglio regionale di oggi.
Punto n. 1 all'ordine del giorno.
Vi comunico che ieri la Giunta regionale ha depositato il
disegno di legge per il riconoscimento dei debiti fuori bilancio
della Regione.
Inoltre il 10 novembre l'Ufficio di Presidenza del Consiglio ha
presentato il progetto di bilancio di previsione e del relativo
piano degli indicatori e dei risultati attesi per il bilancio del
Consiglio Valle per gli anni 2022-2024.
La scorsa settimana si sono aperti i lavori della Scuola per la
Democrazia con due sessioni in presenza riservate ai tredici
giovani amministratori valdostani, focalizzata sul tema della
transizione ambientale e le politiche territoriali locali. Da
lunedì a sabato della prossima settimana saranno coinvolti anche
giovani collegati da tutta Italia. Il programma prevede, tra gli
altri, interventi in videoconferenza del Presidente del Parlamento
europeo, David Sassoli (lunedì 22 novembre, ore 16) per l'apertura,
e del Ministro per gli affari regionali e le autonomie, Mariastella
Gelmini (sabato 27, ore 11.15) per la chiusura della scuola.
Vi segnalo anche che venerdì 19, alle ore 18, si conclude il
ciclo di seminari organizzati dal Consiglio Valle in collaborazione
con l'Associazione Avviso Pubblico, Enti locali e Regioni contro le
mafie, dedicati alla prevenzione dalle infiltrazioni mafiose.
Venerdì si parlerà di ecomafia e reati ambientali.
Il 10 novembre scorso il consigliere Mauro Baccega ha comunicato
di fuoriuscire dal gruppo Pour L'Autonomie e di aderire al gruppo
misto.
La Conferenza dei Capigruppo, nella riunione di ieri, ha deciso
di abbinare la discussione delle interpellanze ai punti n. 20 e 21
dell'ordine del giorno.
Si è prenotato il consigliere Baccega, ne ha facoltà.
Baccega (GM) -
Due minuti per chiarire al Consiglio le
posizioni. I diversi divorzi a volte o le prese di distanza spesso
sono il risultato di comportamenti, di cose dette o fatte, di
divergenze che possono accadere durante un percorso. Mi hanno
comunque insegnato che i panni si lavano in casa e così ho inteso
fare fino a eventuale sollecitazione.
La questione è soprattutto di visione politica e non di un
sintetico programma condiviso. Le differenti valutazioni politiche
mi hanno allontanato dal movimento Pour l'Autonomie e dal gruppo
consiliare, a seguito di una fattiva collaborazione nata alla
vigilia della presentazione della lista elettorale nell'agosto del
2020, che ci ha portati a conseguire un risultato importante,
inaspettato, come successo elettorale, e che si è rivelato
funzionale a tutti, dove tutti e 35 i candidati hanno messo in
campo un pezzo della loro storia e della loro disponibilità. Per
questo ringrazio i colleghi del movimento Pour l'Autonomie per il
percorso che si è fatto insieme finora.
Le mie aspettative ora sono altre. Un cambio di impostazione per
provare a costruire un nuovo progetto politico di centro liberale
democratico popolare e federalista, che rappresenti le forze di
un'ampia area di centro, che può e vorrebbe coinvolgere anche forze
autonomiste ed europeiste. Quindi, una ipotesi di azione federativa
che possa raggruppare queste forze di centro, guardando anche ai
partiti nazionali che hanno una storia federalista, regionalista e
popolare, e come riferimento penso al Partito Popolare Europeo, ma
soprattutto che sia punto di riferimento per quel fronte di
elettori moderati, liberali, democratici, popolari e federalisti,
che sono molti in questa regione e soprattutto rappresentano
certamente il cuore del nostro Paese.
La politica: è venuto il momento in cui ci si deve riappropriare
del primato della politica. Con queste idee era nata EPAV nel 2017,
dove lì dimostrai tutta la mia coerenza lasciando, a torto o a
ragione, un comodo assessorato alle opere pubbliche e passando
all'opposizione; questo non va mai dimenticato. Purtroppo la nostra
regione vive l'assenza di una deputata, che è eletta nel collegio
uninominale della Valle d'Aosta, ma troppo spesso non rappresenta
la sua regione, anzi, talvolta la denigra. Ma rappresenta il
Movimento 5 Stelle, quelli dei banchi a rotelle, del reddito di
cittadinanza, dei trafori che non esistono e che, a quanto pare,
troveranno ospitalità in una realtà politica valdostana di estrema
sinistra. In questi giorni qualcuno ha detto che per
ridimensionarli è bastato farli governare, ma a che prezzo,
colleghi!
Devo dire che da Forza Italia alle forze socialdemocratiche
l'area è vasta e si può tranquillamente pensare a una federazione
di centro, che coinvolga anche alcuni movimenti autonomisti che si
riconoscono in quest'area e che vogliono contribuire a perseguire
questa idea e far parte del progetto del quarto polo in Valle
d'Aosta.
Nessuno dei gruppi presenti in Consiglio regionale ha mai detto
di non essere autonomista, nemmeno coloro che sono rimasti fuori,
mi pare; ma attenzione, mai come in questo momento ritengo che sia
fondamentale alimentare e incrementare il confronto e la
collaborazione con i partiti nazionali. Nell'era del post-Covid,
ammesso che presto arrivi un'era post-Covid, si dovrà andare in
questa direzione; queste sono considerazioni assolutamente
personali. Il mio passaggio al gruppo misto mi consente di lavorare
in libertà per costruire e cominciare a essere protagonista di
un'azione politica che promuova la creazione del quarto polo di
centro. Proprio le origini mai lasciate dall'inizio della mia
presenza politica nel 1985 come un primario sostenitore di una
lista repubblicana, poi ricordo la campagna delle politiche del
1987, che portò all'elezione del senatore Dujany e dell'onorevole
Caveri: un successo straordinario.
Il mio futuro, per ora, nel gruppo misto mi colloca
evidentemente e coerentemente all'opposizione, ma non disdegno
nemmeno un possibile avvicinamento a Forza Italia, unico partito
nazionale che ha difeso in Italia e in Europa le prerogative
costituzionali della Valle d'Aosta. In questo ultimo anno e mezzo
abbiamo visto il presidente del Piemonte Cirio, la ministra
Gelmini, il sottosegretario Sisto, l'eurodeputato Tajani: questo
per me ha sicuramente un peso.
Ora la mia opposizione sarà rispettosa e propositiva, non
preconcetta, ma fatta di richieste di approfondimenti sui temi,
come è stato finora, credo, di suggestioni, di suggerimenti, di
proposte, ma anche di sostegno alle buone politiche. Voterò a
favore di ciò che riterrò corretto votare per il bene della
collettività, come ho fatto per i ristori alle imprese e per altri
provvedimenti e procedimenti, sostenendo l'ampliamento della
ristrutturazione dell'Ospedale Parini e il progetto di legge 26.
Con vera coerenza continuerò a portare avanti la mia azione.
Questo, Presidente, sarà il mio impegno politico a fine carriera e
cercherò di riuscire in questo ambizioso progetto.
Presidente -
Consigliere Manfrin.
Manfrin (LEGA VDA) -
Io intervengo nel merito di quanto è
stato riportato, di quanto è stato scritto da un collega sul
risultato della votazione di una mozione in quest'aula, uno scritto
che, secondo me, è assolutamente necessario che lei valuti. Le
riassumo quanto è stato scritto sui
social
- può immaginare
di quale iniziativa, bocciata da questa aula, si sta parlando -; il
commento del collega è stato: "Ho dovuto assistere a una serie di
interventi dei banchi occupati dalla Lega che definire osceni è un
ossimoro, anche se da un partito che paragona Laura Boldrini a una
bambola gonfiabile e che fa del
benaltrismo
una delle sue
principali armi politiche, me lo dovevo aspettare".
Presidente -
Consigliere, abbiamo deciso come da
Regolamento, di attenerci alle comunicazioni.
Manfrin (LEGA VDA) -
Assolutamente, Presidente, ma lei,
come sa, deve essere garante dell'onorabilità di questo Consiglio e
io ritengo che le espressioni che sono state utilizzate nei
confronti di una forza politica, che ha legittimamente votato e
argomentato il proprio voto all'interno di quest'aula, debba essere
tutelata. Quindi con questa iniziativa, Presidente, io le chiedo di
intervenire nel merito. Lei ricorderà quanto abbiamo affermato in
quest'aula e ricorderà, proprio per il fatto che deve garantire
l'onorabilità di quest'aula, che lei nel merito di quel dibattito
non intervenne, perché altrimenti avrebbe dovuto intervenire se
queste espressioni si fossero rivelate effettivamente oscene.
Ricorderò brevemente che il collega Aggravi ha rappresentato
in primis
il difetto di competenza del Consiglio nel merito
della mozione, avendo questa mozione impegnato soggetti che non
potevano agire verso l'abbassamento dell'IVA, e in secondo luogo ha
messo in dubbio la realizzabilità dell'iniziativa senza alcun fondo
a disposizione. Il collega Distort ha chiesto conto all'assessore
Marzi della fattibilità dell'iniziativa e il sottoscritto ha fatto
presente che, a fronte dell'impossibilità di portare concretamente
a termine un'iniziativa, era inutile votarla.
Io le chiederei, Presidente, se lei ravvisa una oscenità nelle
parole e negli interventi che noi abbiamo espresso, al di là del
fatto che il collega Padovani abbia utilizzato il termine
"ossimoro"; probabilmente non sa utilizzare il termine, perché
l'ossimoro è l'opposto e l'opposto di osceno probabilmente è
magnifico, quindi i nostri interventi magari sono piaciuti o forse
intendeva dire un'altra cosa, probabilmente senza conoscere quelle
parole che ha utilizzato.
A tutela dell'onorabilità di questo Consiglio, del gruppo che
rappresento e degli interventi che si sono susseguiti, siccome la
parola "oscena", come riporta il dizionario Treccani, definisce un
qualcosa che offende gravemente il senso del pudore, soprattutto
per quanto si riferisce all'ambito delle sessualità, oppure è un
turpe laido, immondo o ripugnante, le chiedo di fare una
valutazione nel merito.
In secondo luogo, mi permetto e lo faccio pubblicamente al
collega Padovani, rivolgendomi a lui tramite lei, Presidente, di
mostrarci se questa presa di posizione del movimento che mi onoro
di rappresentare, se lei abbia una testimonianza di quello che ha
scritto, ovvero con la quale il movimento Lega paragoni, come lui
ha scritto, il parlamentare Boldrini a una bambola gonfiabile,
poiché - come il collega Padovani immagino saprà - associare tale
affermazione nemmeno a un singolo esponente, ma a un intero
movimento, può essere causa di gravi conseguenze, la onde non se ne
dimostri il fondamento.
Presidente -
Consigliere Manfrin, La invito a seguire il
Regolamento. Le discussioni, sulle comunicazioni del Presidente
della Regione e del Consiglio, devono attenersi ad argomenti
ripresi nelle comunicazioni. Questo non lo era, ci sono altri
strumenti per sollevare queste questioni: all'Ufficio di
Presidenza, rappresentato da diversi suoi esponenti, e altri modi.
Il Regolamento, a cui lei spesso si richiama, non prevede
interventi fuori tema come questo e da ora in poi lo applicherò
anche in modo più rigido.
Consigliera Minelli.
Minelli (PCP) -
La ringrazio di questa precisazione,
perché volevo proprio chiederle di intervenire al proposito, visto
che alcuni Consigli fa alla collega Guichardaz è stata tolta la
parola nel momento in cui, a suo avviso, interveniva su questioni
che non avevano a che fare con le comunicazioni del Presidente del
Consiglio e del Presidente della Regione, ma che riguardavano un
argomento che era in quel momento piuttosto importante per tutta
questa aula. Quindi, la ringrazio della precisazione e spero che in
futuro non verrà comunque lasciato il tempo di intervenire a chi,
come il collega Manfrin, in questo momento è intervenuto a
sproposito.
Presidente -
Sono d'accordo con lei. Consigliere
Aggravi.
Aggravi (LEGA VDA) -
Presidente, io spero di non
incorrere in sanzioni, perché chiedo un'attenzione particolare
nella sua figura di garante. Nella giornata di ieri, penso lei
abbia potuto vedere una comunicazione che le è stata trasmessa
dall'Assessorato all'istruzione, università, politiche giovanili,
affari europei e partecipate su un 116, un accesso agli atti, che
il sottoscritto ha fatto. Il 116 è indirizzato alla casa da gioco
di Saint-Vincent. Io vorrei chiederle gentilmente un intervento per
comunicare a tutte le società partecipate, o tramite l'assessorato,
di trasmettere una copia dell'allegato N32C che riguarda appunto il
diritto di accesso dei Consiglieri.
Le dico questo perché nella missiva, che lei ha ricevuto per
conoscenza, la casa da gioco sostanzialmente annuncia di chiedere
un parere legale per valutare se è possibile dare, nell'ambito
sempre dell'articolo 116, un documento relativo alla procedura. Il
sottoscritto viene trattato come un terzo. Questo glielo dico, per
un motivo molto semplice: mi sembra che questa aula abbia
dimostrato di non aver agito nei confronti della casa da gioco,
sino a oggi, come un creditore, ma forse come qualcosa di più e
qualche collega qui avrebbe qualcosa da dire. Se è cambiato
qualcosa rispetto ai rapporti tra questa società partecipata e
l'aula, o meglio, l'istituzione Consiglio, è bene saperlo.
Io chiedo un suo intervento, perché forse possiamo risparmiare
dei soldi per un banale parere legale e soprattutto anche capire
finalmente qual è la funzione di questo Consiglio e di ogni suo
rappresentante, rispetto a richieste di accesso agli atti. Ricordo,
soprattutto, nei termini di quelli che sono appunto il diritto
della trasparenza e della riservatezza, che ognuno di noi, nel
momento in cui ha della documentazione ricevuta tramite il 116, ha
più che un dovere di riservatezza, ma nello stesso momento mi
sembra che esercitiamo anche una funzione di controllo. Quindi
sinceramente, avere un parere legale per capire se la Regione
autonoma Valle d'Aosta è azionista o no della Casino della Vallée
mi sembra una cosa davvero ridicola.
Presidente -
Ha fatto bene, consigliere Aggravi, a
sottolineare il fatto che non agiamo come terzi. Sottolineerò alle
partecipate in generale il rispetto del Regolamento del
Consiglio.
Consigliere Baccega.
Baccega (GM) -
Stesso argomento, sulla richiesta di
documentazione con 116. Il 4 ottobre avevamo presentato, come Pour
l'Autonomie, una richiesta di atti, in particolare di avere copia
dei verbali della Commissione regionale per l'edilizia residenziale
pubblica; al momento non è ancora pervenuto nulla, i tempi sono ben
superati rispetto alle norme regolamentari, le chiederei di
intervenire in questo senso, gentilmente.
Presidente -
Provvederemo. Per secondo intervento
consigliere Manfrin.
Manfrin (LEGA VDA) -
Vede, io comprendo il senso del suo
intervento...
Presidente -
Ma non riapriamo una discussione...
Manfrin (LEGA VDA) -
Io non riapro niente, io dico nel
merito. Giustamente, come i colleghi hanno fatto e come ho fatto
più volte anche io nel passato, è stato fatto un richiamo al
Regolamento e al diritto di questo Consiglio di vederlo applicato.
Questo stesso diritto è quello a cui mi richiamo io quando si
tratta di tutelare l'onorabilità di questo Consiglio e dei suoi
componenti.
Prendo atto, Presidente, che lei pubblicamente non si vuole
chiaramente pronunciare, probabilmente perché... non so, magari
condivide il pensiero del collega Padovani e ritiene che in questo
caso i nostri interventi siano stati osceni; non lo so, non ho idea
del perché lei non si voglia occupare di questa questione e non
voglia pronunciarsi. Non si preoccupi: avremo modo di far
richiedere il suo intervento e l'intervento dei colleghi in Ufficio
di Presidenza, ma era bene che tutti i cittadini valdostani ne
fossero informati.
Presidente - A
ssessore Caveri ne ha facoltà.
Caveri (VdA Unie) -
Volevo rassicurare il collega Aggravi
che anche io mi farò parte attiva sulla questione sollevata,
rispetto alla questione dell'accesso al 116. Credo che la questione
sia posta anche nei rapporti con il commissario, essendo la società
in concordato, ma comunicherò anche al presidente Bertin delle
eventuali novità su questo punto.
Presidente -
Grazie Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK