Consiglio Regionale della Valle d'Aosta - Oggetto del Consiglio n. 1674 del 9 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1674 del 9 marzo 2011 - Resoconto
OGGETTO N. 1674/XIII - Interpellanza: "Misure compensative
per la promozione dell'energia elettrica prodotta da fonti
rinnovabili".
Interpellanza
Le Linee guida recentemente adottate dal Ministro dello
sviluppo economico, nel fissare i criteri per l'eventuale
fissazione di misure compensative per la promozione dell'energia
elettrica prodotta da fonti energetiche rinnovabili, richiamano
espressamente l'articolo 12, c. 6, decreto legislativo n. 387 del
2003, secondo cui l'autorizzazione non può essere subordinata né
prevedere misure di compensazione a favore delle Regioni e delle
Province;
In particolare, le stesse linee guida prevedono che "per
l'attività di produzione di energia elettrica da fonti rinnovabili
non è dovuto alcun corrispettivo monetario in favore dei Comuni" e
che l'autorizzazione unica può comportare l'individuazione di
misure compensative esclusivamente a carattere non meramente
patrimoniale, a favore degli stessi Comuni e da orientare su
interventi di miglioramento ambientale correlati alla mitigazione
degli impatti riconducibili al progetto, ad interventi di
efficienza energetica, di diffusione di installazioni di impianti a
fonti rinnovabili e di sensibilizzazione della cittadinanza sui
predetti temi;
Ritenuto come l'applicazione di tali linee guida possa
costituire un oggettivo pregiudizio agli interessi delle comunità
locali interessate dall'insediamento di impianti di rilevanti
dimensioni;
i sottoscritti Consiglieri regionali
Interpellano
l'Assessore competente per sapere:
1) se siano state espresse precise posizioni sull'argomento
da parte del Governo regionale in sede di Conferenza
Stato-Regioni;
2) se l'applicazione di tale disciplina abbia o possa avere
in un prossimo futuro riflessi sulle forme di compensazione
attualmente in essere a favore degli enti pubblici della
Regione;
3) se intende attenersi puntualmente al contenuto di tali
disposizioni ovvero proporre che la materia sia disciplinata in
modo diverso per quanto attiene la Regione Valle d'Aosta, anche
alla luce del principio sancito dalla Corte costituzionale secondo
cui "anche gli impianti alimentati da fonti rinnovabili potrebbero
avere sul territorio un'incidenza tale da giustificare la necessità
di misure di compensazione e di riequilibrio ambientale e
territoriale" (sentenza n. 383/2005).
F.to: Louvin - Bertin - Chatrian
Presidente
- La parola al Consigliere Louvin.
Louvin (ALPE)
- Grazie Presidente.
Abbiamo necessità, Assessore Pastoret, di avere dei chiarimenti
intorno ad una vicenda i cui contorni non ci sono del tutto
evidenti. Abbiamo preso conoscenza di un articolato, lungo e
poderoso documento del Ministro dello sviluppo economico, che
contiene le linee guida che determinano le misure compensative per
la promozione dell'energia elettrica prodotta da fonti energetiche
rinnovabili, quindi anche per la nostra regione quella di
provenienza idrica, e questo documento abbiamo potuto constatare
che richiama un decreto legislativo del 2003, in base al quale
l'autorizzazione unica data per la realizzazione degli impianti di
produzione di energia idroelettrica non potrebbe essere
subordinata, né prevedere misure di compensazione a favore delle
regioni o delle province. Poi mi pare di capire che analogamente le
linee guida estendano questo divieto anche ai corrispettivi
monetari a favore dei Comuni. Dalla ricostruzione che abbiamo fatto
di questo ampio documento sembra di capire che quando si interviene
nella costruzione di un impianto di produzione idroelettrica, tutto
quello che si potrebbe prevedere come misura compensativa siano
degli interventi concreti di miglioramento ambientale, mitigazione
degli impatti, miglioramento dell'efficienza energetica, diffusione
ed installazione impianti di fonti rinnovabili, sensibilizzazione
della cittadinanza, ma non di forme di compensazione economica a
beneficio dell'ente locale.
Noi non sappiamo - e gradiremmo che lei ci dicesse - se ci sono
in questo momento delle situazioni nelle quali alcuni Comuni della
Valle percepiscono o meno delle forme equivalenti ad un indennizzo
monetario, e se questo può avere un'incidenza immediata o futura
rispetto alla percezione di questi
dédommagements
, di questi
indennizzi che potrebbero essere stati previsti o potranno essere
previsti a favore degli enti locali. Intanto le chiediamo se
nell'ambito dell'elaborazione di queste linee guida il Governo
regionale ha preso posizione all'interno della Conferenza
Stato-Regioni per esprimere il punto di vista della Regione,
eventualmente in dissonanza con quanto indicato nel documento; se
siano possibili dei riflessi di queste linee guida rispetto alla
situazione esistente, cioè se qualche Comune si possa trovare
impoverito, depauperato dalla decisione di non corresponsione o
impossibilità di corresponsione di indennizzi monetari, e se su
questo punto il Governo regionale intende attivarsi per avere una
regolamentazione diversa in sede locale di queste disposizioni e,
quindi, di consentire anche attraverso un indennizzo monetario
forme di riequilibrio ambientale. Non ci è chiaro se e in che
misura questi possibili interventi di mitigazione possano
rappresentare, a fronte dell'utilizzo di una parte rilevante del
territorio con un invaso, con condotte, eccetera, una compensazione
sufficiente per la popolazione in loco o se non debbano essere
comunque consentite delle possibilità ulteriori di esborso.
Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie. Ora, cercare di riassumere in una
risposta la complessità di questo tema diventa un po' complicato e
rischieremmo forse di intenderci solo noi due, e questo andrebbe a
discapito...
(interruzione del Consigliere Louvin, fuori
microfono)
...sì, sarebbe già qualche cosa devo dire. Allora cercherò di
riassumere il tema che, per sua natura, è complesso.
Come è stato ricordato, con l'approvazione delle linee guida per
l'autorizzazione degli impianti alimentati da fonti rinnovabili, lo
Stato ha voluto dotarsi di uno strumento operativo funzionale al
raggiungimento dei vincolanti obiettivi fissati dall'Unione europea
per il 2020. In questa direzione le Regioni sono chiamate ad
aumentare sensibilmente, anche se con gradualità, i livelli
quantitativi di copertura dei rispettivi fabbisogni mediante
l'impiego delle suddette fonti energetiche. L'attuazione di questa
politica sottintende - ed è facilmente comprensibile - una
massiccia diffusione delle corrispondenti installazioni sul
territorio, a cui consegue necessariamente una pervasiva
occupazione del suolo disponibile. Di fronte a questa opzione, la
Valle d'Aosta e diverse altre Regioni hanno manifestato le loro
perplessità nelle varie sedi istituzionali; ricordo che queste
linee guida hanno fatto oggetto di confronti continui e serrati in
sede tecnica precedentemente, i nostri funzionari hanno partecipato
numerosissime volte alle riunioni tecniche che sono state
organizzate a Roma, e la conseguenza è stata che le Regioni hanno
sollevato diverse osservazioni, alcune delle quali sono state
recepite, mentre altre non sono state recepite.
Non è stato quindi possibile raggiungere grandi risultati dal
punto di vista istituzionale, anche perché - come lei ha ricordato
- la strategia era stata ampiamente delineata dal "387/2003", al
quale le linee guida intendevano limitarsi a dare applicazione. In
questa ottica le misure di compensazione a cui si riferisce
l'interpellanza rappresentano per le realtà locali una sorta di
ristoro per l'eventuale danno arrecato al territorio ed al
paesaggio, legittimato dalle situazioni di elevato impatto causato
dall'applicazione degli indirizzi strategici nazionali. Poi io
capisco che lei vada oltre e faccia riferimento ad eventuali altre
scelte, delle quali in questo momento non ho tenuto molto conto.
Gli indirizzi strategici nazionali, portavano e portano ad una
pesante invasività di questi impianti; la Valle d'Aosta aveva
cercato, attraverso una precedente iniziativa legislativa che poi
fu cassata dalla Consulta, di disciplinare in modo diverso ed
adeguato l'utilizzo del territorio mediante il coinvolgimento dei
Comuni e dei rispettivi strumenti urbanistici: una norma approvata
da questo Consiglio in relazione allora agli impianti eolici, se
ricordate bene.
Oggi le cose sono cambiate e le linee guida hanno aperto qualche
spiraglio, pertanto è possibile individuare le aree non idonee a
tali installazioni. Quindi la Regione ha dato applicazione alle
linee guida statali, senza però perdere di vista l'obiettivo di
salvaguardare la morfologia e la peculiarità della Regione. Per
fare questo è stata approvata la deliberazione di Giunta n. 9/2011
che ha individuato le aree non idonee alle installazioni
fotovoltaiche ed eoliche. La scelta che è stata introdotta è stata
quindi quella di non consentire una proliferazione disparata di
impianti, sottraendo alla loro realizzazione ampie fasce di
territorio e conseguentemente riducendo drasticamente l'eventuale
necessità di ricorso a misure compensative, nel merito delle quali
poi dirò alcune cose.
Fatta questa lunga premessa, bisogna ricordare che le misure
compensative sarebbero solo eventuali e non applicabili in modo
automatico in presenza di una qualsivoglia installazione a fonti
rinnovabili, poiché sono previste le necessarie valutazioni
sull'effettiva incidenza delle apparecchiature sull'ambiente,
tenuto conto delle dimensioni e delle specifiche caratteristiche
delle stesse. Esse sono di fatto applicabili ad infrastrutture ed
attività di elevato impatto territoriale, non facilmente
immaginabili in Valle d'Aosta, tranne forse qualche rara
situazione. Quello che cerco di dire è che tutti gli impianti
eolici e fotovoltaici sono di fatto esclusi per le scelte che
abbiamo fatto e per le caratteristiche morfologiche del territorio
dal ricorso ad eventuali misure compensative; mi pare di capire che
lei voglia invece arrivare ad altri sistemi che non ha citato nella
sua interpellanza, ma che ho intuito dalla sua presentazione,
riguardanti l'idroelettrico.
Lei quindi chiede
"se l'applicazione di tale disciplina abbia
o possa avere in un prossimo futuro riflessi sulle forme di
compensazione attualmente in essere a favore degli enti pubblici
della Regione"
: le considerazioni che ho svolto non consentono
di ipotizzare un tangibile riflesso sulle misure di compensazione
già avviate, perché queste ultime hanno interessato esclusivamente
le situazioni di utilizzo del territorio per scopi estrattivi che,
per natura, non presentano analogie con le installazioni a fonti
rinnovabili, tranne l'eccezione che ho detto prima, ma soprattutto
perché i siti interessati sono normalmente estranei a condizioni di
degrado del territorio, dovuto ad un'alta densità infrastrutturale
o ad un'elevata ed impattante attività antropica. In ogni caso, pur
non dimenticando la difficoltà sopra evidenziata di parametrare le
misure di compensazione nell'ambito del procedimento unico
autorizzativo, soprattutto se integrato dalla valutazione
dell'impatto ambientale, dovrebbe essere tenuto conto
dell'interazione con i progetti e le iniziative già avviate nelle
aree adiacenti quale oggetto di richiesta di costruzione.
Però mi sembra che la palla si rimandi soprattutto per quanto
riguarda il terzo punto; lei chiede
"se intende attenersi
puntualmente al contenuto di tali disposizioni ovvero proporre che
la materia sia disciplinata in modo diverso per quanto attiene la
Regione Valle d'Aosta, anche alla luce del principio sancito dalla
Corte costituzionale secondo cui anche gli impianti alimentati da
fonti rinnovabili potrebbero avere sul territorio un'incidenza tale
da giustificare la necessità di misure di compensazione e di
riequilibrio ambientale e territoriale"
: allo stato, non si
rinvengono - per quanto abbiamo verificato - motivazioni che in
questa materia specifica giustificherebbero un disallineamento
rispetto alle altre Regioni. Peraltro con il CELVA stiamo portando
avanti delle iniziative di raccordo su questa materia, sia per
favorire la corretta applicazione della deliberazione di Giunta che
ha individuato le aree non idonee e per cui saranno esaminate in
quella sede tutte le situazioni che dovessero suggerire un
affinamento di quanto è stato approvato, sia per un diverso
recepimento dei contenuti delle linee guida statali nel loro
complesso, anche con riferimento ad insediamenti di carattere
particolarmente invasivo sul territorio.
Si chiede se pensiamo di regolamentare per il futuro in modo
diverso tutto questo; poste tutte le difficoltà legate
all'esposizione seppur frammentaria che ho fatto, non ci sottraiamo
al fatto che questa è una materia in continua evoluzione; lo Stato
stesso ha fatto delle retromarce significative, le stesse Regioni
stanno iniziando a contestare fortemente una serie di iniziative
che alcune avevano favorito legate all'utilizzo delle fonti
rinnovabili. Quindi sotto questo punto di vista ci troviamo di
fronte ad una materia che è e sarà soggetta a forti evoluzioni.
In questo intervento non ho fatto precisissimo riferimento a
quello che invece il Consigliere Louvin sottendeva per avere
maggiori risposte, ma semplicemente perché - forse per una nostra
visione un po' troppo settoriale - ci siamo molto occupati
soprattutto delle fonti rinnovabili e degli impatti che esse hanno
sul territorio soprattutto per quanto riguarda il fotovoltaico e
l'eolico.
Presidente
- La parola al Consigliere Louvin.
Louvin (ALPE)
- Grazie. Indubbiamente per la parte di
preminente competenza, quella a cui si riferiva nella parte
terminale del suo intervento l'Assessore, cioè la produzione di
energia fotovoltaica ed eolica, la risposta è ampia e satisfattiva.
La ringrazio, lei è stato esauriente, ha ricostruito il quadro.
Condividiamo il fatto che si sia andati ad individuare le aree
non idonee, anche se da una prima valutazione la delibera n. 9/2011
ci sembra ancora debole, ma questo credo richieda una valutazione
più attenta ed approfondita. In ogni caso, da quanto lei ci dice -
cerco di riassumerlo in due parole - l'impatto del fotovoltaico e
dell'eolico in Valle d'Aosta non è tale da richiedere misure
compensative a favore degli enti locali. Non mi pare al momento ci
siano interventi di tale peso da poter richiedere compensazioni
economiche.
Il problema si pone in termini di principio generale, perché se
determinate aree del nostro territorio sono destinate a diventare
luogo di prelievo di energia, magari attraverso iniziative,
progetti anche ambiziosi in cui prima o poi potrebbero arrivare
anche società esterne, gruppi privati ed altri, non solo per
autoconsumo, non solo per piccola e media produzione, ma anche
impianti maggiori, in linea di principio l'esclusione di
compensazioni monetarie mi sembra possa rappresentare un problema,
considerando queste fonti di energia un bene comune della nostra
regione e non un bene di esclusivo interesse privato e particolare.
Ma l'Assessore acutamente ha colto che la domanda puntava in altra
direzione e, dall'altra direzione, non ho sentito nulla!
A noi interessa sapere: visto che in Valle d'Aosta la fonte
principale di produzione di energia rinnovabile è l'idroelettrico,
abbiamo invasi di grande portata, abbiamo sul tavolo dei progetti
molto rilevanti, addirittura intervallivi di produzione
dell'energia idroelettrica, è immaginabile oppure no che questo
abbia una contropartita anche economica a favore delle
collettività? Perché va bene che per un impianto ci siano opere di
mitigazione, va bene che ci sia l'iniziativa di sensibilizzazione,
come dice il decreto, ma vogliamo mettere sul tavolo anche qualcosa
a beneficio degli enti locali che si vedono sottoposti...fra
l'altro, vediamo in questo momento una reazione vigorosa di alcuni
enti locali rispetto ad iniziative di costruzione di impianti
idroelettrici sul loro territorio, non c'è ritorno per queste
collettività, non c'è una contropartita reale e credo che con
qualche ragione dia fastidio l'idea che arrivi una società
lussemburghese o di qualche altro paese a sfruttare le energie sul
suo territorio senza che ci sia un minimo di ricaduta locale!
Questo era il problema. Capisco, e mi pare che l'Assessorato si sia
mosso con attenzione e con presenza di spirito per quanto riguarda
il fronte eolico e fotovoltaico, ma è minimale per il momento sulla
nostra regione. Il 98-99 percento ce lo abbiamo sull'altro lato e
sull'altro lato non ho sentito una parola in questo momento...non
so se è mancanza di comunicazione all'interno della Giunta o se non
è stata ritenuta questa interpellanza abbastanza mirata, forse era
troppo velata, non lo so, ma a noi sembrava, parlando di produzione
di energia da fonte rinnovabile, doverci ricomprendere quella che
obiettivamente è la fonte principe della nostra regione.
Quindi andremo a chiedere altrove le informazioni del caso,
perché mi pare di capire che non ci sia al momento nessuna...lei ha
detto: "ragione di disallineamento"...molto sottile, una vena
diplomatica che le scopro inattesa, Assessore...non abbiamo
scoperto ragioni di disallineamento! Ecco dovrebbe forse
consigliarla al Ministro Frattini questa formula, perché sarebbe
interessante la sua applicazione. Intanto grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK