Consiglio Regionale della Valle d'Aosta - Oggetto del Consiglio n. 2116 del 28 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2116 del 28 luglio 2006 - Resoconto
OGGETTO N. 2116/XII - Illustrazione delle mozioni:
"Determinazioni in ordine a incarichi affidati agli ex Parlamentari
della Valle d'Aosta." e "Richiesta alla Finaosta di individuare una
rosa di professionisti per la presidenza della C.V.A.".
Mozione
Ricordato che con la scomparsa il 29 dicembre 2005 del Dottor
Francesco Guerrieri è risultata vacante la posizione di Presidente
della C.V.A. S.p.a. e che il 28 giugno 2006, su indicazione della
Giunta regionale, il Consiglio di Amministrazione di Finaosta, a
maggioranza, ha indicato come Presidente della controllata
elettrica il Dottor Augusto Rollandin, sino alla scadenza del
mandato prevista per il 31 dicembre 2006;
Preso atto delle perplessità emerse nella popolazione e in
molte forze politiche, tra cui l'Union Valdôtaine, sull'opportunità
di tale nomina sia per la personalità scelta, sia per le modalità
con cui è stata scelta e sia per la brevità dell'incarico, che
poteva essere positivamente svolto da uno dei Consiglieri già
presenti nella Società e già a conoscenza delle dinamiche interne
all'azienda;
Constatato che l'attuale governo regionale, sostenuto da una
maggioranza composta dall'Union Valdôtaine, dalla Stella Alpina e
dalla Fédération Autonomiste, ha evidenziato anche in questa
occasione una scarsa attenzione alla richiesta di rinnovamento, di
trasparenza e di correttezza emersa con forza dal voto popolare del
9-10 aprile scorso;
Tenuto conto che tale scelta ripete, in peggio, le stesse
modalità e i contenuti dell'imposizione da parte della Giunta
regionale alla Casinò S.p.a. di affidare all'ex deputato Ivo Collé
un incarico fiduciario nella capitale italiana, incarico
effettivamente realizzato per decisione del Presidente della
Società che gestisce la Casa da Gioco di Saint-Vincent,
all'insaputa del Consiglio di Amministrazione;
Preoccupato perché nella decisione di nominare Presidente
della C.V.A. S.p.a. l'ex senatore Rollandin non si è fatto alcun
cenno né alle politiche di consolidamento e di sviluppo di tale
società, né alle politiche di utilizzo dei 48 milioni di Euro di
utile registrato nel 2005, né infine degli altri 225 milioni di
Euro di liquidità parcheggiati in prodotti finanziari;
Il Consiglio regionale
Impegna
la Giunta regionale:
1) a revocare gli incarichi affidati al Dottor Augusto
Rollandin e a Ivo Collé, anche attraverso l'invito alle dimissioni
volontarie;
2) a fornire alla C.V.A. precise indicazioni in merito alle
politiche societarie che deve perseguire, all'utilizzo degli utili
e delle riserve e alla modalità di gestione, che deve essere
improntata alla più stretta osservanza della correttezza e
dell'efficacia e alla rigida osservazione delle prescrizioni del
Collegio sindacale e di una società di revisione iscritta all'albo
CONSOB;
3) a relazionare alla Commissione competente ogni tre mesi in
merito all'attività della C.V.A. S.p.a., sia per quanto riguarda il
fatturato, che la gestione del personale e delle risorse produttive
e finanziarie.
F.to: Sandri
Mozione
Vista la decisione della Giunta regionale di indicare Augusto
Rollandin come Presidente di un'importante Società pubblica, quale
la Compagnia Valdostana delle Acque;
Ricordato che proprio pochi mesi fa, dal voto del 9 e 10
aprile, sono emersi un messaggio chiaro ed inequivocabile di
condanna dei metodi e dei comportamenti dettati da logiche di
spartizione di potere e una richiesta di cambiamento proprio nei
metodi di fare politica;
Considerato che con questa nomina viene disattesa in modo
macroscopico la volontà popolare espressasi nelle recente
competizione elettorale;
Ritenendo necessario, data l'importanza strategica che
riveste la CVA per lo sviluppo economico della Valle d'Aosta, che
si affidi tale azienda a chi possiede le necessarie competenze per
non disperdere il patrimonio di alto livello raggiunto finora
dall'azienda in questi anni;
Il Consiglio regionale
Chiede
alla Giunta regionale:
1) di rivedere tale nomina;
2) di chiedere alla Finaosta di individuare una rosa di
professionisti tra cui scegliere un altro Presidente della
CVA.
F.to: Squarzino Secondina - Bortot - Venturella
Président
- La parole au Conseiller Sandri.
Sandri (GV-DS-PSE)
- Affronterò questa mozione in 3
tempi. Il primo tempo è un tempo tecnico, mentre ci saranno poi 2
tempi politici. Il primo tempo è un tempo tecnico, perché dopo la
deposizione di questa mozione, il 30 giugno scorso, ho potuto
ottenere della documentazione e approfondire un tema: quello
dell'incompatibilità in particolare della nomina dell'ex Senatore
Augusto Rollandin a Consigliere di amministrazione della "CVA
S.p.a.", che diventa un punto preminente e preventivo rispetto alla
discussione della mozione. Il ragionamento per cui si pensa che non
vi sia la possibilità che Augusto Rollandin possa svolgere le
funzioni che in questo momento sta svolgendo è dettato dal fatto,
come riferimento legislativo primo, della legge n. 11/1997, laddove
si dice che questa legge disciplina i criteri e le procedure per le
nomine e le designazioni di competenza della Regione per incarichi
in società, enti, istituti, fondazioni e associazioni, nonché in
altri organismi pubblici e privati in base a leggi, regolamenti,
statuti e convenzioni. All'articolo 6, comma 2, lettera g) è
previsto che coloro che abbiano una lite pendente penale, civile o
amministrativa nei confronti della Regione e dell'organismo
interessato alla nomina siano incompatibili con questo tipo di
incarico. Non vi è dubbio che la "CVA" sia una di quelle società
che rientrano in quelle di pertinenza dell'articolo 1, cioè enti e
società di competenza della Regione in base a leggi, in particolare
in base a 2 leggi: la prima è la n. 34/2000, dove all'articolo 2 si
dice che, per il conseguimento delle affinità dell'articolo 1, cioè
la partecipazione in società di produzione, distribuzione e vendita
di energia elettrica, la Giunta regionale è autorizzata ad
acquisire quote di partecipazione anche totalitaria, si aggiunge al
secondo comma che la Regione provvede all'acquisizione delle quote
di partecipazione conferendo apposito mandato a "Finaosta". La
rappresentanza della Regione, per legge della Regione, quindi viene
data a "Finaosta". "Finaosta" è una società partecipata regionale a
maggioranza, che prevede all'articolo 6 questo tipo di interventi,
cioè interventi che sono realizzati per incarichi conferiti dalla
Regione. Non esiste quindi alcun dubbio che l'incarico di
Consigliere di amministrazione di "CVA" affidato al Dott. Rollandin
sia un incarico che è stato determinato dalla Giunta regionale e
che rientra, anche se non nei criteri di scelta, nei criteri di
incompatibilità della legge n. 11/1997.
Quale sarebbe il motivo dell'incompatibilità, visto che la
catena di responsabilità è stata chiarita, cioè il "CdA" di
"Finaosta", su incarico della Regione, ha scelto su indicazione
della Giunta una determinata persona che la rappresentasse, non
rappresentasse "Finaosta" in sé stessa, ma in quanto "Finaosta"
svolgeva per incarico speciale la rappresentanza della Regione? Il
dato di incompatibilità è relativo al fatto che, con ordinanza n.
2/1998 della Sezione giurisdizionale della Corte dei Conti per la
Regione Valle d'Aosta, è stata dichiarata la pignorabilità
dell'assegno vitalizio nei limiti di un quinto di cui il soggetto
gode da qualche tempo. Abbiamo quindi un sequestro cautelare che
dimostra che esiste una lite pendente e solo fin quando questa lite
pendente non sarà definita non è possibile che vi sia questa
compatibilità con l'incarico in essere. Questo dal punto di vista
tecnico. Credo che questo non debba essere sottoposto ad alcun tipo
di valutazione politica, è una questione tecnica importante e credo
che debba essere alla base di una riflessione su tale sistema degli
incarichi e degli affidamenti. È evidente che dobbiamo rivedere
tutta questa legislazione per chiarificare i vari passaggi, non si
vorrebbe che vi fosse un'interpretazione per cui il fatto che vi
sia un incarico non diretto, ma attraverso l'affidamento a
"Finaosta" consenta di fare le nomine come si vuole e questo
potrebbe essere comprensibile dal punto di vista politico rispetto
all'atteggiamento fiduciario... ma che così si vogliano evitare i
requisiti di trasparenza e di correttezza previsti dalla normativa
n. 11/1997. Credo si debbano differenziare questi due temi e avere
chiaro che tutto ciò può valere per quanto riguarda la
discrezionalità della scelta, ma non per quanto riguarda le
attribuzioni e i requisiti richiesti in termini di affidabilità.
Parlo di questo, ma quando si vanno a vedere i requisiti
dell'articolo 6 si vede che si parla di cose molto importanti,
perché, oltre le cause pendenti, esistono anche i conflitti di
interesse e altre cose del genere.
Vi sono poi due tempi politici: il primo tempo politico è un
tempo che deve farci capire di cosa stiamo parlando. Qui stiamo
parlando di due realtà di peso estremamente diverso, ma entrambe
interessanti dal punto di vista della valutazione politica. La
prima riguarda il Casinò di Saint-Vincent, che negli anni ha tenuto
una presenza a Roma per cercare di capire se si poteva fare della
promozione turistica, se si potevano attirare dei giocatori o fare
del coordinamento - in ambiente europeo questo è previsto
regolarmente, si chiama attività di "lobby" - insieme ad altri
casinò per regolamentare l'apertura di nuovi casinò e altri
incarichi del genere. Tre anni fa questo ufficio è stato chiuso per
evidente inutilità, la prima inutilità fra l'altro è che
l'iniziativa portata avanti da Confcommercio di coordinare i 4
casinò non ha portato ad alcun tipo di risultato, in quanto i
Casinò di Campione, Venezia e San Remo se ne vanno per i fatti loro
e la cosiddetta "Assocasinò" è l'Associazione del Casinò di
Saint-Vincent e non esiste alcuna iniziativa conosciuta che
testimonia una qualche attività di questa cosa. Questo ufficio
venne chiuso 3 anni fa nell'ambito di una riduzione dei costi e si
tenta di riaprirlo per trovare un posto esclusivamente per piazzare
l'ex Deputato Ivo Collé. Diciamo che non è stato il primo
tentativo, vi sono stati una serie di passaggi per trovare il modo
di piazzare nella capitale italiana uno spazio che potesse poi
essere utilizzato. Questo è un passaggio molto piccolo, un
passaggio più rilevante invece è "CVA".
Abbiamo prima citato la legge n. 34/2000 con cui si fa
l'investimento di acquisire le centrali idroelettriche dell'"ENEL"
e il ramo di azienda di produzione, nonché di partecipare a poco
meno del 50% all'attività di distribuzione di energia elettrica. A
partire dal 2000 ad oggi la "CVA" è diventata una realtà
importante, è un'azienda fortemente in attivo, ha dimensioni
rilevanti, produce molti utili - nel 2005 48 milioni di utili - e
in tutti questi anni è riuscita a mettere da parte 273 milioni di
euro liquidi. La gestione di tutto questo "ben di Dio" è difficile,
tanto che è stata affidata per anni al Dott. Guerrieri,
recentemente scomparso, che ha svolto il suo compito con capacità.
È talmente importante la "CVA" che di questo "ben di Dio" non vi
sono tracce nell'attività della Giunta regionale. Credo che, nel
momento in cui si porta per qualche motivo l'attenzione su questa
realtà, ci si debba render conto che ci troviamo di fronte a
qualcosa di molto grosso, che può essere una grande occasione di
sviluppo per la Valle, ma che deve essere riportata sotto il
controllo della Regione. Tutto questo "ben di Dio" può essere
devoluto al rafforzamento della società, all'acquisizione di nuove
società nello stesso settore, oppure potrebbe essere restituito in
quanto dividendo alla Regione per promuovere altri tipi di
investimento nel settore economico o altri livelli di stato
sociale.
Dicevo 273 milioni di euro, si tratta di una cifra importante di
cui non si conosce bene l'utilizzo; ovviamente sono parcheggiati in
qualche strumento finanziario, di cui però sarebbe interessante
capire chi sono i mediatori e dove sono stati posizionati questi
interventi. Sarebbe interessante sapere se questi soldi comunque
rimangono nel sistema bancario valdostano, e quindi possono
sostenere la possibilità delle banche di essere vicine ai
consumatori e agli imprenditori valdostani, o se sono posizionati
in un sistema bancario di fuori Valle, che utilizza questa
abbondante liquidità per sostenere altre realtà. Sarebbe anche
interessante mettere a fuoco il fatto che è una realtà in cui
esiste un gradimento di funzionamento da parte delle maestranze
molto alto, perché è una delle poche società che si può permettere
nei confronti dei propri dipendenti un alto livello di presenza e
di sostegno a partire dai telefonini fino all'arredamento degli
uffici.
Terzo punto: di chi stiamo parlando? Anche qui bisogna fare due
divisioni: da un lato, stiamo parlando dell'ex Deputato, che è
stato scelto attraverso strade non sempre comprensibili della
politica, ma evidentemente con corresponsabilità dell'attuale
Presidente Caveri e della maggioranza che lo sostiene, per
ricoprire questo importante e inutile posto a Roma, le motivazioni
sono che, essendo stato Deputato, aveva grandi conoscenze nel
settore; d'altro lato, ci si deve rendere conto che all'interno del
Casinò, se proprio questa doveva essere una scelta utile
all'azienda, c'erano delle professionalità più alte che potevano
permettere di avere una più efficace presenza in materia.
Abbiamo poi Augusto Rollandin nominato rappresentante di
"Finaosta" per conto della Regione nel "CdA" della "CVA", che è il
grande assente in quest'aula e un po' il protagonista di questa
situazione e lo dico a pieno titolo, cioè che manca in quest'aula
il grande assente, perché è palesemente un suo desiderio quello di
rientrare in quest'aula. Faccio una piccola divagazione, importante
però per capire come siamo arrivati a questa situazione. Nel
momento in cui lui aveva già dichiarato la propria disponibilità
alla ricandidatura a Senatore nel novembre 2005, quando eravamo
alle soglie della campagna elettorale, il Senatore Rollandin manda
una "lettre réhabilitation"
datata 21 febbraio 2006, ore
16,26, pubblicata sul sito da cui ho tratto questi dati, in cui
dice:
"je suis susceptible d'être candidat aux élections
régionales aussi"
. Vi è quindi una ricandidatura molto chiara
rispetto a questo Consiglio che voleva essere portata avanti.
Abbiamo una personalità molto grande della Valle d'Aosta, che
ritiene di avere i titoli per essere presente in quest'aula, ma in
questa aula non c'è. Credo che ci si possono raccontare molte
storie, perfino negare le evidenze, ma è difficile andare avanti
nella correttezza quando non si prende atto della realtà.
Rileggendo nel sito, ho trovato il curriculum così come il Senatore
lo ripropone alla rete: VII
a
legislatura, eletto nella
lista dell'"Union Valdôtaine" dal 19 luglio 1978 al 20 luglio 1983;
VIII
a
legislatura dal 21 luglio 1983 al 26 luglio 1988;
IX
a
legislatura dal 27 luglio 1988 al 9 dicembre 1992
come Assessore. Ora dal 9 dicembre 1992 al 29 giugno 1993 c'è un
vuoto, cosa è successo in quei mesi? X
a
legislatura
eletto Consigliere dal 30 giugno 1993 al 12 dicembre 1994, poi di
nuovo il vuoto: cosa è successo il 12 dicembre 1994 e nei tempi
successivi? Di nuovo rieletto il 30 giugno 1998 fino all'11
novembre 1998 e di nuovo il vuoto. Credo che se qualcuno si
dimentica di ciò che è successo, noi non possiamo dimenticarlo. Non
si vuole fare un processo alla persona, ma non si può dimenticare
una condanna a 16 mesi di reclusione per turbativa d'asta sul
problema del compattatore di Brissogne, condanna che è stata
definita nel 1994. Ci troviamo allora di fronte, al di là della
volontà di molti - perfino della persona di cui stiamo parlando -
di voler dimenticare questi fatti, di fronte a dei fatti che sono
esistiti e che esistono e che non possono essere dimenticati. Si
sta parlando non di reati, ma di un tradimento nei confronti della
fiducia che ogni politico deve avere per poter sedere con rispetto
nel posto di Presidente della Regione, di Assessore o di
Consigliere regionale, ma non tradimento rispetto a chissà che:
tradimento rispetto all'istituzione che era chiamato a
rappresentare e questa è la cosa grave! E non si può cercare di
rimuoverla cancellando con il bianchetto i passaggi del 1992, del
1994 e del 1998; questo rimane nella coscienza dei Valdostani ed è
talmente tanto rimasto che il 9 e 10 aprile lo hanno detto con
chiarezza: non si vuole e non si deve dimenticare! Questo non
significa colpevolizzare nessuno o "fare di tutta l'erba un
fascio"; personalmente non sono d'accordo che si interpreti il voto
del 9 e 10 aprile come un voto contro un movimento politico; è
stato un voto contro la dimenticanza ed è stato un voto contro un
modo di operare ed è stato un voto contro un tradimento della
Regione Valle d'Aosta! Non possiamo che condividere una frase che
il Consigliere Rollandin ha scritto nel suo sito il 14 aprile 2006
alle 10,38 del mattino, 4 giorni dopo i risultati delle ultime
politiche:
"évidemment quelque chose n'a pas fonctionné comme nous
aurions voulu et je suis convaincu qu'il y a une série de raisons
qui expliquent ce vote négatif. Nous devons les examiner dans les
détails avec humilité et détermination en nous confrontant avec
tous sans crainte de l'autocritique"
. Non si può che
condividere questo passaggio ma, proprio perché si devono
affrontare tutte queste cose "a viso aperto", non ci si può portare
di fronte all'argomento di tale nomina senza ricordare i passaggi
precedenti. Esiste una motivazione per cui si è arrivati a questa
nomina senza farci una riflessione troppo ampia, non solo non
ascoltando il voto del 9 e 10 aprile, ma passando sopra con non
dico cinismo, ma quanto meno superficialità a un concetto
fondamentale. Lo dico con le parole di Luciano Violante:
"il rispetto delle regole da parte di chi esercita per scelta
del popolo responsabilità politiche non è un cascame giacobino, è
il presupposto della coesione civile di un paese, di una comunità,
ciò che unifica governati e governanti in un rapporto di fiducia
reciproca e nel proprio paese; invece vi sono classi politiche che
concepiscono il proprio potere come fondato esclusivamente sul
consenso elettorale e non anche sul rispetto delle regole
giuridiche e deontologiche che vincolano tutti gli altri
cittadini"
.
Non possiamo dimenticare che esistono gli stessi doveri e gli
stessi diritti per chi abita in via Saint-Martin de Corléans,
piuttosto che a Fontainemore e per chi vive l'esperienza di essere
un rappresentante della Regione in quest'aula. Di fronte a questi
temi allora non possiamo dimenticare un tradimento e non possiamo
mettere chi ha tradito a gestire i soldi di chi è stato tradito,
proprio le stesse identiche persone, la stessa identica posizione.
Dobbiamo cominciare a guardare questi temi con chiarezza ponendoci
un obiettivo principale: quello che occorre liberare la Valle
d'Aosta da questi metodi e da queste concezioni. Dobbiamo liberare
la Valle d'Aosta dalla tendenza a dimenticare, non dobbiamo
dimenticare questi fatti non per una forma di "revanchisme" sulle
persone che li hanno commessi, ma perché qui stiamo parlando di
questioni pubbliche e, dal punto di vista pubblico, non è possibile
restituire dignità, spazi e possibilità di operare a chi non solo
ha tradito la propria Regione, ma non ha mai avuto la capacità di
affrontare tale tema, di riconoscere il torto e di capire che
doveva comportarsi in modo diverso. Questo inverno nel grande
dibattito che ha preceduto la costituzione degli schieramenti
elettorali Parfait Jans in uno dei suoi giornali invitava Augusto
Rollandin
"à se retirer dans son hameau pour passer ses vieux
jours avec sa conscience"
. È forse un'immagine forte, ma credo
sia l'unica immagine che testimonia come questa Regione ha bisogno
di liberarsi di questo peso, ha bisogno di liberarsi del fattore
"Erre", ma ha bisogno soprattutto di liberarsi del XX secolo.
Questi sono temi che ci ricordano come il XX secolo per fortuna si
sia chiuso e noi dobbiamo andare nel XXI con altre persone, con un
altro stile e con un'altra capacità.
La mozione chiede tre cose: la prima è quella che questa nomina
ha evidenziato una mancanza di dirigenza rispetto alla "CVA",
bisogna che su tale tema di cosa fare di questo "ben di Dio" che
"CVA" produce si apra un dibattito nella maggioranza e poi in
Consiglio e si prendano delle decisioni. Non solo, bisogna che si
mettano in atto tutte quelle procedure di stretta osservazione
della correttezza, dell'efficacia e delle prescrizioni del collegio
sindacale che consentano una garanzia dal punto di vista
societario. Si auspica che una società di revisione che sia
iscritta all'Albo della Consob possa certificare quel tipo di
lavoro.
Secondo punto: credo che su questi temi si debba dare atto al
Consiglio di un monitoraggio in merito al fatturato, alle
assunzioni, alla gestione del personale, all'utilizzo delle risorse
produttive e all'utilizzo delle risorse finanziarie. Il tema
centrale è quello in cui, per le motivazioni che ho detto prima,
perché non si può andare avanti pensando che nulla sia passato in
questi anni, che condanne di anni fa siano "passate nel
dimenticatoio", che atteggiamenti che sono stati pesantemente
puniti dal popolo valdostano con il sistema elettorale debbano
scomparire dalla nostra Regione. Dobbiamo chiedere pertanto alla
Giunta di revocare gli incarichi affidati al Dott. Rollandin e di
fare in modo, con gli stessi canali che ha utilizzato per l'andata,
di utilizzarli anche al ritorno, in modo che questo porti alla
risoluzione del problema della rappresentanza a Roma del Casinò
attraverso Confcommercio per Ivo Collé e, se questo non lo
ritengono un passo formalmente praticabile in prima istanza, che
passino prima attraverso la pratica di chiedere a questi Signori le
dimissioni.
Termino con un ragionamento di tristezza. Il Dott. Guerrieri è
deceduto negli ultimi giorni dell'anno scorso, la presidenza della
"CVA" scade il 31 dicembre 2006, credo che la tempistica della
scelta sia la dimostrazione dell'inopportunità di tale scelta. Non
posso che concludere questo intervento richiamando le parole del
Presidente dell'"Union Valdôtaine", Cesal, che citava proprio
questa frase:
"abbiamo qualche perplessità sull'opportunità
politica e soprattutto una questione di tempi, visto che usciamo da
un congresso che ha trovato un equilibrio difficile e ora questa
vicenda potrebbe rimettere tutto in discussione"
. Credo che il
Congresso dell'"Union Valdôtaine" come il congresso di tanti altri
partiti dopo l'"uragano" del 9 e 10 aprile, sia un congresso
"en continu", l'impegno deve essere di tutti noi di mandare
dei segni alla Valle d'Aosta che il XX secolo con tutte le sue
brutte cose, il secolo breve viene chiuso e si parte verso il XXI
secolo liberi da impacci, da impicci, da controlli e da fardelli
troppo pesanti.
Presidente
- La parola alla Consigliera Squarzino
Secondina, per illustrare la sua mozione.
Squarzino (Arc-VA)
- Il collega Sandri ha posto una serie
di temi importanti, fra cui quello dell'aspetto tecnico su cui noi
non abbiamo puntato la nostra attenzione, però crediamo che sia
necessario fare un approfondimento su quali sono i requisiti
necessari per essere nominati in enti pubblici, quindi chiederemo
anche noi un impegno in tal senso al Governo. Con la nostra mozione
affrontiamo un tema eminentemente politico, come politica è stata
la lettura data, come è emerso negli organi di stampa, appena dopo
la nomina. Leggo dai settimanali di luglio, c'è un comunicato
stampa da parte della "Gauche Valdôtaine", che dice:
"il metodo di far politica dell'attuale maggioranza che
sostiene la "Giunta Caveri" non è cambiato, ogni decisione è
finalizzata alla spartizione del potere fra un sempre più ristretto
gruppo di persone che all'interno del "mouvement" cercano nuovi
equilibri. È evidente che all'interno dell'"Union" poco o nulla
importa della volontà dei cittadini, tutto continua come prima con
gli stessi metodi e la stessa arroganza"
.
Le stesse cose diceva il gruppo "Arcobaleno":
"nessun
rinnovamento nell'"Union Valdôtaine", si è rafforzato un gruppo di
potere che considera le risorse della Comunità valdostana una
questione molto lontana da quello che dovrebbe essere un bene
comune"
; ancora:
"nomine che dovrebbero essere decise sulla
base di criteri di competenza sono invece decise su criteri di
spartizione, lottizzazione, occupazione, decisi dai partiti della
maggioranza di Governo..."
e via dicendo.
La nomina di Augusto Rollandin a Presidente della "CVA" è venuta
dopo un congresso in cui lo stesso Rollandin aveva dichiarato di
mettersi da parte, di non candidarsi alla carica di Presidente del
movimento. È venuta questa nomina in modo improvviso, tanto che lo
stesso Presidente del movimento è stato colto di sorpresa e l'ha
giudicata inopportuna, fatta in un momento sbagliato, che rischia
di mettere in discussione l'equilibrio precario che si era
raggiunto. Lo stesso Presidente del movimento quindi esprime
perplessità sui metodi e sui tempi adottati per giungere a questa
decisione. Una decisione presa con un metodo ancora una volta
discutibile, che non tiene conto delle scelte della popolazione. Il
9 e 10 aprile Rollandin è stato bocciato dall'elettorato e con lui
è stato bocciato un certo modo di fare politica. È come se gli
elettori avessero detto "basta" con chi ha governato con arroganza,
secondo logiche di spartizione di potere, chi ha sempre pensato che
fosse possibile, e ha praticato, la commistione continua fra
politica e economia. L'elettorato ha chiesto un cambiamento nel
modo di gestire la cosa pubblica ma, questa è la gravità che
sottolineiamo, questo Governo regionale ha agito come se non ci
fossero state le elezioni. Si ha l'impressione che il Governo
regionale continui a pensare come se nulla fosse successo e in
questo modo illudendosi di cancellare quello che è avvenuto con la
scelta di una persona, fatta non in base alle sue competenze, ma
sulla base di una carriera politica lunga, una carriera politica
che è finita, perché gli elettori hanno detto: "basta"! Non credo
valga ancora il detto "politico trombato, politico premiato", non
penso che qui alberghi questo tipo di comportamento. Sta di fatto
che una persona che non brilla per competenze, che non ha una
specifica conoscenza dei settori in cui operano le aziende della
"CVA", come ha ricordato nel suo comunicato la CGIL, questa persona
è stata scelta. Una persona che ha maturato una condanna definitiva
per aver abusato del ruolo di pubblico amministratore, tanto che è
stato considerato ineleggibile al Governo di questa Regione, tanto
che non può sedersi ai banchi di questo Consiglio. Eppure a tale
persona, che ha nella sua carriera politica e amministrativa
dimostrato di utilizzare il suo ruolo di amministratore per
arricchirsi - solo ieri abbiamo ricordato come vi sia stata la
condanna da parte della Corte dei Conti, per cui l'ex Senatore
Rollandin è stato condannato a risarcire alla Regione Valle d'Aosta
960mila euro -, a tale persona che nel suo lavoro di amministratore
ha commesso questa serie di reati viene affidato un gioiello
economico della nostra Valle, un gioiello che fattura oltre 170
milioni di euro, che ha degli utili che superano i 50 milioni di
euro, che paradossalmente ha una grande possibilità di operare con
appalti, con assunzioni, con favoritismi per mantenere un potere
enorme all'interno di questa Valle. Non pensiamo che con questa
nomina si voglia risolvere la disoccupazione esistente in Valle;
credo che "CVA" si meriti, dopo un Presidente tecnico e
professionalmente capace, un Presidente altrettanto capace e non un
Presidente politico. Chiediamo quindi che venga rivista questa
nomina, che si punti sulla professionalità, che si individui un
percorso trasparente, che vi siano delle indicazioni chiare di
professionalità da parte di "Finaosta"... e all'interno di queste
si possa scegliere, ma devono essere indicati con chiarezza quali
sono i criteri di professionalità richiesti, perché ci rifiutiamo
di pensare che la Valle d'Aosta voglia continuare a riciclare
politici corrotti e voglia affidare un gioiello come la "CVA" in
mano a chi ha dimostrato la sua capacità di arricchirsi a spese
della pubblica amministrazione proprio amministrando un ente
pubblico.
Presidente
- Sospendiamo l'esame di questi 2 punti, il
Consiglio è riconvocato alle ore 18,00.
La seduta è tolta.
---
La séance se termine à 13 heures 02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK