Consiglio Regionale della Valle d'Aosta - Oggetto del Consiglio n. 147 del 4 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 147 del 4 ottobre 2018 - Resoconto
OGGETTO N. 147/XV - Interpellanza: "Notizie in merito al
riutilizzo di due camper attrezzati per il servizio di ambulatorio
mobile".
Fosson (Presidente) -
Punto n. 27 dell'ordine del giorno.
La parola alla Consigliera Pulz per l'illustrazione.
Pulz (IC) -
La quinta edizione di "Campus salute" ha
ottenuto un indubbio successo; la lodevole iniziativa, come forse
ricorderete, si è svolta sabato 8 e domenica 9 settembre 2018 in
piazza Chanoux, ad Aosta, ed è stata coordinata dalla dottoressa
Mariagiovanna Filippella con il patrocinio del Consiglio regionale
della Valle d'Aosta, dell'Assessorato della sanità, del Comune di
Aosta e la collaborazione del Dipartimento della Protezione civile.
In quell'occasione moltissimi sono stati i cittadini che hanno
potuto sottoporsi a visite gratuite e
screening
negli
ambulatori allestiti per l'occasione, e questi ambulatori hanno
saputo offrire una notevole varietà di prestazioni specialistiche.
Proprio alla luce di tale recente riuscita che pone l'accento sulla
necessità, sempre più diffusa, di accedere a visite e a cure
mediche gratuite in un momento di crisi economica diffusa, non si
capisce come si possa giustificare l'abbandono nel magazzino USL di
Saint-Christophe di un camper già attrezzato di tutto punto per
portare sul territorio, quale ambulatorio mobile, fondamentali
servizi sanitari. Si tratta del camper fatto acquistare circa dieci
anni fa dall'allora primario dell'otorinolaringoiatria, dottor
Paolo Canzi, al fine di offrire consulenze ai ragazzi in un'ottica
di prevenzione. Ci risulta che questo camper, di marca Mercedes
4x4, sia costato alla collettività approssimativamente 140 mila
euro. Esso è poi stato parcheggiato per lunghi anni davanti
all'ospedale regionale e ora giace abbandonato e privo di buona
parte dell'attrezzatura di cui era stato dotato. Un secondo camper
poi, di marca FIAT, anch'esso con pochissimi chilometri di vita,
costato circa 80 mila euro e che era stato allestito con una
cellula adibita a sala riunioni, non viene ugualmente più
utilizzato. Mi permetto tra l'altro di dire che è un po' un peccato
che non vi sia in quest'Aula la possibilità di proiettare
fotografie o altri documenti - perché ne avremmo - che renderebbero
meglio l'idea forse di ciò di cui stiamo parlando e riuscirebbero
anche a catalizzare l'attenzione di tutti, come si fa nelle aule di
scuola o normalmente nei convegni.
Tornando ai due camper, se venissero nuovamente messi a servizio
della collettività, non mancherebbero certo le proposte per una
loro ricollocazione o un loro riutilizzo, sempre allo scopo di
garantire visite a carattere preventivo o anche per offrire prime
cure in una sorta di clinica mobile. Vi sono associazioni in grado
di fornire immediatamente anche personale professionista
specializzato volontario per consultazioni mediche di varia
tipologia. La nuova vita di questi due camper sarebbe oltretutto
supportata da esperienze simili diffuse con successo in molte zone
d'Italia. In alternativa, in tante zone del mondo meno ricche e a
minor concentrazione di consumismo si saprebbe immediatamente come
riutilizzarli.
Interpelliamo quindi l'Assessore competente al fine di ottenere
spiegazioni circa l'abbandono dei due camper pensati come unità
sanitarie mobili e frutto di un investimento collettivo di oltre
220 mila euro, da anni parcheggiati e abbandonati nel magazzino USL
di Saint-Christophe. Chiediamo se l'Assessore intenda sollecitare
l'Azienda USL al fine di conoscere le reali possibilità di
riutilizzo di questi camper, anche grazie alla disponibilità di
personale volontario coordinato da una o più associazioni, in modo
da offrire servizi a persone in difficoltà che magari non riescono
a pagare il
ticket
per le cure, così come previsto dal
Servizio sanitario nazionale.
Presidente -
La parola all'Assessore Certan per la
risposta.
Certan (ALPE) -
In effetti relativamente al camper per le
prestazioni di otorinolaringoiatria su cui è stato avviato e
concluso un procedimento innanzi alla Corte dei Conti nel mese di
novembre 2017, dopo anni di inerzia la Direzione strategica ha
avviato l'istruttoria per valutare lo stato di utilizzo
dell'autocaravan adibito all'assistenza odontoiatrica per avere un
parere circa la possibilità di riutilizzo per scopi istituzionali
oppure per la valutazione di un'eventuale dismissione. Credo che
quanto lei ha ricordato riguardo al "Campus salute" non sia
paragonabile, però le attività che vanno incontro alle esigenze e
alle necessità sanitarie dei cittadini sono sicuramente attività
che si considerano con un'attenzione particolare, quindi su questo
si sono avviate nuovamente delle istruttorie. L'allora direttore
della struttura otorinolaringoiatria rappresentò un'oggettiva
difficoltà all'utilizzo continuativo del mezzo sulla base della
valutazione dei costi e dei benefici attesi. A ciò si è aggiunto il
parere del responsabile degli automezzi aziendali che ha attestato
la non convenienza economica al riuso del mezzo per finalità
correlata all'erogazione di prestazioni sanitarie, che peraltro
necessiterebbero di personale preposto, oltre che di una
riattivazione di tutte le procedure.
Relativamente al camper promozionale, esso fu acquistato e messo
in funzione sin dal 2007 per attività di promozione della salute
sul territorio regionale e il suo utilizzo è progressivamente
venuto a scemare per carenze di risorse umane dedicate. Di
conseguenza l'Azienda ha incaricato l'ufficio competente di
procedere con la vendita di entrambi i mezzi mediante asta
pubblica, previo riutilizzo delle attrezzature specialistiche in
dotazione. Qualora l'asta non dovesse avere esito positivo, si
valuterà l'opportunità di mettere i mezzi a disposizione di
associazioni di volontariato, nel rispetto del vigente regolamento
sul fuori uso. Resta impregiudicato il fatto che questi automezzi
hanno un'utilità specifica, forse nemmeno così attuale, se non per
occasioni particolari come quelle promozionali, per le quali oggi
il mercato offrirebbe, mediante noleggio, soluzioni alternative
meno costose; su questo chiaramente l'Azienda USL sta facendo degli
approfondimenti.
Tra le varie precisazioni che mi sono state rappresentate, ci
sono anche alcuni problemi tecnici abbastanza rilevanti che questi
camper hanno avuto: per poter funzionare necessitano di gruppi
elettrogeni e collegamenti elettrici o addirittura devono rimanere
costantemente in moto per poter essere efficienti. Pertanto ci sono
state tutta una serie di analisi per le quali l'azienda USL ha
deciso questo percorso.
Président -
La parole à la Conseillère Pulz pour la
réplique.
Pulz (IC) -
La ringrazio, Assessore, per la sua puntuale
risposta e per le informazioni che noi non avevamo, che lei ci ha
voluto dare e per la volontà che ha dimostrato di seguire gli
sviluppi di questa questione camper. Speriamo vivamente che, se non
verranno venduti all'asta, potranno essere davvero riutilizzati da
associazioni che hanno già manifestato la loro disponibilità e che
sono in grado, fin da subito, di mettere in campo personale
volontario medico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK