Consiglio Regionale della Valle d'Aosta - Oggetto del Consiglio n. 993 del 23 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 993 del 23 ottobre 2019 - Resoconto
OGGETTO N. 993/XV - Interrogazione: "Valenza dell'attività
ispettiva dei Consiglieri regionali nei casi di ricevimento di atti
incompleti o non aggiornati".
Rini (Presidente) -
Punto n. 9 dell'ordine del giorno.
Per la risposta, la parola al presidente Fosson.
Fosson (PNV-AC-FV) -
È una risposta che daremo a metà io
con l'Assessore Chatrian. In merito a questa interrogazione, non
sono a conoscenza di quanto sintetizzato nel testo
dell'interrogazione, ma sono certo che lei ci spiegherà magari
dopo, interverrà comunque anche l'Assessore Chatrian. Posso però
dire che sempre tutti gli uffici dell'Amministrazione regionale
forniscono, in risposta alle richieste formulate ai sensi
dell'articolo 116 del Regolamento, le informazioni e i documenti di
cui sono in possesso, compatibilmente con i carichi di lavoro delle
strutture, anzi spesso gli uffici procedono anche a ricerche di
dati e a elaborazione di informazioni importanti e forse che non
sarebbero neanche dovute, per fornire un riscontro più
adeguato.
Presidente -
Per l'integrazione della risposta, la parola
all'assessore Chatrian.
Chatrian (AV) -
Le leggo quanto le strutture mi hanno
riferito: "
la struttura ha riscontrato a due richieste in data
19 luglio 2019, il terzo riscontro è stato inviato il 18 luglio
2019 e il quarto riscontro in data 9 agosto 2019
". Questo è
quanto lei ha richiesto alle strutture all'interno
dell'Assessorato. Il riscontro inviato il 18 luglio 2019, due
giorni successivi alla data di recepimento, era afferente l'elenco
delle discariche presenti in Valle d'Aosta, elenco che si precisa
conteneva esattamente la situazione aggiornata della Regione,
situazione verificata fascicolo per fascicolo, avendo dovuto fare
la struttura lo stesso elenco per la Commissione parlamentare
d'inchiesta sul ciclo dei rifiuti. Questo è quanto è stato
documentato dalla struttura. Il riscontro alla richiesta afferente
a diversi dati sulla gestione del rifiuto urbano è quello inviato
in ritardo di nove giorni, a seguito di quattro richieste di 116
nel giro di due giorni e mezzo. A tale proposito, non si può non
fare rilevare che diventa difficile, forse anche in parte offensivo
per il carico di lavoro... le strutture hanno cercato di rispondere
in termini temporali alle richieste fatte dalla collega, di cui tre
afferenti a informazioni che hanno richiesto un lavoro aggiuntivo e
per di più in un periodo in cui gli uffici, come lei sa, non sempre
sono coperti al 100 percento.
Detto questo, vorrei solo con tutta onestà, collega... quando
lei dice: "i notevoli ritardi"... a quattro richieste di 116 in due
giorni, tre sono state risposte al 100 percento e una in ritardo di
otto giorni, lascio a lei le conclusioni.
Presidente -
Per la replica, la parola alla collega
Pulz.
Pulz (ADU VDA) -
Devo confessare che ho scritto questa
interpellanza dopo aver ricevuto un diniego e, tra l'altro, era il
mio primo accesso agli atti dopo documentazione in ritardo
incompleta e anche errata. Ci siamo già detti più volte anche
ultimamente che se non vogliamo che quest'aula si trasformi in una
fiera delle banalità dove vince il "si dice in giro", bisogna che
noi Consiglieri siamo messi nelle condizioni di studiare tanto le
questioni per poter svolgere al meglio il difficile compito
ispettivo, perché un'opposizione che funziona è il sale della
democrazia. È come il tafano, quel brutto insetto, dicevamo prima
con l'Assessore stamattina, che sprona il cavallo e questa è la
bella immagine che utilizza Platone per parlare dell'immenso
maestro Socrate, più il tafano - che poi, notate bene, è sempre la
femmina del tafano, perché il maschio dorme - vi punge e succhia il
sangue più voi della maggioranza paradossalmente dovreste
ringraziarlo perché vi aiuta a lavorare nella direzione giusta. Io
invece sono sicura che molti di voi prenderebbero volentieri la
paletta e schiaccerebbero il povero tafano che punge. In più ora
tutti i Consiglieri hanno attivato la PEC e quindi crediamo che
sarebbe molto facile inoltrare i documenti nel più breve tempo
possibile sulla posta ufficialissima di ciascuno di noi, speriamo
che questa sia anche una bella proposta.
La realtà è che, mentre alcuni Assessori si prodigano a
rispondere ancora prima che un Consigliere abbia espresso il
desiderio di vedere un documento, altri forse impiegano più tempo,
e lo capiamo il discorso dell'Assessore Chatrian. Ci avete detto
poi che avete notevoli problemi di personale e noi ne prendiamo
atto e speriamo anche che li risolviate, però non è tanto forse
soltanto una questione di ritardo, è che a volte ci giungono
proprio dei dati vecchi, non aggiornati. A me è accaduto, per
esempio, in merito al censimento delle discariche valdostane, ci
sono notevoli errori, cioè ci sono discariche non segnalate,
discariche che nel frattempo sono state chiuse, proprietari che
sono cambiati, gestori che sono cambiati, autorizzazioni e rinnovi
non aggiornati. Forse io non avevo precisato che mi servono i dati
del 2019 e non quelli del 2014, errore mio. C'è poi da dire che il
geonavigatore del sistema cartografico della Regione, per la parte
relativa proprio a cave e discariche riporta i dati del 2014 come
dati più recenti. Allora noi crediamo che poi non ci si deve
lamentare, come invece sta accadendo, dopo il sopralluogo a Pompiod
e anche ultimamente dopo che si è cominciato a parlare tanto della
discarica di Issogne, se la gente diffida e mette in dubbio le
affermazioni dell'Amministrazione, perché la puntualità nella
pubblicazione dei dati e la trasparenza - lo abbiamo già detto
tantissime volte - ispirano fiducia nel cittadino, quella fiducia
tra il rappresentato e il rappresentante, che purtroppo invece è
una fiducia sempre più sfilacciata, come dimostra il fenomeno molto
difficile da arginare dell'astensionismo dal voto e dalla
partecipazione collettiva alla politica, che andrebbe invece intesa
nel suo più alto e nobile significato di occuparsi del bene comune.
Tutti i cittadini terrebbero senz'altro di più a questo bene comune
se percepissero che noi tutti, pur con le nostre diverse visioni
politiche di fondo, lavorassimo in armonia per un unico scopo
comune che dovrebbe essere appunto il bene collettivo.
Dalle ore 16:23 assume la presidenza il vicepresidente
Distort.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK