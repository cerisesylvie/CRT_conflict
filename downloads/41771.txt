Consiglio Regionale della Valle d'Aosta - Oggetto del Consiglio n. 782 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 782 del 4 luglio 2019 - Resoconto
OGGETTO N. 782/XV - Interpellanza: "Adozione di misure per
debellare la presenza di insetti all'interno della Scuola
dell'infanzia Saint-Martin e della Scuola primaria Giovanni
Pezzoli".
Rini (Presidente) -
Punto n. 55 all'ordine del giorno.
Per l'illustrazione, la parola al collega Mossa.
Mossa (M5S) -
Buongiorno a tutti. Oggi parliamo di un
argomento che non è tanto piacevole, parliamo di insetti, simpatici
insetti con le antennine, denominati blatte o scarafaggi. I luoghi
dove sono stati rilevati tali insetti sono l'Istituto scolastico
per l'infanzia Saint-Martin e la Scuola primaria Giovanni Pezzoli,
facenti parte dello stesso stabile, sito tra via Parigi e via
Montmayeur, ad Aosta, e appartenenti entrambi all'Istituzione
scolastica comprensiva Eugenia Martinet. Io stesso ho avuto modo di
constatare che all'interno dei due istituti sono presenti questi
insetti, per l'appunto denominati blatte o scarafaggi schiacciati e
uccisi, presumo, con il vecchio sistema tecnologico denominato
"scarpa", sia nei locali adibiti a mensa, per quanto riguarda la
scuola dell'infanzia, sita nei piani più bassi dello stabile, sia
nei corridoi adiacenti le aule della scuola primaria, posta nei
piani superiori. Ovviamente non sono il solo ad aver rilevato
questa infestazione, visto che ho avuto modo di constatare la
presenza di trappole denominate "stazioni di avvelenamento", o più
comunemente esche, poste in prossimità delle scale interne che
collegano i due istituti. Presumo quindi che anche il personale sia
conscio del problema e presumo che lo abbia già segnalato a suo
tempo, visto che non è il primo anno che si verifica questa
situazione. Queste trappole o esche non risolvono il problema alla
radice, ma ne mitigano solo in minima parte l'infestazione.
Spiace ora entrare in dettagli poco piacevoli, che potrebbero
avere conseguenze non desiderate per chi ha lo stomaco debole,
purtroppo però è inevitabile per avere coscienza della portata del
problema. Chi non se la sentisse di ascoltare e volesse abbandonare
l'aula lo capirei perfettamente. Cosa sono le blatte o scarafaggi?
Sono insetti in grado di scatenare reazioni allergiche a causa dei
potenziali agenti patogeni trasmissibili all'uomo, dando origine a
malattie anche molto gravi. Questi insetti visitano ambienti
malsani, come, ad esempio, fognature e discariche, per spostarsi
poi in ambienti abitati, camminando in ambienti sudici, e tra le
setole delle zampe trattengono i microrganismi responsabili delle
malattie, che poi disseminano dappertutto, ovunque passino.
Indagano ogni genere di cibo, le blatte si sporcano la bocca
masticando anche alimenti in decomposizione e poi rigurgitano la
saliva su quello che potremmo mangiare, disperdono gli escrementi
ovunque. Dopo avervi schifato, vorrei mettervi paura, ma non so se
ci riuscirò.
Che danni possono provocare alla salute? A causa dell'abitudine
di rigurgitare parte del cibo ingerito precedentemente sul
substrato e di defecare durante l'alimentazione, possono provocare
rischi alla salute di una certa entità. Infatti, sono responsabili
della trasmissione di alcune fra le più importanti malattie del
mondo. I blattoidi sono infatti possibili vettori di virus e
batteri, protozoi, nematodi, cestodi e a loro volta responsabili di
affezioni più o meno gravi. Fra le possibili affezioni trasmesse,
attraverso la contaminazione degli alimenti, sono citate: la
dissenteria, la salmonellosi, l'epatite A, la poliomielite e la
malattia del legionario, di cui, se non sbaglio, non è la prima
volta che sentiamo parlare qui in Valle. Gli scarafaggi, inoltre,
trasmettono antigeni che causano l'insorgenza dell'asma. Che
ambienti frequentano questi insetti? Gli ambienti che possono
essere frequentati sono tutti quelli che possono contenere derrate
alimentari di qualsiasi natura, perciò sono suscettibili di
infestazione da scarafaggi e, di conseguenza, di contaminazioni: le
abitazioni civili, i magazzini di derrate, le aziende agrarie, le
industrie, i laboratori artigianali e di trasformazione
agro-alimentare, gli esercizi di ristorazione, quali alberghi,
ristoranti, bar, mense, eccetera, gli ospedali e le scuole, come in
questo caso, gli uffici, gli istituti di detenzione, eccetera.
Dopo avervi schifato e spaventato, vedo che siete terrorizzati,
parliamo ora di chi frequenta i due istituti posti a rischio.
All'interno dello stabile sono presenti bambini la cui fascia di
età parte dai tre anni, tenera età in cui il sistema immunitario
non è ancora ben sviluppato per far fronte ai rischi patogeni e
l'esposizione alla contaminazione e ai conseguenti danni che questa
può comportare è ancora più elevata.
I bambini che frequentano l'istituto, oltre a tenere le regolari
attività scolastiche, pranzano nei giorni feriali all'interno della
mensa, in cui è stata rilevata la presenza, appunto, degli
scarafaggi, e il cibo potrebbe anche essere messo a rischio di
contaminazione, e se a essere inquinata fosse la posata del
cassetto della cucina, un piatto, un bicchiere, un pezzo di pane
lasciato sul tavolo, nel cestino? Tutto questo può accadere anche a
nostra insaputa, ma altre volte succede perché sminuiamo il
problema.
Dalle ore 17:24 assume la presidenza il Vicepresidente
Distort
.
Distort (Presidente) -
La parola, per la risposta,
all'Assessore Certan.
Certan (AV) -
Guardi, collega Mossa, io non sono né
schizzinosa, né debole di stomaco, né facilmente "schifabile", non
so se esista questo termine, e dirò pure che non mi impressiono
neanche dall'enfasi con cui lei ha presentato questo, perché
probabilmente dimostra di essere entrato in contatto con le blatte,
ma di non capire com'è organizzato né il sistema scolastico, né le
scuole e neppure la refezione, perché non succede che vi siano
forchette o pane in giro sui tavoli né nelle mense della scuola
dell'infanzia, né nelle mense della scuola primaria. Come sia
organizzata la scuola di Saint-Martin de Corléans non lo so
precisamente, ma di sicuro so che tutte le posate e tutto il cibo
viene super controllato, perché così avviene, tant'è che nessuna
epidemia da blatte c'è stata, fortunatamente, nessun problema ci è
stato segnalato e meno ancora ci è stato segnalato, cosa che invece
avviene se succede qualcosa, dall'Ufficio igiene pubblica. Questa è
una premessa.
La seconda premessa, che è poi quella più importante, è che a
questa interpellanza non dovrei rispondere io, perché è vero che
lei è venuto a contatto probabilmente con le blatte, ma la scuola
di Saint-Martin de Corléans - e lei dovrebbe saperlo in quanto
Consigliere regionale -, essendo scuola dell'infanzia e scuola
primaria, dipende dal Comune di Aosta. È vero che lei è venuto a
contatto con questo, ma dovrebbe sollecitare i suoi colleghi in
Comune di Aosta a chiedere le stesse cose, non farlo
necessariamente qua. Nonostante questo, proprio per evitare
qualsiasi tipo di equivoco - e proprio perché anche questa forse è
già un'interpellanza che abbiamo rimandato - mi sono premurata di
chiedere al Comune di Aosta, a chi si è occupato di tutta la
problematica di farci avere una nota per potergliela leggere. Le
leggerò quindi quanto il Comune di Aosta, perché non è di nostra
competenza, ci ha scritto. In particolare, ho chiesto alla
Dirigente dell'Area A5, Sviluppo economico, servizi demografici,
fondi europei e istruzione del Comune di Aosta, che mi ha riferito:
"
nello specifico, la proliferazione di insetti nel plesso
scolastico di Saint-Martin è di origine esterna ed è oggetto di
costante attività di monitoraggio e contenimento che, nel corso
dell'anno scolastico 2018-2019, ha portato a una sequenza di
interventi effettuati dall'ATI che ha in carico i servizi
integrati, per mezzo di due imprese specializzate: una prima che si
occupa principalmente dei refettori, in quanto zone più critiche, e
una seconda che si occupa prevalentemente delle aree esterne e di
collegamento. In dettaglio, nel corso di questo anno scolastico,
nelle due scuole sono stati effettuati nove interventi, l'ultimo
dei quali anche per la presenza di formiche, nelle seguenti date:
11 settembre 2018, 8 novembre 2018, 19 dicembre 2018, 25 gennaio
2019, 11 febbraio 2019, 14 marzo 2019, 17 aprile 2019, 9 maggio
2019, 4 giugno 2019. Si precisa che nel periodo di riferimento non
sono pervenute segnalazioni nel merito da parte del personale
scolastico o di altri soggetti, se non una recente singola
lamentela informale relativa alla presenza di formiche.
Per quanto riguarda la presenza di blatte, l'origine è stata,
da ultimo, individuata presso locali non di pertinenza della
scuola, e quindi neanche dell'impresa aggiudicataria, in
particolare all'interno della centrale termica e in parti
dell'edificio costituite da intercapedini. Le relazioni tecniche
presentate dalle ditte specializzate evidenziano che tali insetti
sono forti camminatori, in grado di coprire distanze anche
chilometriche in breve tempo e pertanto non di facile debellamento.
La combinazione di giornate umide con i primi caldi può aver
favorito l'aumento del fenomeno. In ogni caso è previsto in questi
giorni, approfittando della fine dell'attività scolastica, un
ulteriore intervento, ancora più incisivo e comprendente la
centrale termica, con il quale tentare di porre fine, almeno a
medio termine, al problema.
Resta inteso che l'attenzione nel merito sarà costante e ogni
eventuale ulteriore diversa attività da porre in essere sarà presa
in esame anche durante il periodo estivo
".
Questo è quanto riferito dal Comune di Aosta che, a tal
proposito, precisa anche: "
il servizio di derattizzazione e
disinfestazione dei locali scolastici da insetti o da altri animali
infestanti rientra fra gli oneri previsti a carico dell'ATI
affidataria, nell'ambito del contratto di appalto attualmente in
essere, per i servizi integrati nelle strutture scolastiche e
servizi per i minori, sottoscritto tra il Comune di Aosta e l'ATI
composto da Vivenda S.p.A., la cascina Global Service S.r.l., Leone
Rosso S.c.r.l. e Vita S.p.A. In particolare, l'impresa è tenuta a
monitorare e, se del caso, a intervenire per il tramite di ditte
specializzate in tutti i plessi e quindi in particolare in tutti
refettori dov'è assegnata la pulizia ordinaria continuativa. Tali
interventi possono essere effettuati altresì su chiamata o
segnalazione da parte del committente, concordandone orari e
modalità di effettuazione, compatibilmente con lo svolgimento
dell'attività scolastica
". Se vuole, le faccio avere anche
questa lettera, che è quanto ho ricevuto, perché ho chiesto. Questo
è quanto posso riferire in merito all'argomento.
È evidente poi che come abbiamo fatto per la scuola di
Soldats de la Neige
... quando abbiamo queste segnalazioni, è
evidente che anche noi diamo comunicazione a chi ha in essere
l'appalto, perché chiaramente non possiamo intervenire noi, ma
controlliamo affinché la permanenza e, soprattutto, la convivenza
con questi insetti non sia duratura. È vero anche che è difficile,
chi abita in quelle zone lo può sapere, riuscire a debellarli.
Anche le formiche sono animali che spesso, una volta che entrano in
casa, è difficile debellare, per esperienza personale posso
dirglielo. È chiaro poi che, dove ci sono minori, l'attenzione è
massima e da parte nostra la invitiamo anche eventualmente a
sollecitare il Comune di Aosta, che chiaramente è già stato
informato.
Presidente -
Per la replica, la parola al collega
Mossa.
Mossa (M5S) -
Dal punto di vista di come vengono
somministrati i pasti, le posso dare ragione, sicuramente c'è una
certa attenzione, però vorrei ricordarle che stiamo parlando di
bambini e i bambini mettono le mani ovunque, compreso il pavimento,
quindi se questi animali sono presenti, probabilmente il rischio di
infezione c'è. Non è successo? Grazie a Dio, per fortuna, siamo
stati fortunati, dobbiamo aspettare che succeda la disgrazia per
operare?
(interruzione dell'Assessore Certan, fuori microfono)
... no, va bene... i colleghi del Comune sono già stati avvisati
della questione e sicuramente ci lavoreranno. Lei mi dice che non è
competenza vostra. Abbiamo un Assessore alla sanità, un altro
all'istruzione, rappresento un problema e un rischio e mi dite che
non è competenza vostra, se non posso rivolgermi a voi, a chi mi
posso rivolgere? A questo punto devo dare ragione al collega
Cognetta: cosa ci stiamo a fare e cosa ci state a fare?
(nuova interruzione dell'Assessore Certan, fuori
microfono)
... a chi ha l'appalto, quindi i signori responsabili della
salute dei bambini valdostani sono coloro che hanno l'appalto. Va
bene? Questo mi sta dicendo...
(nuova interruzione dell'Assessore Certan, fuori
microfono)
... io sto parlando della salute e del rischio di salute dei
bambini...
(nuova interruzione dell'Assessore Certan, fuori
microfono)
Presidente -
Seguiamo l'alternanza per gli interventi,
prego collega Mossa ha la parola.
Mossa (M5S) -
Lei mi dice che le hanno comunicato che
queste blatte non sono state trovate nei locali di pertinenza della
scuola. Io ho delle fotografie di blatte schiacciate nella mensa,
nella refezione e fuori dalle aule della scuola elementare e le
garantisco che non le ho schiacciate nella caldaia o ce le ho
portate io a mano, questo glielo posso assicurare.
Vorrei soltanto precisare una cosa: la presenza di scarafaggi o
blatte, chiamiamole come ci pare, non dipende solo dalle condizioni
igienico-sanitarie, che pure sono fondamentali, ma, nutrendosi
principalmente di sostanza liquida organica, è molto facile che
infestino ambienti caldi, umidi e ricchi di cibo, come bagni,
cucine, locali dove sono conservate derrate alimentari. La prima
cosa da fare è tenere questi luoghi i più puliti possibili ed
evitare la formazione di muffe e umidità, magari deponendo sabbia
di diatomee, innocua per gli esseri umani, o naftalina, in punti
strategici, che aiuteranno a tenerle lontane. A tale scopo si
possono anche tappare gli scarichi durante la notte per evitare la
fuoriuscita degli insetti, e disinfettare con creolina e ammoniaca
e sigillare con silicone o collanti ogni minima fessura sulle
pareti nelle quali possono insinuarsi. Tutto questo per dire che
non voglio entrare nei tecnicismi, che non mi competono, ma che
esistono molteplici sistemi di prevenzione, però questi sistemi di
prevenzione bisogna applicarli. Ci sono due modi, se vogliamo che
gli edifici siano sani: uno è eliminare gli scarafaggi e l'altro
fare un'efficace prevenzione, con pratiche quotidiane periodiche e
costanti. Il modo migliore per contrastare l'invasione delle blatte
è prevenirle, evitando così la riproduzione nei luoghi pubblici.
Chiamare una ditta per la disinfestazione non risolve il problema
alla radice, ma lo rimanda semplicemente all'anno successivo, al
semestre successivo, eccetera.
Quello che chiedo, Assessore, è che vengano messi in atto
sistemi di prevenzione affinché il problema non si presenti più.
Come diceva un vecchio
spot
pubblicitario: prevenire è molto
meglio che curare.
Presidente -
Con che requisiti la mozione d'ordine?
Certan (AV) -
Continua a rispondere qualsiasi cosa... se
richiede altre cose a cui l'Assessore non può rispondere, io non lo
trovo corretto.
Presidente -
Assessore, questo è il Regolamento.
Certan (AV) -
Allora cosa rispondiamo a fare se poi un
Consigliere continua a rispondere e richiedere altre cose? È
inutile che noi rispondiamo, se uno ha la replica preconfezionata e
risponde ogni cosa...
Presidente -
Assessore, la logica sostenuta in ogni
discussione parla da sé, quindi abbia pazienza, la logica parla da
sé, l'intervento è ascoltato da tutti, è registrato ed è
giudicabile, non c'è bisogno di fargli il processo in questo
momento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK