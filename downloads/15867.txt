Consiglio Regionale della Valle d'Aosta - Oggetto del Consiglio n. 2184 del 23 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia pubblica
ENTI LOCALI
Comuni
Precedente
Successivo
Resoconto integrale del dibattito dell'aula
Oggetto del Consiglio n. 2184 del 23 ottobre 1996 - Resoconto
SEDUTA ANTIMERIDIANA DEL 23 OTTOBRE 1996
OGGETTO N. 2184/X Lavori di ristrutturazione di un centro civico
nel Comune di Valtournenche. (Interrogazione)
Interrogazione Ricordato che in data 25 novembre 1986 il Comune
di Valtournenche ha affidato l'incarico per la redazione del
progetto di ristrutturazione del Centro civico e che in data 31
dicembre 1990 la Giunta regionale affidava l'incarico per la
direzione dei lavori di cui trattasi;
Rilevato che i lavori di tale progetto sono iniziati nel marzo
1991;
Appreso da alcuni articoli apparsi sulla stampa locale che i
lavori sono interrotti dal 1993 e che sono emerse varie
problematiche dalla soluzione prospettata dal progetto
edilizio;
Richiamato il dibattito svoltosi in Consiglio regionale in data
29 settembre 1993 in merito ad un'interpellanza relativa ai danni
causati alle strutture adiacenti il cantiere in questione;
i sottoscritti Consiglieri regionali
Interrogano
l'Assessore competente per sapere:
1) se corrisponde al vero che i lavori di ristrutturazione del
Centro civico di Valtournenche sono interrotti dal 1993 e
eventualmente quali sono le motivazioni di tale sospensione;
2) se sono stati adottati i provvedimenti necessari per arginare
i danni subiti dalle strutture adiacenti;
3) se, alla luce delle carenze progettuali, si è ritenuto
procedere ad una variazione del progetto.
F.to: Collé - Marguerettaz - Marco Viérin
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Solo per informare il Consiglio, in
particolare gli interroganti, che, benché l'interrogazione sia di
stretta competenza dell'Assessorato ai lavori pubblici, ritengo di
dovermi astenere personalmente nel dare questa risposta, in quanto
coinvolto professionalmente nella fase iniziale della
progettazione. Quindi chiederei al Presidente della Giunta di
relazionare in mia sostituzione.
Presidente Ha chiesto la parola il Presidente della Giunta, Dino
Viérin.
Viérin D. (UV) Je vais répondre sur la base des données qui ont
été fournies par les services de l'Assessorat des travaux
publics.
Première question: se corrisponde al vero che i lavori di
ristrutturazione del Centro civico di Valtournenche sono interrotti
dal 1993 e eventualmente quali sono le motivazioni di tale
sospensione.
I lavori sono stati sospesi il 14 dicembre 1993 per le avverse
condizioni atmosferiche e non più ripresi, nonostante l'impresa
abbia regolarmente firmato il verbale di ripresa del 18 aprile
1994.
La direzione lavori ha proceduto con numerosi solleciti e ordini
di servizio in data 28 aprile 1994, 4 maggio 1994, 15 maggio 1994,
26 maggio 1994, ma l'impresa non ha più ripreso i lavori per
l'aggravarsi della propria situazione finanziaria e aziendale, che
è sfociata con la richiesta di ammissione ad un concordato
giudiziale nel luglio '94.
Successivamente nell'ottobre '94 il Tribunale di Aosta ha
acconsentito alla cessione dell'azienda SILT alla Walser, il cui
atto di cessione è stato registrato nell'aprile '95.
Successivamente ancora la Walser, in applicazione dell'articolo
35 della legge n. 109, ha fatto richiesta alla Regione di subentro
nel contratto in essere con tutte le condizioni derivanti, con
l'offerta di rinunciare alle riserve iscritte nel registro di
contabilità, ponendo così fine ad ogni possibile contenzioso al
riguardo, in cambio della concessione di un'adeguata proroga del
termine per la consegna dei lavori.
La Regione si è attivata immediatamente tramite il proprio
Ufficio legale per esplorare la possibilità di utilizzare tale
procedura, che avrebbe comportato degli indubbi vantaggi per la
pubblica amministrazione. In tal modo, infatti, i tempi di ripresa
dei lavori avrebbero potuto essere assai più veloci rispetto a
quelli derivanti dalla rescissione del contratto e dalla nuova
aggiudicazione degli stessi, e al contempo si sarebbero potute
recuperare le somme già anticipate e si sarebbero evitati ulteriori
costi per l'affidamento dei lavori.
Ma a seguito del decreto di fallimento della SILT del 26 maggio
1995 la facoltà di abbandonare le riserve non dipendeva più dalla
Walser, bensì dal Tribunale di Aosta per tramite della curatela
fallimentare. La Walser ha allora inoltrato domanda di abbandono
delle riserve al Tribunale nell'ottobre '95.
Da parte sua la Regione, riscontrato il persistente stato di
abbandono del cantiere, il 7 dicembre '95, vista la difficoltà di
risolvere la questione delle riserve, aveva comunicato alla SILT in
liquidazione fallimentare la decisione di attivare la procedura di
rescissione del contratto per colpa e in danno dell'impresa, la cui
lunghissima procedura è in fase di espletamento.
Il Tribunale di Aosta da parte sua, ad oltre un anno di distanza
dalla richiesta, non si è ancora pronunciato circa la disponibilità
ad abbandonare le riserve, anche se da recenti contatti sembrerebbe
intenzionato a condurla, e dirò alcune cose al termine su questo
aspetto.
Se sono stati adottati i provvedimenti necessari per arginare i
danni subiti dalle strutture adiacenti: sono stati adottati alcuni
provvedimenti per arginare i danni subiti dalle strutture
adiacenti, la canonica e la chiesa parrocchiale.
Essi consistono in: cerchiatura della canonica alla base dei
pilastri, dell'imposta, delle volte, del porticato; iniezioni
cementanti sulle murature del cantinato della canonica prive di
fondazione; stuccature delle principali lesioni sulle tramezzature
interne; adattamento dei serramenti esterni in legno per compensare
le deformazioni subite dalle strutture murarie; scrostamento di
tutte le parti di intonaco pericolanti all'interno della chiesa;
stuccatura delle fessure principali di recente formazione
all'interno della stessa chiesa; posa di rete orizzontale
protettiva all'interno della chiesa.
In accordo con i tecnici della parrocchia si era deciso di
realizzare immediatamente solo gli interventi più urgenti, atti ad
eliminare i pericoli imminenti per la incolumità dei fedeli,
rimandando quelli più globali di ripristino del fabbricato alla
fine dei lavori di costruzione del nuovo municipio, anche per poter
così seguire l'evolversi dei fenomeni evitando di dover intervenire
più volte.
Inoltre, a protezione dell'instabilità locale del pendio, è
stata realizzata una prima fase di consolidamento della scarpata
mediante coronella di jet-grouting, che consenta di aumentare la
resistenza del piede della scarpata, su cui insiste il nucleo del
nuovo municipio, canonica, case private, che si affacciano sulla
piazzetta.
Infine, è stato aggiudicato l'appalto per il primo lotto dei
lavori di consolidamento globale del pendio della frazione Paquier,
in modo da garantire la stabilità di tutto il fronte dell'abitato
che si affaccia sul torrente.
Se, alla luce delle carenze progettuali, si è ritenuto procedere
ad una variazione del progetto: non si è riscontrata alcuna carenza
progettuale. Il progetto di variante per la ristrutturazione con
demolizione dell'esistente, approvato dalla Soprintendenza ai beni
culturali, prevede infatti il rigoroso rispetto della sagoma del
vecchio edificio, evidenziando unicamente l'ingresso con un portale
in pietra ed una soprastante vetrata, specchiante adattare
l'intervento. Per il resto, il progetto prevede l'utilizzo dei
tipici materiali presenti nella tradizione architettonica alpina:
intonaco colorato, legno, pietra a spacco, nonché di riposizionare
le lapidi delle guide alpine nella preesistente posizione.
Per quanto concerne gli aspetti geotecnici, le approfondite
indagini geotecniche già effettuate hanno dimostrato che il
progetto è realizzabile senza necessità di procedere ad alcuna
variazione.
Durante il corso dei lavori si è evidenziata la presenza di
un'instabilità generale di tutto il versante, non così grave però
da precludere la possibilità di realizzare il progetto. Tale
instabilità, grazie al completamento delle opere strutturali del
centro civico, che hanno parzialmente ristabilito un equilibrio
delle masse agenti sul pendio, nonché i lavori di consolidamento
già realizzati, si è sensibilmente attenuata come dimostrano i
periodici rilievi che l'Assessorato ai lavori pubblici ha ordinato
per monitorare il pendio, in attesa che sia completato l'intervento
di consolidamento generale dello stesso.
D'altro canto, al momento dell'interruzione dei lavori erano
state già completate tutte le opere strutturali e murarie, e dai
sopralluoghi effettuati in sede di redazione del conto finale per
la rescissione del contratto si è constatato come le strutture
dell'edificio non abbiano subito deformazioni di rilievo.
Infine, alla luce di quanto sopra esposto, si può rilevare che
l'Amministrazione regionale in prima istanza ha creato la
condizione per rescindere il contratto con la ditta SILT
appaltatrice dei lavori; per addivenire a tale soluzione si è
proceduto alla nomina del collaudatore amministrativo al fine di
stilare uno stato di consistenza finalizzato alla redazione del
conto finale delle opere eseguite; si è quindi proceduto ad
eseguire due sopralluoghi nel corso dei quali non si presentava il
curatore fallimentare, né un suo delegato, e il direttore dei
lavori ai sensi di legge dava inizio alle operazioni di verifica
dello stato di consistenza della situazione di cantiere.
Un ultimo tentativo, quello a cui facevo riferimento in
precedenza, è in atto attualmente da parte dell'Amministrazione
presso il Tribunale di Aosta, al fine di ottenere l'autorizzazione
da parte del giudice delegato in merito all'abbandono delle riserve
iscritte dalla ditta SILT nei libri contabili, in modo tale da
perfezionare la cessione del ramo di azienda alla Walser di
Pollein, la quale dovrebbe subentrare in questo modo non solo in
questo cantiere, ma anche in altri cantieri appaltati dalla Regione
Valle d'Aosta.
Presidente Ha chiesto la parola il Consigliere Collé.
Collé (PpVA) Una volta, parlando di casinò, ho detto che poteva
essere una bella telenovela sudamericana; in questo caso è una
piccola telenovela valdostana, ma sempre di telenovela
parliamo!
Il 10 ottobre ho appreso dalla stampa che alcuni amici di
Valtournenche si stavano muovendo per fare una petizione, avevano
già raccolto 500 firme, per vedere di solleticare l'Amministrazione
regionale affinché i lavori del centro civico di Valtournenche
ripartissero.
Siccome già nel '93 avevo firmato un'interpellanza in merito a
questo problema, ho voluto presentare quest'interrogazione e devo
dire che mi sono trovato di fronte ad un mare di carte, delibere,
contro-delibere, incarichi affidati mediante delibera, altri
incarichi invece affidati mediante lettera, comunque tutto in
regola naturalmente, però diversità anche in questo caso di
trattamento. La cosa che mi ha fatto più male, come cittadino
valdostano soprattutto, è di aver notato come ci sia una grossa
disparità fra l'amministrazione pubblica e il privato, nel senso
che molti di noi hanno avuto a che fare, e molti Valdostani hanno a
che fare, con gli uffici della Soprintendenza nei vari sopralluoghi
e nell'approvazione dei vari progetti, e molti Valdostani si sono
trovati di fronte a dei dinieghi di questi uffici per l'apertura di
piccole finestre, per piccoli interventi di ristrutturazione; per
cui, quando poi si vedono lavori di questo tipo, obiettivamente
alcuni punti interrogativi ci vengono.
Purtroppo ho dovuto constatare che una parte della vecchia
Valtournenche con questa realizzazione, che poi naturalmente è
riferita a tutte quelle che sono state le varianti a questo
progetto iniziale, se ne va via e scompare.
Ricordo brevemente che questo edificio era una casaforte dei
Passerin d'Entrèves, un edificio del 1500, che aveva le varie
lapidi di tutte le guide che erano morte in montagna della
popolazione di Valtournenche.
Ma credo che dobbiamo scindere in due parti questo intervento;
la prima è la ristrutturazione del vecchio municipio, in
conseguenza alla quale ci sono stati dei lavori di consolidamento
del pendio, creato dal primo intervento. Per quanto riguarda la
ristrutturazione, che è diventata successivamente costruzione - ed
è qui che mi riferivo all'intervento della Soprintendenza, essendo
diventata costruzione con il benestare della Soprintendenza -,
credo che in qualche modo sia mancata una verifica della stabilità
del pendio, cioè i vari geologi che si sono succeduti non hanno
constatato, così come dovevano, le effettive condizioni di questo
terreno. Così come i criteri, per cui l'impresa ha lavorato e si è
mossa con dei mezzi inadatti, provocando la perdita della storica
struttura, che il progetto doveva salvare.
Il fenomeno di smottamento ha messo in moto il fenomeno delle
crepe negli edifici adiacenti a cui faceva riferimento il
Presidente della Giunta, cioè nella chiesa e nella parrocchia. Mi è
parso di leggere da qualche parte che l'ing. Vallacqua avesse fatto
dei sopralluoghi per calcolare questi danni e vedere come potevano
essere risolti; non ho trovato nulla di questo incarico, tuttavia
il Presidente della Giunta nella sua risposta ha detto che alcuni
interventi, i più urgenti, sono stati fatti, ma che una parte
rilevante sia nella chiesa parrocchiale che nella parrocchia - come
del resto anch'io so - devono ancora essere fatti.
E poi abbiamo riscontrato, come ha detto il Presidente, che nel
'93 si sono fermati i lavori; eviterei di parlare di avverse
condizioni, ma di quello che realmente si è verificato, cioè le
condizioni drammatiche di questa impresa che è fallita nel giugno
'95; in effetti i lavori sono fermi dal '93. L'impresa penso abbia
percepito circa 3 miliardi, adesso la situazione è ferma in
Tribunale da un anno, come ci ha appena detto il Presidente della
Giunta, e purtroppo i lavori di conseguenza sono fermi finquando
questa cosa non viene sbloccata.
Per quanto riguarda i lavori di consolidamento tralascio tutto
l'iter delle delibere, che sono state anche parecchie, per andare
al marzo '93, quando viene approvato un progetto di stabilizzazione
del terreno per 3,3 miliardi, progetto che faceva parte del
programma triennale dei Lavori pubblici, dove nel '93 erano stati
messi a disposizione 900 milioni per questo intervento. In realtà è
successo che nel dicembre '93 si è approvato un primo stralcio dei
lavori di 400 milioni, è stato fatto l'appalto, successivamente per
motivi di opportunità - per motivi di procedura, così ho letto -
viene annullata la delibera e solo a marzo '95 viene appaltato
questo primo lotto, che non è più di 900 milioni, così come era
inteso all'inizio, ma di 400. L'appalto viene aggiudicato alla
ditta Eurogreen di Bolzano con un ribasso del 45 percento, a luglio
'96 viene fatta una perizia suppletiva a nuovi prezzi e vengono
dati 60 giorni ulteriori per l'ultimazione.
Nel frattempo, ad ottobre '95, si approva il progetto globale
per il consolidamento del pendio per 2,3 miliardi, progetto che è
scorporato dal precedente di 400 milioni, e ad un anno di distanza
questo appalto non ha avuto seguito.
Ora, quest'interpellanza non vuole essere polemica, ma quello di
cui credo il Consiglio regionale e anche il Presidente della
Giunta, che ha risposto all'interpellanza, deve rendersi interprete
è che dobbiamo dare una risposta chiara alla comunità di
Valtournenche, che aspetta la realizzazione di questo progetto da
molto tempo. Capisco anche che le motivazioni di questa sospensione
dei lavori non siano dovute all'Amministrazione regionale ma, così
come ha detto il Presidente, anche all'impresa che nel frattempo è
fallita. Tuttavia dobbiamo accelerare i tempi anche perché inizia
ad esserci un degrado in quei lavori che sono stati realizzati: ci
sono dei problemi nel solaio, il tetto perde, l'ascensore sembra
che non funzioni; quindi credo che l'intervento della Regione debba
essere più che urgente.
Un'altra cosa che interessa alla popolazione di Valtournenche,
in merito alla quale in breve tempo arriverà una lettera dallo
stesso comune di Valtournenche, riguarda la facciata che si
affaccia sulla chiesa e sulla parrocchia, facciata che doveva
essere ristrutturata, come dicevo prima, ma questo non è stato
possibile. Ricordo comunque che la casaforte dei Passerin
d'Entrèves aveva queste lapidi importanti per quella comunità,
visto che le guide sono qui un nucleo vitale, e ad oggi con questo
progetto questo non risulterebbe; quindi l'Amministrazione chiederà
nel limite del possibile di rivedere la facciata, perché si venga
incontro ad una più che giustificata richiesta.
Naturalmente l'ultima cosa che chiedo al Presidente di non
dimenticare riguarda i lavori di ripristino nella chiesa e nella
parrocchia di quei danni di cui il Presidente parlava all'inizio;
in parte questi lavori sono stati fatti, ma solo quelli più
urgenti, mentre oggi necessitano ulteriori lavori che, se non fatti
in breve tempo, potrebbero causare dei danni aggiuntivi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK