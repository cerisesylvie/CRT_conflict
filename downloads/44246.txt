Consiglio Regionale della Valle d'Aosta - Oggetto del Consiglio n. 1305 del 23 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1305 del 23 febbraio 2022 - Resoconto
OGGETTO N. 1305/XVI - Interpellanza: "Realizzazione di una
campagna pubblicitaria per la stagione invernale 2022/2023 in
collaborazione con gli atleti valdostani che hanno partecipato alle
Olimpiadi di Pechino".
Bertin (Presidente) -
Punto n. 24. Per l'illustrazione
consigliere Carrel a cui passo la parola.
Carrel (PA) -
Grazie Presidente. Con questa interpellanza
andiamo a riprendere un po' le parole dei due Presidenti di questa
mattina che hanno ricordato gli ottimi risultati dei nostri atleti,
dei nostri centri sportivi, di tutti coloro che lavorano con lo
sport e per lo sport, e credo che questo possa essere un volano per
l'intera Regione e per il turismo della nostra Regione.
Credo che i risultati che abbiamo ottenuto, sia nello sci
nordico che nello sci alpino, possano essere una buona occasione
per poter fare una buona pubblicità ed una buona promozione per la
Valle d'Aosta.
Per questo motivo abbiamo chiesto se è intenzione del Governo
regionale andare a collaborare con i nostri atleti olimpici per
impostare una campagna pubblicitaria per la stagione invernale
2022-2023. Approfittiamo di questo nostro spunto per chiedere di
fare il punto su quelle che sono le campagne pubblicitarie poste in
essere e sul come si intendano gestire e spendere i fondi destinati
a queste campagne pubblicitarie, andando a fare un focus su quelle
che sono le realtà italiane e quelle che sono le realtà estere,
perché crediamo molto che il mercato, al netto di quanto sta
succedendo a causa del Covid, speriamo che già dall'estate possa
riprendersi e quindi trovi un importante sbocco anche e soprattutto
con l'estero.
Facciamo degli esempi, vi sono anche degli aeroporti molto
importanti a livello europeo da cui si atterra anche per venire in
Valle d'Aosta, quindi potrebbe essere buono ed utile andare a fare
delle pubblicità mirate anche in queste stazioni.
Noi abbiamo visto che la Giunta regionale ha approvato la
delibera 1330/2021 con la quale si va ad  instaurare una
collaborazione con gli atleti Brignone, De Fabiani e Pellegrino con
un impegno di 110.000 euro per tre anni; quello che noi chiediamo
ovviamente è di aggiungere a questa collaborazione, se possibile in
collaborazione con la FISI, un pacchetto che permetta una
pubblicità ed una promozione che parta dai risultati sportivi dei
nostri atleti, porti il nome della Valle d'Aosta in tutto il mondo
e non si fermi solamente agli ottimi risultati ottenuti a Pechino
ma devo dire e credo che possano essere un motivo di vanto da qui
sino a Cortina 2026, quindi possiamo sicuramente contribuire come
Regione a farne un vanto e a promuovere la nostra terra e le nostre
attività soprattutto invernali in questo caso.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie Presidente, grazie collega
Carrel.
Per promuovere la Valle d'Aosta attraverso l'immagine pubblica
degli atleti Federica Brignone, Federico Pellegrini e Francesco De
Fabiani, come lei ha accennato, l'Assessorato ha firmato contratti
promo-pubblicitari biennali con la Federazione italiana sport
invernale, la FISI, nel 2017, nel 2019 e da ultimo, anche in
previsione della partecipazione degli atleti alle Olimpiadi di
Pechino, nel 2021.
Il contratto sottoscritto nel 2021 è valido fino al 31 ottobre
2023. Le attività previste nel contratto riguardano la promozione
sui
social network
dell'offerta turistica regionale composta
dagli atleti che sui propri canali social condividono momenti di
vita quotidiana o di pratica sportiva in cui parlano della Valle
d'Aosta, anche con l'uso dell'
hashtag
dedicato,
link
dai siti ufficiali degli atleti al sito turistico regionale, cioè
il sito
lovevda.it
, partecipazione degli atleti ad
iniziative di relazioni pubbliche e ad eventi di promozione
turistica della Valle d'Aosta, realizzazione di servizi fotografici
e video, è stata inserita anche questa condizione, citazione della
Valle d'Aosta e della sua offerta turistica nel corso di
interviste, uso delle immagini degli atleti su brochure
promozionale in campagna e stampa.
L'idea di usare gli atleti anche come
testimonial
di una
campagna televisiva è stata presa in considerazione, tra l'altro è
un'idea non nuova ed è proprio prevista nel contratto come le
dicevo prima con la FISI, a valle delle Olimpiadi e, ancor di più,
è rafforzata oggi dagli indubitabili successi dei nostri atleti
alle Olimpiadi di Pechino.
Diciamo che i pro e i contro di questa opzione saranno valutati
con l'agenzia di comunicazione e verranno, come lei ha suggerito,
valutati con la possibilità e con la volontà di inserire nella
campagna pubblicitaria invernale, ma non è neanche escluso che gli
atleti si possano utilizzare anche per campagne pubblicitarie che
non necessariamente siano solo rivolte alla stagione sciistica,
stiamo riflettendo anche su altre modalità.
Come sempre l'obiettivo che ci si prefigge è quello di
selezionare, sulla base poi di elementi oggettivi, la modalità
comunicativa più efficace proprio in coerenza con l'identità di
marca.
La risposta è sostanzialmente positiva rispetto alla sua prima
questione e, come ricordavo, le medaglie che i nostri atleti hanno
vinto alle Olimpiadi di Pechino in qualche modo confermano anche la
scelta di investire sull'immagine dei nostri atleti con una
collaborazione istituzionale.
Rispetto alla domanda n. 2, con la deliberazione della Giunta
regionale n. 1625 del 6 dicembre 2021, è stata prenotata al momento
una spesa di 1,3 milioni di euro, come ricordato tra l'altro anche
credo in un'altra interpellanza, che comprende anche la spesa
prevista per acquisire spazi pubblicitari televisivi, la
prenotazione ovviamente è stata fatta quando le disponibilità di
bilancio erano queste, poi come è noto la disponibilità è stata
incrementata ed è stata stabilizzata, quindi prossimamente faremo
delle valutazioni diverse.
Quali sono le iniziative pubblicitarie di rilievo programmate
all'estero: per quanto riguarda le iniziative pubblicitarie
all'estero, quelle finora programmate hanno riguardato Francia,
Belgio e Svizzera. Tra queste ricordiamo la campagna radiofonica
sull'emittente francese
Radio Autoroute Info 107.7
gestita
dalla società esclusivista SIRA Sasr che è la
Société
d'information radio autoroutière
che è la prima radio sulle
autostrade francesi che gestisce l'informazione continua sul
traffico della rete autostradale. La campagna prevede la diffusione
di uno spot di trenta secondi e di vari reportage di due minuti
realizzati da giornalisti di
Autoroute Info
.
Altre iniziative pubblicitarie di
marketing
da attuare,
oltre che ancora in Francia, Belgio e Svizzera, anche negli altri
paesi di riferimento, quindi Regno Unito, Fiandre e Paesi Bassi,
Germania e Scandinavia, sono ancora in corso di programmazione,
come ho avuto modo di spiegare nel corso di un'altra iniziativa che
è stata fatta da poco, e saranno definite, in collaborazione con le
agenzie di comunicazione contrattualizzate, in ciascun paese, ogni
paese ha un'agenzia contrattualizzata, ma saranno definite
compatibilmente con l'evoluzione della situazione pandemica che
sino ad oggi ha fortemente condizionato anche le scelte
promo-pubblicitarie con i mercati esteri.
La situazione pare stia andando in una direzione di risoluzione,
quindi le interlocuzioni che abbiamo cominciato e che continueranno
vanno nella direzione comunque di riaprire ai mercati esteri con
una campagna, o comunque con delle azioni promozionali sicuramente
più importanti e più incisive rispetto all'anno scorso e all'anno
prima in cui, come è noto, la situazione pandemica appariva in
alcuni momenti come in remissione ma come sappiamo poi dopo è
riesplosa in tutta la sua drammaticità. Speriamo che non succeda
così di nuovo ma siamo ottimisti.
Presidente -
Per la replica consigliere Carrel.
Carrel (PA) -
Grazie Presidente e grazie Assessore. Dopo
due anni di stop forzato causa Covid, speravamo che la parte della
programmazione fosse già passata e fosse già tutto nei cassetti e
pronto a partire, anche perché se è vero che stiamo aspettando le
norme Covid, è anche vero che in Europa le norme sono molto meno
stringenti, stiamo aspettando semplicemente che anche l'Italia si
adegui a quelle che sono le minori restrizioni già scelte da altri
Governi.
Credo che noi dobbiamo essere i primi, se non i primi, almeno
tra i primi, a partire con una programmazione seria che non
riguardi esclusivamente tre paesi ma riguardi tutti i paesi.
Credo che siamo indietro per quanto riguarda la programmazione,
ce l'ha detto lei, e credo che questo sia un aspetto sicuramente
molto negativo per il nostro turismo, anche perché da qui a breve
si prenotano le ferie estive e l'inverno, per quanto possa sembrare
lontano, in realtà se guardiamo gli investimenti e la necessità
della macchina amministrativa di fare tutti gli atti necessari, è
sicuramente molto più vicino di quanto sembri perché le promozioni
vanno già programmate e gli spazi vanno già prenotati a monte.
Credo che questa sua risposta ammetta che siamo indietro con la
programmazione e dobbiamo assolutamente fare molto di più perché
nel momento in cui le regole cambiano, dobbiamo essere - e la Valle
d'Aosta deve essere - assolutamente protagonisti di una campagna
pubblicitaria importante perché abbiamo bisogno di riprendere il
turismo, soprattutto per una Regione come la nostra. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK