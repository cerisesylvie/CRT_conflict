Consiglio Regionale della Valle d'Aosta - Oggetto del Consiglio n. 52 del 29 luglio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula
Oggetto del Consiglio n. 52 del 29 luglio 1998 - Resoconto
SÉANCE DU 29 JUILLET 1998 (MATIN)
OGGETTO N. 52/XI Lotta agli incendi boschivi in Valle d'Aosta.
(Interpellanza)
Interpellanza Premesso che, da recenti dati statistici
pubblicati recentemente dagli organi di stampa, la Valle d'Aosta
risulta tra le prime dieci regioni italiane con il maggior numero
di roghi boschivi;
i sottoscritti Consiglieri regionali
Interpellano
il Presidente della Giunta e l'Assessore incaricato per
sapere:
1) quali sono le cause di tale poco invidiabile primato;
2) quali provvedimenti intendono adottare per arginare tale
pericoloso fenomeno;
3) su quali sinergie si fonda la lotta agli incendi
boschivi.
F.to: Frassy - Tibaldi - Lattanzi
Presidente Ha chiesto la parola il Consigliere Frassy.
Frassy (FI) Con quest'interpellanza il nostro gruppo prende atto
di un poco invidiabile primato che compete alla Regione Valle
d'Aosta per quanto riguarda il numero dei roghi boschivi. Risulta,
secondo fondi giornalistiche che peraltro non sono state smentite,
che siamo fra le prime dieci regioni italiane per quanto concerne
la quantità dei focolai di incendio. Sicuramente questo pone almeno
due preoccupazioni e da un punto di vista dell'immagine turistica e
da un punto di vista del patrimonio ambientale oltre che della
sicurezza dei residenti.
Siamo rimasti per certi versi sorpresi di questa situazione
anche perché la quantità d'acqua facilmente disponibile in questa
Regione dovrebbe consentire degli interventi tutto sommato rapidi.
Siamo anche rimasti perplessi dal primato raggiunto per la
conformazione geografica e orografica della nostra Regione oltre
che dal clima della nostra Regione che non dovrebbe facilitare
questo tipo di primato.
Vorremmo capire di conseguenza se l'Ufficio e l'Assessore
preposto abbiano avuto modo di avere relazioni in merito e di
conseguenza di studiarne le cause per poter ovviare le stesse e
arrivare a leggere nelle prossime statistiche come la Valle d'Aosta
si trovi non fra i primi dieci, ma agli ultimi posti di questa poco
invidiabile classifica.
Ricordo come un'altra Regione autonoma, la Sardegna, che ha un
problema dovuto peraltro anche al clima, abbia adottato una
politica di postazioni mobili; girando le strade di questa Regione
capita di imbattersi frequentemente in questi automezzi che sono
già dislocati nelle zone critiche. Non mi sembra di aver
riscontrato un'organizzazione di questo tipo, ma chiaramente ci
potrebbero essere altre soluzioni. Quello che vorremmo capire è se
esista un coordinamento tecnico-operativo fra quelle che sono le
forze che a buon senso dovrebbero intervenire nella materia della
prevenzione degli incendi; mi riferisco alla protezione civile, mi
riferisco ai vigili del fuoco, mi riferisco alla forestale. Perciò
vorremmo capire se ci sono delle sinergie, se c'è un coordinamento,
di conseguenza quali siano le prospettive, auspicando che siano
rassicuranti rispetto a quelle che sono le fonti statistiche di cui
ho parlato.
Presidente Ha chiesto la parola l'Assessore all'agricoltura e
risorse naturali, Perrin.
Perrin (UV) L'articolo di riferimento, apparso su La Stampa del
5 luglio, ha pubblicato dei dati forniti dal Corpo forestale, ma
ritengo che li abbia utilizzati in modo improprio - per non usare
parole più pesanti - perché sembra che la situazione degli incendi
boschivi in Valle d'Aosta sia una catastrofe, cosa che non risponde
a realtà. Infatti titola l'articolo: "Il bosco è bruciato per 103
volte, nei primi sei mesi 1998 devastati 79 ettari di verde."
Perché dico che sono interpretati erroneamente questi dati?
Innanzitutto i 79 ettari rappresentano la totalità della
superficie percorsa dall'incendio che non corrisponde alla
superficie bruciata perché generalmente la superficie bruciata
corrisponde a circa un 10 percento di quella percorsa, cioè c'è una
perimetrazione dell'incendio e c'è poi una zona dove i danni
dell'incendio sono quelli reali.
C'è un discorso di periodo di riferimento. Visto che si fa
riferimento nelle statistiche alle altre regioni d'Italia e il
riferimento è fatto al primo semestre, cioè al periodo in cui in
Valle d'Aosta gli incendi sono più frequenti perché il periodo che
va da fine inverno ad inizio primavera è il periodo generalmente
più siccitoso, mentre difficilmente succedono nel periodo estivo, a
differenza delle altre regioni dove, come abbiamo visto anche
quest'anno, i grossi incendi avvengono nel periodo estivo, questo
rapporto dovrebbe essere fatto nell'arco dell'anno e non solo su un
semestre per avere dei dati attendibili.
C'è poi il metodo di raccolta dei dati. Credo che la Valle
d'Aosta in questo senso sia sempre penalizzata. Abbiamo una Regione
piccola, controllata, effettivamente tutto quello che succede in
Valle d'Aosta è monitorato, mentre sappiamo benissimo che questo in
altre regioni non sempre succede e lo abbiamo visto anche per altri
fatti che qui non vorrei enumerare.
C'è un altro dato di fatto; proprio nella nostra organizzazione
che ritengo essere un'organizzazione efficace, vengono segnalati e
classificati tutti i principi di incendio che poi per il pronto
intervento vengono stoppati però, questi sono segnalati e fanno
parte di questo numero che è stato riportato. Infatti per esempio
nel 1998 i principi di incendio sono stati ben 97, quindi un conto
è la pericolosità insita nel principio di incendio e un conto è
l'incendio che non si riesce a domare subito e che richiede
l'intervento pesante di tutti i mezzi.
Alcune altre considerazioni credo siano opportune. A marzo 1998
sono caduti 9 millimetri di acqua, cioè nulla, e giustamente il
Consigliere Frassy si riferiva al nostro clima, alla disponibilità
di acqua; è vero, abbiamo disponibilità di acqua, però abbiamo un
clima molto secco il quale spesso corrisponde a questa stagione
primaverile che è la stagione più difficoltosa per noi.
In questo periodo c'è stato un incendio grave ad Arnad, il 5
marzo 1998, proprio agli inizi di marzo, in una zona - quella
dell'Envers di Arnad per capirsi - dove non ci sono ancora piste
tagliafuoco e che è peraltro molto impervia e abbastanza
abbandonata perché rocciosa. L'incendio si è sviluppato in presenza
di un fortissimo vento. Solo quell'incendio ha avuto 41 ettari di
bosco percorso dalle fiamme.
Un altro dato: da noi la superficie media percorsa per incendio
è di circa 4 ettari a fronte di circa il doppio nella media
italiana; se escludiamo Arnad in questo primo semestre, questa
media scenderebbe a 1,54. Faccio questi numeri perché questo è
l'indice dell'intervento immediato, cioè più bassa è la media
dell'incendio, più pronto e rapido è l'intervento.
Questi sono i dati. Per quanto riguarda invece il punto 2, credo
che come premessa si debba dire che ogni servizio, anche se ben
strutturato, è sempre perfettibile. Però con i risultati finora
ottenuti, anche alla luce di questi dati, non credo sia necessario
adottare dei provvedimenti speciali probabilmente, basta andare a
razionalizzare ancora quello che è già in atto. Tuttavia da noi
prosegue costante il monitoraggio delle condizioni di pericolo di
incendio e ciò mediante l'elaborazione dei dati meteo di 6 stazioni
di rilevamento e il calcolo giornaliero dell'indice di pericolo per
cui a sensibili aumenti del grado di pericolo corrispondono livelli
di maggiore attenzione. Per questo c'è un continuo monitoraggio
tant'è che in situazioni particolarmente gravi l'Assessore mette in
moto tutta una serie di possibilità di pronto intervento.
Sono due i momenti in cui interveniamo, quello di prevenzione e
di estinzione: c'è una grossa fase di prevenzione e poi siamo
pronti per l'estinzione quando l'incendio succede. In questi casi
ad esempio c'è la possibilità di partenza immediata di due
autobotti e l'allertamento dell'elicottero ad ogni segnalazione
potenzialmente pericolosa.
Per quanto riguarda il punto 4, come dicevo, c'è una fase di
prevenzione e una fase operativa di estinzione; entrambe le fasi
sono pianificate dal piano organico per la prevenzione e lo
spegnimento degli incendi, redatto a livello regionale.
Il piano ha potuto entrare nel dettaglio, chiaramente avendo noi
un territorio regionale che è possibile controllare, come dicevo
prima.
Per la prevenzione, fra le misure più comunemente adottate si
possono ricordare, prima di tutto, la realizzazione e il ripristino
di opere con funzione antincendio sul territorio e questo con
particolare attenzione alle riserve idriche; sono stati disseminati
sul territorio dei bacini di prelievo in modo che gli elicotteri
possano facilmente, in caso di incendio, andare a prelevare sul
posto anziché dover fare dei tragitti troppo lunghi.
C'è poi tutto il discorso delle piste tagliafuoco che ogni anno
sono costruite nei punti più pericolosi; c'è un programma di
intervento sulle piste tagliafuoco che sono importantissime in
certe zone dove purtroppo l'attività agricola e di coltura del
bosco è stata abbandonata.
Fra le misure preventive ci sono chiaramente lo studio del
fenomeno, la realizzazione di pubblicazioni specifiche, azioni
divulgative presso la cittadinanza mediante campagne di
sensibilizzazione, manifesti e spot pubblicitari insieme ad
un'opera di sensibilizzazione presso le popolazioni rurali nel
momento della pulizia dei prati. C'è poi un pattugliamento del
territorio valdostano ad opera del Corpo forestale che vede la
presenza di tutte le squadre forestali sul territorio e quindi c'è
un occhio vigile sul nostro territorio. Da non dimenticare anche
tutta l'organizzazione dei vigili del fuoco volontari che sono
dislocati in ogni comune. Tutte queste organizzazioni hanno il
compito di segnalare e di prevenire.
Per quanto riguarda invece l'estinzione vera e propria, questa
viene svolta dal Corpo forestale valdostano tramite i comandi
stazione periferici, cioè da tutte le stazioni forestali che sono
dislocate sul territorio (16 in tutta la Regione), che sono
coordinati dal nucleo antincendi boschivi del comando centrale.
Complessivamente abbiamo sul territorio 114 fra agenti e
sottufficiali forestali a cui si affiancano 210 operatori
antincendio boschivo opportunamente istruiti ed equipaggiati.
Ogni comando stazione dispone di attrezzature leggere, quindi
c'è un dislocamento dell'attrezzatura su tutte le stazioni
forestali che corrisponde ad un automezzo con cisterna e autopompa
per il primo intervento. Dal comando centrale intervengono poi 21
operatori con automezzi e attrezzature specifiche che sono
opportunamente preparati per questi interventi. Qui ci sono altre
attrezzature specifiche: tre autobotti antincendio boschivo, un
veicolo di appoggio elicottero, un veicolo di coordinamento, un
carrello per incendi da fulmini ed inoltre i soliti materiali di
utilizzo fra cui tubazioni, vasche portatili, motopompe e tutto
quello che necessita. Questa forza terrestre viene integrata nei
casi di bisogno dagli elicotteri disponibili presso il Servizio di
protezione civile, dove ci sono un elicottero medio e due
elicotteri leggeri che sono opportunamente attrezzati per
l'attività antincendio inoltre, è pressoché costante la
collaborazione durante l'intervento con i vigili del fuoco perché
il coordinamento è fatto dalla nostra squadra, ma può dimostrarsi
necessario in alcuni casi l'intervento dei vigili del fuoco sia del
Comando di Aosta sia dei distaccamenti volontari che si trovano in
tutti i comuni. Quindi riteniamo che in condizioni normali la
struttura regionale sia in grado di fronteggiare anche 3-4 incendi
contemporaneamente perché il grosso problema degli incendi è che
nei periodi di maggiore pericolosità se ne possono verificare 3-4
contemporaneamente sul territorio.
Vorrei fare alcune brevi conclusioni soprattutto sull'aspetto
della prevenzione. Io credo che sia necessario continuare in
quest'opera di programma di piste tagliafuoco ed incentivare la
collocazione delle vasche di riserva idrica in punti strategici
però, credo che sia importantissimo soprattutto salvaguardare la
presenza umana sul territorio.
Questa è una politica che in Valle d'Aosta è stata fatta
egregiamente e credo che dovremo fare uno sforzo ulteriore per
mantenere questa presenza e quando parlo di presenza umana mi
riferisco a chi si occupa di agricoltura, a chi si occupa di
forestazione e parlo di dotare anche i comuni della montagna e
della media montagna, che sono probabilmente quelli più a rischio,
di servizi perché la gente ci possa rimanere. È infatti questo il
presidio essenziale per prevenire perché se abbiamo un terreno
coltivato, un terreno custodito che qualcuno controlla, non solo
non comporta un costo sociale - perché gli interventi sono poi
grossi costi sociali - ma rappresenta il miglior modo di prevenire
gli incendi e oltre a questo anche tutto il controllo del
territorio.
Quindi colgo l'occasione per ribadire questa necessità di un
incentivo della politica del mantenimento del territorio affinché
la gente rimanga e possa vivere in sicurezza perché questo è un
dato fondamentale. L'altro giorno voi avete sollevato dei problemi
giustamente sulla sicurezza della circolazione e anche questo
concorre alla sicurezza della gente che abita nei nostri paesi.
Concludendo, la situazione non è assolutamente catastrofica,
l'organizzazione c'è senz'altro, qualche miglioramento si può fare
e su questo versante c'è il mio impegno a verificare.
Si dà atto che, dalle ore 11,37 presiede il Presidente
Louvin.
Président La parole au Conseiller Frassy.
Frassy (FI) Devo ringraziare l'Assessore per la completezza
della risposta che ha dato: una risposta precisa, puntuale e che ha
esaudito le preoccupazioni espresse nell'interpellanza, chiaramente
tecnica con risposte tecniche.
Mi ritengo anche soddisfatto dei dati forniti dall'Assessore
perché hanno smentito in parte le statistiche pubblicate dai mezzi
di informazione, in quanto mi sembra di poter dire che quei dati
non sono stati quanto meno interpretati in maniera corretta dagli
operatori dell'informazione. Chiederei piuttosto che, se questi
dati vengono forniti dall'Assessorato, vengano forniti da ora in
avanti con la differenziazione a cui l'Assessore ha fatto ora
riferimento fra gli ettari di bosco effettivamente bruciati e
quelli cosiddetti percorsi anche se questo meccanismo degli ettari
di bosco percorsi mi evoca molto l'immagine del fachiro che cammina
sul fuoco e non si brucia. Comunque prendo atto che è anche un
fenomeno fisico che ci consente di evitare l'incenerimento di molti
ettari boschivi.
Ritengo che sul fronte della sinergia fra le varie forze -
l'Assessore stesso lo ha riconosciuto - potrebbe essere effettuato
forse qualche maggior coordinamento perché mi è sembrato di capire
che al di là del documento regionale di prevenzione non ci sia
probabilmente un unico centro operativo che gestisce le varie
situazioni di emergenza.
Se mi è consentito chiudere con una battuta, nella soddisfazione
per i dati tecnici forniti, ho una preoccupazione di carattere
forse più politico su questa Regione, che è controllata su tutto
ciò che accade nei dintorni. Mi auguro che il controllo si limiti
al territorio e non vada oltre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK