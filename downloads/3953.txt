Consiglio Regionale della Valle d'Aosta - Oggetto del Consiglio n. 226 del 13 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 226 del 13 maggio 1981 - Resoconto
OGGETTO N. 226/81 - COMUNICAZIONI DEL PRESIDENTE DELLA
GIUNTA.
Andrione (UV) -
Vorrei innanzitutto chiedere al Consiglio
l'inversione dei punti 2 e 3 dell'ordine del giorno e poi ripartire
dal punto 22 fino al 32 per permettermi di partire al più presto
possibile per Roma.
Venerdì scorso si è riunito il Consiglio dei Ministri per
l'esame del disegno di legge concernente il riparto fiscale della
Valle d'Aosta.
L'esame è stato abbastanza prolungato e si è concluso con un
rinvio al prossimo Consiglio (si spera sia venerdì ma la data non è
ancora definitiva) per quello che dovrebbe essere l'esame
definitivo e l'approvazione. Nell'esame fatto in seno al Consiglio
dei Ministri, me presente, sono sorte delle difficoltà che cercherò
di riassumere.
Una prima difficoltà è stata quella di vedere se vi era o meno,
uno scoordinamento (la parola usata è stata questa) tra la
situazione di riparto fiscale della Regione autonoma Valle d'Aosta
e le altre Regioni, sia a Statuto ordinario che a Statuto speciale.
A questa obiezione, in un certo senso, è stato facile rispondere,
in quanto si è potuto provare per scienza comune di tutti i
Ministri che la situazione particolare della Valle d'Aosta, dove
non esiste Provincia e di conseguenza tutte le funzioni di
prefetture sono demandate direttamente alla Regione, al di là del
nominalismo di chiamarla Regione, assomiglia molto di più alla
situazione delle Province autonome di Trento e Bolzano, che non
alle Regioni tipo Friuli, Sardegna, o Sicilia e che di fatto, le
Province autonome di Bolzano e di Trento hanno già ricevuto, e
questo da diversi anni, un riparto fiscale che è esattamente la
copia di quello che è in discussione al Consiglio dei Ministri. Non
solo il fatto di avere ritardato di diversi anni, costituisce e
costituirà anche in futuro un notevole impoverimento della Regione
Valle d'Aosta che d'altra parte, è l'unica Regione che paga anche
la scuola con degli oneri finanziari che i Consiglieri conoscono
molto bene.
Caduta questa obiezione da parte del Ministro delle Finanze, è
stato mantenuto il desiderio di approfondire nel corso di questa
settimana - ed è per questo che chiedo di partire - altri aspetti
tecnici. Ho fatto una specifica riserva in materia, sostenendo che
queste questioni, per quanto fondate dal punto di vista teorico,
non sono pertinenti poiché il riparto fiscale della Valle d'Aosta è
una legge che deve essere emanata dal Parlamento, in forza
dell'art. 12 dello Statuto e che deve prevedere una quota sulle
imposte reali, effettivamente pagate in Valle d'Aosta, dalle
persone fisiche, dalle persone giuridiche ivi comprese quelle che
hanno la sede sociale o le principali attività in Valle d'Aosta; di
conseguenza è irrilevante stabilire quale era la percentuale del
prodotto nazionale lordo che veniva alla Valle d'Aosta con il
riparto del 17 dicembre 1971 e fare un confronto fra quella
percentuale e la percentuale dell'attuale riparto fiscale;
percentuale che tra l'altro, di fatto, sarà sempre aggiustata per
difetto o per eccesso a seconda di quello che è il movimento
commerciale, specialmente quello riferentesi al traforo del Monte
Bianco, poiché i conti non possono essere fatti sull'anno in corso,
ma devono per forza essere fatti al consuntivo degli anni terminati
e in questo caso bisogna risalire al '79. Oltre a questo si è
richiesto un altro tipo di indagine che è il rapporto fra imposte
percepite e ristorno di queste imposte alla Regione Valle d'Aosta,
anche questo stabilito fra il 1971 e il 1980. Interessandoci di
sabato e di domenica per raccogliere tutti questi dati, è stato
possibile consegnare quanto richiesto al Direttore Generale, del
Ministero delle Finanze; martedì mattina e domani mattina ci
dovrebbe essere già un primo incontro alla sede del Ministero delle
Finanze.
Questa è la cronistoria; bisogna aggiungere, come considerazione
di carattere politico, che il marasma che esiste nell'economia
italiana si ripercuote pesantemente sui Ministeri economici in
genere che hanno delle forti reticenze, a qualsiasi tipo di spesa,
in un clima che ha visto dei tagli alle spese di tutti i Ministeri
e, di conseguenza, - e lo dico senza nessuna irritazione - è un
dato di fatto, i Ministeri presenti hanno sempre la "bocca amara"
nel constatare che ci sono delle Regioni che richiedono dei soldi
in proprio, quando il loro proprio bilancio ha dovuto subire dei
tagli.
Ultima considerazione: questo marasma si autoalimenta poiché le
casse dello Stato sono vuote e ogni volta ci si trova di fronte ad
un problema specifico si ha come unica risorsa possibile per
risolverlo quella di stampare cartamoneta, anche se poi, dall'altro
lato, ci si lamenta e si piange che l'inflazione supera il 22 e
probabilmente il 25%.
Questa è la situazione nella quale purtroppo, siamo costretti a
discutere il nostro riparto fiscale.
Chiedo scusa, un'ultima considerazione: è una cosa
particolarmente irritante per noi, il riconoscere che i tempi
romani sono molto differenti da quelli valdostani. Roma è eterna
perché è lenta, dicevano una volta, non hanno mai nessuna fretta.
Per loro, un rinvio di una settimana, 15 giorni è cosa come bere un
bicchiere d'acqua fresca, mentre per noi, evidentemente, le
questioni sono differenti, anche per il fatto che la situazione
politica - l'ho detto tante volte e lo ripeto ancora una volta -
non è tale da garantire che questo sistema abbia una durata
talmente lunga per la conclusione della vita parlamentare di questo
disegno di legge.
Anche questo, anche se in maniera sommessa e con scarso
gradimento da parte dei Ministri presenti, mi sono permesso di
dirlo.
Presidente
- Chiede ora la parola sulle comunicazioni del
Presidente della Giunta, il Consigliere Mafrica. Ne ha facoltà.
Mafrica
(PCI)
-
Siamo d'accordo con
l'inversione dei punti dell'ordine del giorno e deploriamo che
ancora una volta non ci siano notizie positive in merito al
riparto.
Abbiamo la sensazione che questo Governo stia tirando le cose
per le lunghe, quando si tratta invece di riconoscere alla Valle
d'Aosta dei diritti acquisiti. Non ci stupisce però il
comportamento del Governo - non soltanto nei confronti della nostra
Regione, ma un po' verso tutte le Regioni - per la sua tendenza
all'accentramento, al taglio delle risorse per i Comuni, per le
Regioni, per tutti gli enti locali.
Chiediamo soltanto come possano continuare ad appoggiare un
Governo di questo tipo i parlamentari della Valle d'Aosta che
vedono trattare in questo modo la nostra Regione.
Siamo, per la verità, anche un pochino esterrefatti che quasi
regolarmente, ad ogni Consiglio, di fronte a nostre richieste su
notizie sul riparto fiscale, ci si trovi nella condizione di
sentirsi dire "il Consiglio dei Ministri che ci sarà domani
affronterà il problema".
Sta diventando una vicenda un po' incredibile e tanto più è
incredibile il fatto che vengano richiesti dati tecnici quando era
pensabile che almeno questi aspetti fossero stati fino in fondo
chiariti nei tempi precedenti.
Tanto più che già sei mesi fa si diceva che tutto era a posto,
che il riparto era ottenuto, era siglato e che era questione di
qualche settimana soltanto. Abbiamo un po' la sensazione, non
vorremmo sbagliarci, che si sia qualcuno che prende in giro il
Consiglio regionale; non sappiamo se sia la Giunta regionale che
manifesta un ottimismo non giustificato nei fatti, o se sia il
Governo che lascia intendere ai rappresentanti della Valle d'Aosta
che la situazione sia più facile di quanto lo è realmente, perché a
mio avviso, trattare come dati tecnici le cose riferite dal
Presidente della Giunta, mi sembra un distorcere i fatti. Parlare
di percentuale di incidenza delle entrate della Valle d'Aosta
rispetto al prodotto nazionale, non è fare un raffronto
tecnico.
Parlare di percentuale tra imposte incassate in Valle e ristorno
alla Valle stessa, significa mettere in discussione dei principi di
ridistribuzione di queste cose, non soltanto andare a verificare se
sono 123 miliardi, oppure 125, si mette in discussione qualcosa di
più. Quindi io mi auguro che in questa settimana le cose vadano
definitivamente in porto, o che per lo meno si sappia in modo
chiaro se è "sì" o se è "no", perché ognuno, dalla Giunta regionale
alle forze politiche valdostane, alle forze politiche nazionali,
possa assumersi le proprie responsabilità.
Presidente -
Altri chiedono la parola sulle comunicazioni
del Presidente della Giunta? Nessuno chiede la parola?
La parola al Presidente della Giunta. Ne ha la facoltà.
Andrione (UV) -
Solo per chiarire due aspetti. Il primo
aspetto è che il disegno di legge del Consiglio regionale, con la
riserva di fare decorrere dal 1° gennaio 1980, è quello, non è
mutato e il Consiglio dei Ministri ha discusso e potrà discutere
soltanto su quel progetto di legge, senza problemi di
cambiamento.
Il secondo aspetto, che proprio il Consigliere Mafrica -
ricordando i tagli che vengono esercitati, e sovente in maniera
addirittura incostituzionale specie nei confronti delle Regioni a
Statuto speciale, nei Bilanci delle Regioni - ha evidenziato dei
Comuni, io direi addirittura è venuto fuori che sovente ci si serve
dei Comuni e dei parlamentari per fare una piccola guerra alle
Regioni o viceversa, questo secondo i punti, dimostra che la
richiesta era puramente tecnica, in quanto, lo ripeto, solo con il
fatto della scuola, che siamo gli unici a pagare, tutte le
percentuali in questione, diventano poi delle percentuali che
dovrebbero essere raffrontata a delle spese che non sono
uguali.
Questo è quanto ho cercato di spiegare e di insistere.
Il Ministro Pandolfi, lo ha detto molto bene anche lui in
Consiglio dei Ministri ed ha sostenuto che il Consiglio doveva
approvare immediatamente il disegno di legge.
C'è stato invece un certo generale consenso a questo
...
(incomprensibile)
. Ultima cosa, mi permetto di insistere, non
ho detto che venerdì prossimo c'è Consiglio dei Ministri.
Con la prudenza che bisogna avere in queste cose, ho detto: "se
ci sarà Consiglio dei Ministri", perché il mercoledì non si sa
quello che avverrà il venerdì, e posso confermare al Consigliere
Mafrica che il telegramma di convocazione per il Consiglio dei
Ministri, venerdì 8 maggio, è arrivato alla Presidenza della
Giunta, alle ore 5 di giovedì 7 maggio. Questo per dire come
funzionano certe cose.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK