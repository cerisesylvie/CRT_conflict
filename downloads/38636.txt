Consiglio Regionale della Valle d'Aosta - Oggetto del Consiglio n. 2149 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2149 del 24 maggio 2016 - Resoconto
OGGETTO N. 2149/XIV - Approvazione del bilancio al 31
dicembre 2015 della Gestione straordinaria in liquidazione per
l'esercizio della Casa da gioco di Saint-Vincent, a norma
dell'articolo 8 della legge regionale 21 dicembre 1993, n.
88.
Viérin M. (Presidente) -
Punto n. 33 dell'ordine del
giorno. Ha chiesto la parola l'Assessore Perron, ne ha facoltà.
Perron (UV) -
La Casino de la Vallée, parliamo di
Gestione straordinaria, è stata istituita nel 1993 con la legge n.
88, successivamente l'Amministrazione regionale ha provveduto ad
istituire la Casino de la Vallée S.p.A. e ha quindi autorizzato la
messa in liquidazione di Gestione straordinaria. La liquidazione di
questa società è iniziata il 1° gennaio 2003. L'articolo 3 della
legge istitutiva prevede che la Gestione straordinaria sia
amministrata da un comitato di gestione; con l'avvio della
liquidazione il comitato di gestione è stato sostituito dal
liquidatore nella figura del ragioniere Bo, mentre al comma 4
dell'articolo 8 si prevede l'approvazione del bilancio annuale di
esercizio da parte del Consiglio regionale. Di fatto, il ruolo che
il Consiglio regionale svolge nell'approvazione di questo bilancio
che vi presento è in qualche modo assimilabile al ruolo che viene
svolto nelle società di diritto privato dall'assemblea degli
azionisti.
In tema di liquidazione l'oggetto principale (pagamento dei
debiti da una parte, incasso dei crediti e sistemazioni contabili
afferenti) è stato assolto all'inizio della procedura. Ad oggi
sussiste questa procedura di liquidazione che si protrae unicamente
e obbligatoriamente per gestire i contenziosi che sono ancora in
piedi nell'ottica di una difesa delle pretese finanziarie da parte
di terzi. C'è un contenzioso in essere da lungo tempo con il gruppo
Finoper, che si è via via ridotto - questo è un fatto positivo - ma
sottolinea che esiste ancora un'abnorme durata della procedura di
liquidazione conseguente al comportamento che il gruppo Léfèbvre
tiene in sede contenziosa: si oppone ad ogni grado di giudizio alle
numerose sentenze, anche a loro avverse - le hanno perse
praticamente tutte -, per le quali, godendo del fatto che le
società del gruppo hanno sedi in paradisi fiscali, non provvede in
alcun modo al pagamento delle spese di giudizio a cui sono state
condannate. Infatti, se voi guardate nello specifico dello stato
patrimoniale, sono evidenziati i crediti da parte di società per
spese giudiziali per 2,212 milioni di euro, di cui obiettivamente
sarà difficile ottenere il pagamento. Su questo anche Casino de la
Vallée, facendosi assistere da un legale esperto in questa materia,
sta tentando di avviare una forma di recupero per queste somme, di
cui, essendo titolate in società sede in paradisi fiscali, diventa
praticamente impossibile ottenerne il recupero.
Io non entro nel merito delle sentenze del contenzioso: lo
trovate molto dettagliato nella relazione del liquidatore.
Sottolineo soltanto che la Gestione straordinaria deve ancora
attendere quattro sentenze della Corte di Cassazione che comporta
di per sé un conseguente prolungamento della liquidazione.
Il bilancio che trovate è un bilancio formato da poche poste,
anche se sono poste non significative: non sono presenti né
immobili, non c'è personale dipendente, il collegio dei revisori
dei conti che era stato previsto è stato soppresso e quindi non si
dà luogo ad adempimenti di revisione contabile, quindi il bilancio
della società è di molto semplificato, si risparmiano anche i soldi
per la revisione contabile. Il bilancio al 31 dicembre 2015 quindi
non rileva particolari evoluzioni del contenzioso: nel conto
economico è messa in evidenza una perdita di 20.400 euro per l'anno
2015, che di per sé non è una situazione preoccupante. A tendere
esiste una questione che ho già dettagliato in commissione, a
tendere esiste una situazione che riguarderà la società di
liquidità, nel senso che nel 2015 si è ridotta di molto la
liquidità in disponibilità dell'azienda, quindi dovremo immaginare
qualche forma per sostenere finanziariamente di nuovo questa
società. Questo è lo stato di fatto che presentiamo al Consiglio,
per il quale chiediamo allo stesso di provvedere alla sua
approvazione.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Alcune considerazioni rapide. La prima
è che le sentenze ci danno ragione, ma, gratta gratta, nulla
incameriamo in questo momento. Seconda considerazione: è un
giocattolino che ci costa comunque non poco, da diversi anni sta
erodendo pian piano il capitale di questa nostra società. Terza
considerazione: lo diceva bene l'Assessore, tra qualche mese
immagino ci dovrà essere un autofinanziamento, o comunque un
finanziamento che vada a rimpinguare un po' le casse di questa
società. Dico io la cifra, poi mi correggerà l'Assessore se
sbaglio: il finanziamento dovrà essere intorno ai 400-500 mila
euro...
(interruzione dell'Assessore Perron, fuori microfono)
...300 mila euro ci dice l'Assessore. Non sarebbe stato male
l'avesse detto lei, comunque non sono andato lontano rispetto alle
risorse che servono per dare corso alle battaglie legali che da
tantissimi anni si stanno portando avanti con dei risultati, dal
punto di vista giuridico, positivi ma deludenti dal punto di vista
dei quattrini. Per essere molto schietto e diretto, ad oggi quelle
vittorie comunque non ci danno non solo soddisfazione, ma non ci
garantiscono i soldi che la società ci dovrebbe comunque
erogare.
Termino dicendo che nel momento - non so se già in assestamento
- andrete a prevedere probabilmente queste risorse, perché, da come
si evince dal bilancio, come praticamente siamo obbligati a dare
gambe, che sia comunicato in commissione e possibilmente capire
anche i tempi legati alle ultime sentenze e alle ultime battaglie
legali. Noi ci asterremo su questo provvedimento.
Presidente -
Ha chiesto la parola il Consigliere Ferrero,
ne ha facoltà.
Ferrero (M5S) -
Una battuta veloce ma doverosa: questa
sarà ricordata come la Gestione straordinaria straordinariamente
costosa per le casse della Regione, perché comunque questi
contenziosi continuano ad andare avanti per anni. Il rischio è
molto concreto ed è quello che andare a recuperare soldi dai
paradisi fiscali equivalga semplicemente ad andare a recuperare i
soldi dei crediti inesigibili dei giocatori a cui è stato aperto un
credito alla Casa da gioco. È un parallelo che, trattandosi sempre
di ex Casa da gioco, ci può stare. Io temo che da tutta
quest'operazione alla fine gli unici che saranno soddisfatti, come
al solito, saranno gli avvocati: quelli dell'Amministrazione
regionale e quelli della controparte, che in una specie di
palleggio che va avanti all'infinito, senza dare poi un esito
definitivo, alla fine sono gli unici che ci guadagnano, per cui su
un provvedimento del genere l'astensione è d'obbligo.
Presidente -
Non ci sono altre richieste di intervento,
possiamo procedere alla votazione. Dichiaro aperta la votazione. La
votazione è chiusa.
Presenti: 33
Votanti: 19
Favorevoli: 19
Astenuti: 14 (Bertin, Bertschy, Certan, Chatrian, Cognetta,
Fabbri, Ferrero, Gerandin, Grosjean, Morelli, Nogara, Roscio,
Rosset, Laurent Viérin)
Il Consiglio approva.
Ha chiesto la parola il Consigliere Farcoz, ne ha facoltà.
Farcoz (UV) -
Solo per chiedere una sospensione per una
riunione di maggioranza.
Presidente -
La sospensione è accordata.
La seduta è sospesa dalle ore 19:12 alle ore 19:19
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK