Consiglio Regionale della Valle d'Aosta - Oggetto del Consiglio n. 2576 del 21 maggio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
STATUTO
Precedente
Successivo
Resoconto integrale del dibattito dell'aula
Oggetto del Consiglio n. 2576 del 21 maggio 1997 - Resoconto
SEDUTA POMERIDIANA DEL 21 MAGGIO 1997
OGGETTO N. 2576/X Riforma della Costituzione della Repubblica
italiana in senso federale.
Président La parole au Conseiller Chenuil.
Chenuil (GV-PDS-SV) Per mozione d'ordine. In base all'articolo
54 del Regolamento, quando l'Assemblea viene riunita alle 16,00,
non si può iniziare alle 16,35. Invito tutti i consiglieri ad
essere presenti all'ora stabilita.
Président Conseiller Chenuil, au rez-de-chaussée il y a eu une
conférence de presse pour lancer l'année contre le racisme. On
s'excuse avec le Conseiller Chenuil, il a raison, malheureusement
il y avait cet engagement.
On est en train de discuter sur une motion concernant la réforme
de la Constitution de la République italienne en sens fédéral. La
parole au Conseiller Piccolo.
Piccolo (ADP-PRI-Ind) Non voglio qui ripetere quanto è già stato
sottolineato nella risoluzione e nell'esposizione del Presidente
della I Commissione, ma intendo fare comunque alcune
considerazioni.
Condividiamo totalmente il contenuto della risoluzione elaborata
dalla I Commissione consiliare allargata ai Capigruppo, su mandato
preciso del Consiglio regionale ad unanimità, in merito alla
Commissione Bicamerale parlamentare incaricata di procedere a
modificazioni della Costituzione italiana.
Il documento presentato all'esame del Consiglio da parte della I
Commissione risponde pienamente al mandato datomi dal mio
movimento, Movimento Autonomista e Federalista, precisando che una
riforma dello Stato deve essere necessariamente una riforma in
senso federale, secondo i criteri ispirati al principio di
autodeterminazione di ogni popolo, mantenendo quindi i diritti
acquisiti dalle Regioni a Statuto speciale in particolare quello
della nostra Regione.
È pertanto necessario secondo noi adeguare anche gli strumenti
finanziari, per dare la possibilità di gestire in modo più autonomo
le funzioni amministrative, delegando il potere dal centro alla
periferia, e cioè alle regioni, e dalle regioni agli enti locali,
secondo il principio di sussidiarietà, anche se sottolineo che la
questione non può essere definita su aspetti soltanto
economici.
In questo senso ritengo indispensabile da parte di questo
Consiglio, al di là di quanto contenuto nel documento, un
atteggiamento attento senza abbassare la guardia, per non trovarci,
noi Regioni a Statuto speciale, coinvolte in una riforma dello
Stato che, anziché valorizzare le specialità, tenda ad un
federalismo basato su criteri solo di tipo economico e che non
tenga conto della storia, della cultura e della posizione
geografica strategica come quella della nostra Regione.
L'autonomia speciale della Valle d'Aosta rischia infatti forse
di più in questa fase, dove a parole tutti parlano di federalismo e
si dichiarano favorevoli al decentramento, rispetto ad altri
periodi dove la conflittualità con lo Stato italiano ha contribuito
a tenere alta la tensione e l'attenzione della popolazione
valdostana tutta. Vorremmo evitare infatti che dietro a tanta
declamata riforma, la Valle d'Aosta ne esca penalizzata.
Su questi per noi importanti principi appartenenti ad una
Regione speciale, noi come movimento politico autonomista,
esprimiamo il nostro consenso al documento, augurandoci che quanto
in esso contenuto possa essere recepito dal Governo nazionale. È in
questo senso che auspichiamo un'azione incisiva da parte dei nostri
Parlamentari.
Président La parole au Conseiller Linty.
Linty (LNPIAP) Preannuncio che voterò questa risoluzione per
disperazione, ma la voterò. Auspico di tutto cuore che l'Italia
possa diventare al più presto uno Stato federale, con i principi
del federalismo, cosicché il progetto nel quale credo si avvererà
esattamente 15 giorni dopo che l'Italia sarà diventata uno Stato
federale.
Si citava stamani la falsa idea di federalismo, il Capogruppo
dell'Union Valdôtaine l'ha citata nella sua relazione. E io credo
che questa falsa idea del federalismo non giaccia solo nei saloni
romani, ma anche in quest'aula, dove ho avuto modo di sentire,
dagli interventi fin qui fatti in merito a questa risoluzione, che
le idee sul federalismo sono poche e ben confuse.
Il Consigliere Dujany parlava di patto di libera associazione.
Mi chiedo dove sta la libertà dal momento che dico: "Ci sono venti
regioni, faccio venti Stati e dico che l'Italia è uno Stato
federale fatto di venti Stati". Ma chi gliela dà a questi Stati la
libertà di associarsi o non associarsi? Dove sta il federalismo?
Non credo di essere fuori strada, se per federalismo intendiamo la
libertà di associarsi.
Quindi parte dall'alto un input che dice che l'Italia, che fino
adesso è stata uno Stato centralizzatore, da domani diventa
federalista, ma attenzione perché mi pare di aver capito dalle
dichiarazioni rese da alcuni membri della Commissione Bicamerale e
da quello che ho sentito stamani che si confonda troppo spesso il
federalismo con il decentramento. Sono due cose completamente
diverse. Sono quasi sicuro che dalla Bicamerale non uscirà uno
straccio di documento federalista, se uscirà qualcosa sarà una
delega alle regioni di qualche competenza in più.
Ma dicevo che voterò questa risoluzione, anche se ci sono delle
contraddizioni; mi riferisco al punto 5 del paragrafo b), dove si
chiede che venga attribuita alle Regioni a Statuto speciale una
particolare personalità di diritto internazionale, cosa che
personalmente condivido, ma che non fa parte di una federazione. È
invece uno dei principi cardine di una confederazione la
possibilità per un'entità di trattare a livello internazionale.
Alla lettera e) si dice che le potestà amministrative siano
ridistribuite dalle regioni agli enti locali; attenzione perché qui
- e mi riferisco all'intervento del Consigliere Piccolo quando
diceva dallo Stato alle regioni, ai comuni - partiamo da un punto
di vista che con il federalismo non ha niente a che vedere. Si
parte dai comuni, si va alle regioni per arrivare allo Stato:
questo è il federalismo.
Nella risoluzione in cui il Consiglio regionale si pronuncia a
favore della riforma della Costituzione della Repubblica italiana
in senso federale diciamo che va bene che la Regione deleghi allo
Stato, e questo in uno Stato federale nel rispetto del principio di
sussidiarietà è giusto, e poi diciamo che quello che deve andare ai
comuni lo decide la Regione. Questo non va bene, deve invece
partire da comuni, andare alla Regione e poi andare allo Stato.
Cerchiamo allora di seguire un processo coerente da questo punto di
vista.
Ritengo che non ci sia nulla di eterno, non sono eterne le
religioni perché abbiamo casi in cui popolazioni protestanti sono
diventate prima cattoliche e poi induiste, non sono eterni gli
Stati; e vorrei porre un argomento di riflessione in quest'aula
perché negli ultimi 40 anni gli Stati nel mondo sono raddoppiati,
questo a sottolineare una certa linea che si sta portando avanti a
livello globale, che è quella delle grandi sovranità.
Quindi credo che il discorso di uno Stato federale così come
auspicato da questo Consiglio - pur con disperazione da parte mia,
ma sicuramente accelererebbe il processo di indipendenza - sta a
sottolineare un'incapacità della classe politica che in questi 40
anni ha fatto sì le regioni, ma non ha consentito loro di operare
come dovevano.
Un'altra considerazione sempre sulla risoluzione è la seguente.
Nel momento in cui partiamo dal presupposto che ci sarà uno Stato
federale, il discorso di attribuire - mi riferisco al comma 1 del
paragrafo b) - forme e condizioni particolari di autonomia a entità
dello Stato federale si scontra con le linee di principio con il
federalismo perché quest'ultimo presuppone che, al di là di quelle
quattro competenze gestite dallo Stato federale, tutto il resto
deve essere trasferito alle regioni. Mi rendo però conto, ed è per
questo che voto la risoluzione, che con i tempi che corrono c'è il
serio rischio di vedere diminuite quelle che sono già le competenze
della nostra Regione, che altre regioni non hanno. Quindi
interpreto questa frase come una sorta di mettere le mani avanti
per evitare che vengano diminuite le competenze alla nostra
Regione.
Vi è poi un altro aspetto da considerare parlando di
federalismo. Non credo che si possa essere federalisti senza essere
indipendentisti, mentre si può essere indipendentisti senza essere
federalisti. Questo credo sia alla base sempre di quel patto di
libera associazione di cui parlava stamani il collega Dujany,
altrimenti non ci capiamo; altrimenti c'è qualcuno che parla una
lingua e qualcuno che ne parla un'altra. Auspico che lo Stato
italiano diventi uno Stato federale ovviamente con gli equilibri e
i sistemi anche economici tributari variati perché, se domani
mattina ci alziamo felici di vivere in uno Stato federale, laddove
esiste ancora una Cassa del Mezzogiorno o cose di questo genere,
non abbiamo risolto nulla.
Non abbiamo risolto nulla, se non cambia il sistema
previdenziale, se non riusciamo a scoprire come mai abbiamo più di
7 milioni di pensioni di invalidità regolarmente retribuite,
neanche la Germania, la Francia, i Paesi Bassi e il Belgio ne hanno
tante così, messe insieme. Se non riusciamo a capire queste cose,
ha poca importanza quale forma di Stato avremo perché comunque i
conti economici saranno sempre gli stessi.
Bisogna scardinare questo sistema e dubito che a Roma ci sia
l'intenzione di invertire la rotta da questo punto di vista.
Il Consigliere Squarzino diceva che la Bicamerale deve
affrontare i problemi della specificità delle Regioni a Statuto
speciale, ma il Consigliere Squarzino deve sapere che sicuramente i
Valdostani sono rappresentati, i Friulani sono rappresentati, gli
Altoatesini sono rappresentati, ma i Sardi non lo sono.... neanche
i Friulani... quindi mi chiedo come si possa portare avanti
un'attenzione relativamente alle specificità quando mancano
all'interno della Bicamerale rappresentanti di un'isola
significativa com'è quella Sarda.
Concludo questo mio primo intervento ribadendo questo voto di
disperazione e la speranza che il processo di federare le venti
regioni avvenga immediatamente così che mi potrò godere gli
sviluppi e le tensioni sociali che verranno fuori da
un'approvazione di questo genere e vedere così realizzato
finalmente il progetto per il quale mi sto battendo.
Si dà atto che, dalle ore 16,41, presiede il Vicepresidente
Aloisi.
Presidente Mi auguro che dalla disperazione il Consigliere Linty
non passi all'esasperazione. Ha chiesto la parola il Consigliere
Ferraris.
Ferraris (GV-PDS-SV) Chiedo un po' di pazienza a tutti perché
forse rischierò di essere un po' lungo.
Questo è l'inizio di un confronto. Non sono fra coloro che si
augurano che la Bicamerale fallisca per diversi motivi anche perché
penso che questo Paese si meriti una qualche riforma e soprattutto
perché, se i lavori della Bicamerale andranno in porto, si aprirà
comunque un lungo iter di confronto sia a livello parlamentare, sia
a livello nazionale, regionale con infine il referendum popolare,
iter che coinvolgerà non solo gli addetti ai lavori, ma anche
l'insieme della popolazione, per cui penso che di queste questioni
continueremo a parlare ancora in futuro.
Sono d'accordo anch'io con chi diceva prima che va mantenuto
questo rapporto stretto con i Parlamentari, in particolare con il
Senatore che è nella Commissione Bicamerale; credo anche che sia
condiviso da tutti il fatto che è necessario procedere in tempi
brevi alla realizzazione di riforme istituzionali.
Si è parlato di una crisi dello Stato centralista, si è parlato
del fallimento di questo Stato, si dice ed è vero che è a rischio
l'unità nazionale, per certi versi lo ha anche teorizzato poco
prima di me Linty costruendo un'equazione fra secessione ed
indipendentismo; direi che c'è comunque un'insofferenza almeno di
una parte del Paese rispetto a una situazione che ci vede
paralizzati da molte leggi poco utili, da vincoli burocratici che
sono eccessivi ed inaccettabili per i cittadini, da conflitti
istituzionali.
Le riforme istituzionali debbono cogliere un primo obiettivo che
è quello di trovare le ragioni di uno stare insieme. Non mi
convince l'ipotesi di una secessione o di quanto emergerà dai
referendum di domenica prossima indetti dalla Lega. Ho sentito in
quest'aula - a parte l'intervento di Linty, una preoccupazione per
la rottura dell'unità di questo Paese. Un Paese diviso, checché ne
dica Pagliarini con il quale ho avuto una discussione ieri sera,
sicuramente non va in Europa, rischia di scivolare verso il sud del
Mediterraneo e di perdere i contatti con l'Europa stessa.
Ci sono delle possibilità reali per arrivare a una soluzione
condivisa e ad una riforma federale dello Stato; credo che questo,
che è scritto nel documento, debba portare ad un massimo di
autogoverno per tutte le regioni quindi, un'uguaglianza di
opportunità e di diritti. Credo che ci debba essere una divisione
netta fra potestà legislativa del centro federale e potestà
legislativa delle regioni; che ci debba essere un principio di
responsabilità soprattutto per quanto riguarda l'esercizio del
potere politico e il reperimento e l'uso delle risorse, il
cosiddetto federalismo fiscale.
C'è la necessità di delegificazione; si parla anche di
sussidiarietà, sebbene nella sala delle manifestazioni di questa
Regione qualcuno ci abbia ricordato qualche tempo fa che il
principio di sussidiarietà contiene qualche elemento di ambiguità
perché non è mai chiaro da quale parte debba partire la
sussidiarietà, se dal basso o dall'alto. È chiaro che se parte
dall'alto qualche elemento di autoritarismo può esserci.
C'è la necessità di porre fine ad una pratica che ha impedito
l'autonomia delle regioni, penso alle leggi cornice, alle
legislazioni di principio, a quelle che sono state indicate come
norme di indirizzo e che di fatto hanno limitato la possibilità di
legiferare delle regioni, incidendo molto nella loro possibilità di
intervento.
Dicevo che però oggi c'è la possibilità di realizzare il
federalismo, un federalismo che unisca e che non divida quindi, non
mi unisco al pessimismo di coloro che pensano che ogni riforma sia
impossibile; anzi mi stupisce che ci sia qualcuno che per certi
versi, quasi con un certo compiacimento, pensi che alla fine non si
riesca a fare niente in questo Paese.
È un fatto incontestabile, sicuramente è una novità che il
federalismo sia all'ordine del giorno della Commissione Bicamerale
e credo che questo vada valorizzato. È chiaro che questo non vuol
dire certezza del risultato, ma comunque significa fare un passo
avanti importante in questa direzione.
Va detto che realizzare il federalismo in questo Paese è una
cosa non facile anche perché ci sono tutta una serie di questioni
non risolte. Va detto anzitutto che parliamo della costituzione di
uno Stato federale partendo da uno Stato centralistico quando la
storia ci insegna che il processo federale semmai è un processo di
federazione; qualcuno ci ricordava stamani che il termine
federalismo viene da "foedus" che significa patto, pertanto il
federalismo è anche un processo di unificazione fra entità statali
diverse.
In Italia si tratta di fare un'operazione esattamente contraria,
un percorso assolutamente inedito, passando da uno Stato centrale
ad uno Stato federale. Da questo punto di vista ci vuole
dell'inventiva e della capacità politica e non credo che sia una
pervicace volontà di D'Alema quella di riproporre modelli di
semplice decentramento, ma è la realtà delle cose che ci pone di
fronte alla necessità di confrontarci con problemi inediti. Anche
perché abbiamo qualche esperienza in Europa: in Cecoslovacchia
hanno fatto uno Stato che doveva essere federale e alla fine si
sono trovati con due Stati indipendenti, quindi queste operazioni
non sono sicuramente facili e ci troviamo a dover affrontare un
tema di non facile soluzione. È la forza delle cose che impone
certe soluzioni, non tanto la volontà pervicace di una cosiddetta
partitocrazia, ma su questo torneremo.
C'è un secondo problema ed è il ruolo della seconda Camera.
Condivido che ci sia una seconda Camera formata su base regionale
con rappresentanza paritaria, una Camera che deve governare il
processo di transizione al federalismo, un processo di perequazione
e di solidarietà fra le diverse regioni.
Esiste un problema di differenziazione chiara delle funzioni
della prima e della seconda Camera, esiste anche un problema di
garanzie particolarmente importante per regioni piccole come la
nostra che possono essere vittime degli interessi di aggregazioni
territoriali più grandi e con maggior peso.
Dal punto di vista delle garanzie ci troviamo a livello
nazionale in un sistema che è andato verso un modello elettorale
maggioritario; in un tale sistema siamo abituati in Italia ad avere
maggioranze che si giocano su pochi voti, ma nessuno esclude,
indipendentemente da quello che sarà la nuova legge elettorale, che
ci si possa trovare nel nostro Paese con risultati elettorali -
vuoi a favore della Destra, vuoi a favore della Sinistra - sul tipo
delle elezioni che si sono tenute in Inghilterra. Allora, in un
Paese a bipolarismo fragile come il nostro, il problema delle
garanzie diventa fondamentale pertanto, quando a livello nazionale
è aperto un discorso sul ruolo della seconda Camera, credo che
questo vada affrontato con una certa capacità di riflessione,
sapendo che il problema della nomina dei giudici della Corte
costituzionale - se andiamo verso forme di autogoverno e di governo
diviso - dovrà essere ripartito equamente fra regioni e Governo
federale, ma sapendo che ci sono problemi anche di nomina di
autorità indipendenti, problemi legati ai diritti di libertà -
penso alle questioni legate alla revisione dei codici penali - e
non solo questi.
Per cui la presenza di una Camera che si occupi non solo di
regioni, ma affronti anche i problemi delle garanzie e delle
libertà in termini più generali e venga eletta anche con meccanismi
elettorali diversi da quelli con cui viene eletta la Camera
federale, credo sia una questione che debba essere affrontata.
Esiste poi un altro aspetto che veniva evidenziato, che è quello
del rapporto fra lo Stato federale, le regioni e i comuni. Oggi le
regioni sono un po' l'anello debole del federalismo perché non
hanno dato una buona prova di sé in tutti questi anni vuoi per i
vincoli a cui sono state sottoposte, vuoi per limiti soggettivi;
hanno indubbiamente operato meglio le Regioni a Statuto speciale,
ma oggi non vediamo l'istituto regionale nell'immaginario
collettivo di questo Paese come un istituto forte.
Abbiamo invece visto affermarsi sulla scena politica nazionale i
sindaci; la gente sa chi è il Sindaco di Milano piuttosto che di
Torino, piuttosto che di Venezia, se però dovessimo chiedere chi è
il Presidente della Campania piuttosto che quello della Toscana
piuttosto che quello del Veneto o della Lombardia, qualche
difficoltà in più sorgerebbe. Questo sta a significare che nel
Paese si è affermata una classe dirigente nazionale nei comuni,
mentre stenta ad affermarsi nelle regioni. Anche qui non c'è una
volontà pervicace di rivalutare i comuni rispetto alle regioni,
sono d'accordo che le regioni debbano avere un ruolo preminente e
che l'ordinamento degli Enti locali competa alle regioni sulla base
del principio di sussidiarietà però, non possiamo fare finta di non
riconoscere dei fenomeni politici che in questo Paese hanno un peso
significativo.
Rimane poi la questione del reperimento delle risorse del
federalismo fiscale. Il federalismo in sé è un meccanismo che vede
comunque elementi di attrito, di conflitto e di competitività fra
lo Stato federale e le entità regionali, quindi è aperta una
negoziazione per quanto riguarda l'utilizzo delle risorse anzi,
molti studiosi del federalismo denunciano il fatto che negli Stati
federali negli ultimi tempi sia prevalso lo Stato federale sulle
entità regionali.
Non si può quindi pensare da una parte che ci sia uno Stato
federale che vive di finanza derivata, così come non possiamo
neanche pensare l'inverso, cioè di entità regionali che vivono
esclusivamente di finanza derivata. Si tratta anche qui di attuare
un modello di negoziazione, di trovare dei meccanismi di
perequazione e di solidarietà che riescano a trovare un equilibrio
fra le esigenze di governo centrale e le esigenze di governo
locale.
Ci sono poi degli elementi che vanno esaminati attentamente,
come quello dello Stato sociale e accanto a questo va esaminata la
difesa delle categorie più deboli. Abbiamo visto però che in alcuni
sistemi federali - e non a caso le politiche di Reagan del new
federalism ed erano sicuramente politiche liberiste, di
smantellamento dello Stato sociale - quando si pone il cittadino di
fronte alle scelta fra meno tasse e più aiuto ai deboli, prevale la
posizione più egoistica ovvero quella di minori tasse. Allora anche
qui ci sono alcune questioni che vanno attentamente valutate;
questo non vuol dire che non si debba andare verso una soluzione
federale, ma che qualche elemento di riflessione su quale direzione
si vuole imboccare vada fatto, proprio perché non esiste alcun
modello astratto in cui si delinei una sequenza predeterminata da
seguire per costituire uno Stato federale.
Esiste quindi un carattere di processualità nel passaggio che
dovrà esserci verso la costituzione di uno Stato federale, non si
può imporre, come è scritto nella relazione della Bicamerale, la
velocità del vagone più lento a tutte le regioni, quindi ci
dovranno essere velocità diverse. Questo è uno dei motivi per cui
ha senso mantenere le Regioni a Statuto speciale e l'articolo 116
della Costituzione: proprio perché le Regioni a Statuto speciale,
per motivi legati a condizioni geografiche, storiche, etniche,
culturali, linguistiche e via dicendo, hanno condizioni di capacità
di autogoverno diverse da quelle delle Regioni a Statuto ordinario,
pertanto possono arrivare all'obiettivo finale del massimo di
autogoverno in tempi diversi e più rapidi.
Non vedo attentati alla possibilità di sviluppo delle Regioni a
Statuto speciale, almeno non li vedo nei documenti che sono stati
pubblicati e quanto meno nella relazione di D'Alema, anche perché
D'Alema fa parte di un partito che ha una tradizione alle spalle di
difesa delle autonomie delle Regioni a Statuto speciale. I nove
decimi di questa Regione qualcuno si ricorda come sono arrivati
qui...
(... voci di protesta dai banchi dell'opposizione...)
... per venire a cose più recenti, così vi tranquillizzate, c'è
un preciso pronunciamento del Congresso del mio Partito - ed è
l'unico partito nazionale almeno presente qui che non parli di
secessione ovviamente - a sostegno e per il potenziamento delle
Regioni a Statuto speciale.
Per serenità fra tutti noi possiamo anche smetterla con questi
continui cenni alla partitocrazia, quando poi lezioni di politica
non partitocratica non vanno impartiti da un alfiere di un
rassemblement che mi sembra pluripartitocratico, per cui sgombriamo
il terreno da queste cose.
Dicevo Regioni a Statuto speciale e articolo 116: questa è
un'Assemblea politica e in quanto tale deve fare i conti con la
realtà. È un'Assemblea che non è tanto un luogo di citazioni di
buone letture, ma che deve cercare di risolvere dei problemi
complessi, come cercavo di delineare prima.
Condivido l'impianto del documento per quanto riguarda le
questioni relative alla modalità di adozione degli Statuti
speciali, il fatto che venga verificata solo la legittimità
costituzionale degli Statuti stessi. Condivido anche il fatto che
ci sia con il federalismo un'impostazione che comporta per tutta
una serie di questioni ad una parità, tra Regioni e Stato, di
giudici eletti nella Corte costituzionale e quindi a che si
determini quello che prima avevo definito un governo diviso, nel
senso che ci sia un bilanciamento di poteri fra centro e potere
regionale. C'è una cosa che però non condividiamo ed è il
collegamento previsto nella risoluzione proposta fra la riforma
dell'articolo 116 - che sono d'accordo non debba essere materia
della Commissione Bicamerale perché questa non deve riscrivere gli
Statuti regionali, non solo perché non sono rappresentate tutte le
Regioni a Statuto speciale, ma proprio perché non è il suo compito
- e il principio di autodeterminazione di ogni popolo. Ritengo che
sarebbe meglio parlare di autogoverno, non di autodeterminazione
perché autogoverno è semanticamente più appropriato e direi anche
politicamente meno equivoco. Noi rivendichiamo particolari
condizioni di autonomia e di autogoverno, questo è il senso
dell'articolo 116, mentre l'autodeterminazione è un'altra cosa.
L'autodeterminazione, almeno per come viene codificata nei
Trattati internazionali, è indubbiamente un principio che
condividiamo, ma riguarda alcuni fatti specifici. Riguarda il
diritto di popoli che sono vittime di violazioni intollerabili dei
diritti umani e dei diritti fondamentali, quindi di libertà e di
espressione, e soprattutto riguarda discriminazioni talmente
pesanti e continuate da minacciare l'esistenza di un popolo stesso,
tant'è che queste norme l'ONU le applica nei confronti della
Namibia, del Sahara occidentale eccetera.
Credo sia una forzatura applicare questi principi alle Regioni a
Statuto speciale, in particolare alla Valle d'Aosta, anche perché
queste Regioni hanno delle proprie istituzioni, hanno un
ordinamento che all'interno dello Stato è differenziato, è più
ampio rispetto alle potestà delle altre Regioni. Se poi andiamo a
vedere alcuni indicatori economici, nelle classifiche dell'Eurostat
e di altri istituti di ricerca, queste Regioni risultano essere fra
le regioni più ricche non solo a livello nazionale, ma anche a
livello europeo. Per cui dicevo che da un punto di vista semantico
mi pare sbagliato utilizzare questo termine.
Siamo convinti che alla Regione Valle d'Aosta e alle altre
Regioni a Statuto speciale, e non solo a queste, competano maggiori
potestà di autogoverno, ma credo anche che questo termine,
autodeterminazione, abbia un significato politicamente ambiguo,
come per certi versi chiariva lo stesso intervento di Linty.
Infatti una particolare forza politica in Italia ha associato a
questo termine uno stretto rapporto con la secessione e lo stesso
Consigliere Perrin - che sicuramente non è per la secessione -
diceva che all'interno del concetto di autodeterminazione non viene
esclusa la possibilità della secessione.
È sulla base dell'autodeterminazione che qualcuno è andato a
scalare il Campanile di San Marco; è sulla base del concetto di
autodeterminazione che la Lega chiama il 25 maggio i cittadini
italiani del Nord a votare per la secessione della Padania; è con
questo stesso spirito che Linty vota la mozione nel momento in cui
attribuisce questo significato al termine di
autodeterminazione.
Credo di aver dimostrato che esiste un elemento di ambiguità
politica in questo termine, quindi credo che sia importante fare
attenzione ai termini perché le parole pesano. Anche perché con
questo termine si ammicca all'indipendentismo sia della Lega, ma
credo anche di altre organizzazioni che si sono affacciate in Valle
e soprattutto si dà al di fuori di questa Regione un'immagine
leghista che non corrisponde alla realtà della nostra Regione, ma
chi vive fuori di qua l'autodeterminazione la vede come un essere
partecipi di una determinata posizione politica fautrice della
secessione.
La secessione è comunque pericolosa perché è un processo che
difficilmente si governa, abbiamo visto che si è partiti dalla
Padania e siamo arrivati alla Repubblica Serenissima, ci sono atti
di violenza compiuti sulla base di una situazione di tensione che
c'è nel Paese. La secessione è pericolosa soprattutto per le
regioni più piccole come la nostra.
Il federalismo in Italia va realizzato, ma ci sono modi diversi
per farlo. Non esistono quindi modelli astratti che possano essere
calati nella realtà del Paese, ma prima di dare per scontato che
ormai siamo in una situazione talmente fallimentare per cui la
Bicamerale non troverà soluzioni, penso che valga la pena di
aspettare e vedere quali saranno le proposte e gli articolati che
verranno da questa Commissione. Anche perché il problema del
federalismo sicuramente non si esaurisce con il 30 giugno e se la
Bicamerale porterà a delle proposte ci sarà una discussione che
continuerà nel Parlamento e nel Paese.
Credo che ci sia un'altra necessità, l'accennavo prima in
riferimento alla questione dei sindaci: parlare di federalismo
significa anche porre la necessità della nascita in questo Paese, a
livello regionale, di una classe politica che si sappia confrontare
con i problemi del Paese. Il federalismo non deve essere una fuga
nel proprio localismo, vediamo che negli Stati federali le più
forti le personalità politiche che hanno avuto responsabilità di
governo a livello di entità statale o regionale, sono poi quelle
che vanno al Governo del Paese; questa è una cosa che non succede
da noi ed è uno dei limiti della situazione del nostro Paese, ma è
un problema che comunque c'è e che va affrontato.
Siamo d'accordo per quanto riguarda l'impianto della
risoluzione, dissentiamo però in modo molto preciso dal punto b)
per quanto riguarda la parte relativa all'autodeterminazione dei
popoli. Credo che su temi come questo sia necessario trovare, al di
là di quelle che possono essere le posizioni per certi versi anche
ideologiche di ciascuno, la più ampia possibilità di unità politica
e di coesione politica, soprattutto questo è valido per regioni di
limitate dimensioni come la Valle d'Aosta.
Presenteremo un emendamento in questa direzione; abbiamo sentito
in alcuni interventi che è necessario usare dei termini che siano
chiari e dei termini che uniscono piuttosto che dei termini che
rischiano di avere dei significati equivoci e in ogni caso il
nostro voto sulla risoluzione sarà legato all'esito che avrà
l'emendamento che proponiamo.
Per quanto riguarda le questioni del federalismo e
dell'autogoverno credo che la Sinistra debba avere un po' più di
coraggio; non è la Bicamerale che deve scrivere gli Statuti di
autonomia. Penso che sia un dato assodato in questa Regione che
l'autonomia e l'autogoverno hanno portato migliori condizioni di
benessere e di convivenza civile e quant'altro; credo che questo
patrimonio comune vada valorizzato e che questo Consiglio abbia la
capacità di affrontare nei termini più unitari possibili questa
questione.
Presidente Ha chiesto la parola il Consigliere Chiarello.
Chiarello (RC) Non ho partecipato ai lavori della Commissione
proprio perché dalle discussioni che si sono avute in precedenza su
questi temi ho capito che le mie posizioni sono diverse dalle
altre.
Diverse non nella difesa dell'autonomia della Valle d'Aosta, ma
nella forma dello Stato.
Ricordo che, come ha detto Ferraris, l'istituzione delle regioni
si è avuta nel ?72; per colpa della burocrazia di Stato - e questa
è una parola che mi ha ricordato un giornalista oggi, riferendo le
parole di un funzionario nazionale secondo il quale, per aggiustare
i danni che ha fatto la burocrazia di questo Stato, dobbiamo fare
una rivoluzione in Italia - stiamo rincorrendo qualcosa che ognuno
di noi vede diversamente. Penso che il federalismo - ed è l'unica
cosa sensata che dice Linty - sia appunto nel federalismo, si parte
da Stati divisi che decidono di federarsi, ma per fare questo
bisogna creare i presupposti. È vero, Perrin, bisogna parlare di
indipendentismo per poi arrivare al federalismo e lì non ci
troviamo perché sono per un forte decentramento dello Stato, come
lo ero nel ?72.
Parlando di indipendentismo diamo adito a quello che è successo
a Venezia. Quest'episodio non so se condannarlo o snobbarlo;
preferisco condannarlo per non dover dire dopo che l'ho
sottovalutato. Se dei giovani, della gente organizzata, oltre a
fare quello che ha fatto, scrive nei manifesti che vuole rimettere
il Doge e i patrizi, quando è stato proprio il Doge che ha portato
alla rovina della Serenissima, vuol dire che qualsiasi cosa adesso
uno dica è buona, dal momento che questo Stato si sta
dividendo.
Proprio in questo spirito vorrei dire che questo Stato che
stiamo condannando per 50 anni è stato governato da un partito
unico, senza che mai si sia parlato di federalismo anzi, quelli che
parlavano di federalismo - e devo dare atto all'Union Valdôtaine di
parlarne da anni, lo stesso dicasi di Spinelli in Europa - venivano
tacciati di essere fuori dalle norme. Adesso i Segni, i Formigoni,
i Casini sono quelli che sostengono che in un anno questo Governo
avrebbe dovuto fare chissà cosa.
Devo dire che Bassanini sabato ha presentato delle norme che nei
comuni, nelle province e nelle regioni snelliscono tutte le
procedure, cosa che non era stata fatta in 50 anni. Questo vuol
dire che la volontà per cambiare qualcosa c'è, la volontà per
sburocratizzare c'è.
La diversità è fra il federalismo che dice Linty e un forte
decentramento e un forte regionalismo. Auspico che tutte le regioni
abbiano i poteri che hanno la Regione Valle d'Aosta e tutte le
altre a Statuto speciale, senza togliere niente alla nostra
Regione, ma riconoscendo che lo Statuto speciale ha dato dei frutti
buoni.
Bisogna anche parlare di risorse finanziarie perché sarebbe
molto più facile parlare di federalismo o di decentramento se
questo Stato non avesse i debiti che ha. In qualsiasi decentramento
fiscale le risorse finanziarie devono essere divise in quattro
settori: quelle sussidiarie, se parliamo di sussidiarietà
altrimenti rimane una parola al vento, quelle per il debito
pubblico che sono quelle più pesanti anche per questo Stato
centralista, quelle per le normali spese dello Stato; il resto
dovrà rimanere tutto alle regioni. Questa del debito pubblico sarà
una di quelle cose che sarà frenante perché puoi dare tutti i
poteri che vuoi alle regioni ma, se non dai anche le risorse per
fare funzionare il sistema amministrativo, l'autonomia rimarrà
sempre limitata.
Come diceva Ferraris c'è anche lo Stato sociale anzi,
specialmente lo Stato sociale è legato a queste modifiche. C'è la
diversità di visione dello Stato sociale, il famoso Welfare State
di cui adesso parlano tutti. C'è chi ne parla male come Feltri, il
quale però il giorno che ha avuto la possibilità di andare in
pensione ha preso ed è scappato e cretini gli altri che devono
stare lì. Lui lo ha fatto solo perché si poteva, gli altri non
potevano, non se ne sono andati. Allora di nuovo si parla bene, ma
si razzola male.
Certe volte quando si parla in quest'Assemblea sembra di essere
contro questa Regione; invece penso che la nostra Regione sia uno
degli esempi di Regione decentrata che dà più forza all'obiettivo
di decentrare questo Stato. Ma noi lo avevamo in testa da tanti
anni; a quelli che ora stanno spingendo di più - mi riferisco a
Formigoni che ieri sera diceva che qui bisogna smuovere - mi viene
da pensare a cosa facevano dieci anni fa. Adesso in un anno bisogna
smuovere tutto.
A chi invece vuole dividere l'Italia, dico solo una cosa: i
tedeschi, che spesso prendiamo ad esempio perché sono più furbi e
più coerenti di noi, non hanno diviso lo Stato, ma lo hanno
riunito, senza fare le due monete, come proponeva Pagliarini in
televisione. Diceva che sarebbe una fortuna fare due monete perché
la moneta del sud sarebbe una moneta svalutata e porterebbe qualche
vantaggio. Invece in Germania non hanno pensato di fare la seconda
moneta della Germania dell'Est per attrarre turismo; hanno fatto
una moneta unica, hanno riunito lo Stato sostenendo un prezzo alto,
ma valutando che dall'unificazione la Germania sarebbe diventata
uno Stato più forte, con un peso diverso anche nei confronti di
Francia e Italia.
Ritengo che dando la massima autonomia, un'autonomia vera alle
regioni, questo Stato debba rimanere unito.
Si dà atto che, dalle ore 17,19, riassume la presidenza il
Presidente Stévenin.
Presidente Ha chiesto la parola il Consigliere Tibaldi.
Tibaldi (Ind) Parto da un dato incontrovertibile, che è quello
della differente velocità in cui sta viaggiando il nostro Paese.
Una differente velocità che non è solo fra il nord e il sud del
Paese, ma ormai si sta manifestando anche fra singole regioni o fra
singole sommatorie di entità regionali.
Penso che questo sia un dato incontrovertibile che non sia
assolutamente da trascurare; è l'indice della diversità non solo da
un punto di vista culturale e linguistico, ma soprattutto da un
punto di vista sociale ed economico, che si sta accentuando in
maniera forte in questo momento.
Penso che gli episodi di Venezia non siano assolutamente da
sottovalutare, ma non da criminalizzare, come ha tentato di fare il
Ministro Napolitano, creando il cosiddetto terrorismo organizzato
dallo Stato; non siano da sottovalutare perché sono indice di un
malessere e di un malcontento che sul Campanile di Venezia si è
manifestato in una forma ancora "goliardica", ma che un domani non
troppo lontano potrebbe manifestarsi in maniera più
preoccupante.
Partendo da questo dato incontrovertibile della differente
velocità che esiste fra settori e fra zone geografiche del nostro
Paese, è necessaria una risposta immediata da parte delle
istituzioni. Una risposta che dovrebbe cominciare ad arrivare da
quella sede naturale che è stata creata e che è la Bicamerale.
Personalmente non ho mai risposto una grande fiducia nella
Bicamerale tant'è che, quando questo Consiglio votò un documento
relativamente all'importanza che determinate istanze fossero
rappresentate in quella sede, obiettai tutte le mie perplessità sul
fatto che fosse stata creata la Bicamerale e sul fatto che da
quella sede potesse scaturire una riforma seria dello Stato
italiano.
D'altronde sappiamo benissimo che la possibilità di riformare la
Costituzione italiana esiste a prescindere dalla Bicamerale o
dall'Assemblea costituente; l'articolo 138 della Costituzione
prevede infatti un sistema di procedura aggravata con la doppia
lettura dei testi di riforma che vengono proposti alle Camere, con
referendum costituzionale, con un tempo adeguato di riflessione fra
una votazione e l'altra. Un sistema che avrebbe potuto permettere,
se ci fosse stata la volontà politica in tal senso, di avanzare già
da tempo una serie di riforme dell'impostazione del nostro
sistema.
Ma ciò non è avvenuto, evidentemente questa volontà non c'era e
lo abbiamo visto anche con le due sperimentazioni delle
"Bicamerali" che ci sono state nelle precedenti legislature e
adesso vedremo cosa sortirà da questa terza esperienza.
Il primo dato importante è sulla metodologia con la quale è
stata costituita la Bicamerale, e come è già stato evidenziato da
chi mi ha preceduto, nella Commissione fra i 70 componenti fra
senatori e deputati ci sono paradossalmente regioni che non sono
rappresentate.
Ripeto, qui si parla di riformare lo Stato in senso federale -
mi soffermerò dopo su questo termine - e alcune entità territoriali
anche significative come la Sardegna sono state del tutto escluse
dal potere, anche se solo in sede referente. Qual è il compito
della Bicamerale? Partecipare a questa prima fase di elaborazione
delle riforme, ma io penso che non solo da un punto di vista
metodologico ci siano delle grosse perplessità da parte del
sottoscritto, ma anche da un punto di vista dei contenuti, della
sostanza.
Qual è l'orientamento che si sta manifestando adesso in Italia
per quanto concerne la stagione delle riforme? Non vedo un
orientamento in senso progressista, ma vedo un orientamento
fortemente conservatore. Paradossalmente la Sinistra sta cercando -
e probabilmente vi riuscirà - di impedire quella trasformazione
auspicata dello Stato italiano che possa armonizzare le nostre
istituzioni, le istituzioni di uno Stato che si avvicina al terzo
millennio, con le diversità di cui parlavo prima, quelle diversità
che caratterizzano le differenti zone del nostro Paese.
D'altronde anche politicamente e storicamente abbiamo visto che
la Sinistra per 50 anni è stata all'opposizione, quindi per 50 anni
è stata al di fuori, dalla finestra ha guardato altre forze
politiche gestire il sistema Italia, e sarebbe assurdo da parte
loro - e si vede chiaramente manifestato nei loro atti
amministrativi istituzionali e politici che quotidianamente ci
propongono - mollare in questo momento le redini di un Governo che
hanno praticamente nelle mani tutto loro.
E infatti così si stanno comportando: la Sinistra non molla e a
mio avviso non mollerà assolutamente il controllo dello Stato
italiano secondo quell'impalcatura hegeliana di Stato assoluto, che
governa enti locali, enti intermedi, enti parastatali ed enti che
in qualche maniera sono subordinati all'egemonia statale.
Quanto sto dicendo mi pare sia prima di tutto suffragato da
quello che abbiamo letto nel rapporto di D'Alema, nel quale dice
chiaramente: "Il federalismo che intendiamo costruire nel nostro
Paese nasce come decentramento dei poteri di uno Stato centrale". È
ancora una volta lo Stato all'origine di tutti quelli che saranno i
poteri derivati, quindi l'origine del potere sta nello Stato,
secondo una concezione tipicamente hegeliana, non è il risultato
storico di un incontro fra Stato e regioni. Altro che natura
pattizia dei rapporti fra Stato e regioni! Qui viene in maniera
lampante disconosciuta qualsiasi natura pattizia nell'ambito dei
rapporti fra due enti, quali sono lo Stato e le regioni.
In più parti viene ribadita quest'impalcatura di carattere
centralistico che va verso il decentramento, in poche parole si
vuole creare una Repubblica delle autonomie, non una Repubblica
federale. Tant'è che le iniziative che vengono proposte sono: il
rovesciamento dell'articolo 117, di quella legislazione di secondo
grado a cui appartengono le cosiddette leggi-cornice, che vengono
completamente rovesciate; l'ampio rafforzamento dell'autonomia
statutaria delle regioni, e questo da un certo punto di vista va
bene, tuttavia si vuole rafforzare l'autonomia delle regioni, ma
sempre in quell'ottica di poteri derivati dalla natura tipicamente
statale.
Quest'aspetto è stato ricordato anche dagli interventi dei
Consiglieri che in quest'aula rappresentano la Sinistra, in
particolare il Consigliere Squarzino, il Consigliere Ferraris, il
Consigliere Chiarello, addirittura in contraddizione se vogliamo
con quanto detto da D'Alema, il quale tende a rivalutare le
regioni. Il Consigliere Ferraris considera il decentramento come un
atto per rivalutare non le regioni, ma piuttosto i comuni; mi è
parso di capire che la sua attenzione sia verso una Repubblica
delle autonomie nei confronti di quegli enti locali di minore
entità e questo proprio perché, essendo più piccoli, è più facile
il controllo dominante ed imperativo dello Stato. E poi anche lo
stesso disegno di legge Bassanini riproduce un modello di
decentramento che non ha nulla a che vedere con le proposte di
carattere federale.
Da un altro punto di vista invece mi ritengo più che mai
soddisfatto da una sorta di ultimatum che è stato posto non più
tardi di ieri dal Sen. D'Onofrio, che ha detto chiaramente che a
livello di Bicamerale bisognerà sciogliere un equivoco: se la
Bicamerale vuole una Repubblica autenticamente federale, e quindi
una Repubblica che parta dagli enti più piccoli - dal basso come si
suol dire - oppure se opta per una Repubblica delle autonomie e
quindi caldeggia i principi del decentramento punto e basta. Il
rapporto di D'Alema mi sembra che vada in questa seconda direzione,
l'ultimatum posto da D'Onofrio, sul quale lo stesso Polo dovrà
trovare dei punti di convergenza, ribalta completamente il
problema. Mi sembra che nei mesi scorsi lo stesso Formigoni abbia
lanciato..., congiuntamente ad altre regioni, alle quali si sono
associate la Valle d'Aosta - questo ci onora - e la stessa Toscana
che è guidata da una Giunta di Centro-Sinistra, da Vannino Chiti,
che è stato recentemente a Saint-Vincent, il cui intervento mi
sembra sia stato di segno fortemente divergente rispetto a quelli
che ho sentito in quest'aula da parte del Consigliere Ferraris,
dicevo che anche Formigoni, Presidente della Regione Lombardia, ha
avanzato una serie di proposte che sono state paradossalmente
cassate dalla Corte costituzionale, con il plauso di Prodi e con il
silenzio di Scalfaro.
Allora qui si tratta di sciogliere l'equivoco innanzitutto a
livello di Bicamerale: se si vuole il federalismo, oppure se si
vuole il semplice regionalismo con un'accentuazione del
decentramento. Ed è un equivoco che in un certo senso si riproduce
anche nel documento che siamo chiamati oggi ad esaminare perché
anche in questo documento si dipende da queste incertezze che
esistono a livello romano nel dibattito politico e si fa un mix
nella premessa fra assunti, più che mai condivisibili, che sono di
carattere squisitamente federalista, per arrivare a pronunciamenti,
impegnative o dispositivi che invece hanno connotati più
squisitamente regionalisti, e dove chi mi ha preceduto ha
evidenziato una serie di contraddizioni che sono riportate sia nel
punto a) che nel punto b), e anche nel punto d).
Penso che quest'Assemblea debba chiarire qual è anzitutto la sua
volontà di indirizzo da comunicare in sede Bicamerale perché non si
può parlare di volere la riforma della Costituzione della
Repubblica italiana in senso federale, se poi si continua a tenere
questa differenziazione fra regioni di serie A e regioni di serie
B.
Sappiamo che in un sistema federale a tutte le regioni vengono
riconosciuti i più ampi poteri a livello legislativo, a livello
amministrativo, a livello di autogoverno in genere, e così è giusto
che sia. Ma così è giusto che sia per tutte le regioni e,
riagganciandomi a quanto detto prima, bisogna anche tenere presente
che in questo periodo le maggiori spinte autonomistiche, le
maggiori spinte alla ricostituzione dell'Italia in senso federale
vengono proprio da quelle regioni che in questi primi 50 anni di
Repubblica non hanno potuto godere di forme di autonomia avanzata,
che invece la Valle d'Aosta ha sperimentato.
Mi riferisco al Veneto, alla Lombardia, dove ci sono
naturalmente i moti più accesi di richiesta di autonomia, di
decentramento, ma soprattutto di potersi autogovernare e quindi
anche autodeterminare. È proprio in queste Regioni, che sono il
traino dell'Italia, che sta nascendo questo moto di carattere
insurrezionale, che si è manifestato a Venezia in questa forma, ma
che si manifesterà in forme decisamente più preoccupanti se il
nostro Parlamento non sarà in grado di dare risposte concrete, ma
anche autentiche di riforma dello Stato in senso federale.
Da parte della Sinistra penso che queste risposte non ci
potranno mai essere per i motivi che ho detto e penso che di questa
cosa siano consapevoli anche gli stessi nostri Parlamentari, che
sono uno in Bicamerale e l'altro comunque a stretto aiuto a favore
suo, e che devono essersi resi conto che questo è un federalismo
equivoco e di facciata, è un finto federalismo che costituirà un
palliativo, se approvato secondo quelle che sono le indicazioni
formulate nel rapporto D'Alema, che avrà una durata a tempo
determinato, ma che in ogni caso non permetterà di risolvere quei
problemi gravi di cui il nostro Stato chiede da tempo soluzione,
specie sotto il profilo sociale ed economico.
Si dà atto che, dalle ore 17,35, presiede il Vicepresidente
Viérin Marco.
Presidente Ha chiesto la parola il Consigliere Ferraris.
Ferraris (GV-PDS-SV) Sono stati presentati degli emendamenti
alla risoluzione, chiedo una pausa del Consiglio per vedere di
trovare una risoluzione unitaria.
Perrin G.C. (fuori microfono) ... la discussion générale... on
donne la parole selon l'argument à l'Assesseur ou....
Presidente Collega Perrin, non avevo ancora chiuso la
discussione generale. Il collega Ferraris ha chiesto una
sospensione prima della chiusura della discussione generale. Il
Consiglio è sospeso per dieci minuti.
Si dà atto che la seduta è sospesa dalle ore 17,43 alle ore
18,16.
Si dà atto che assume la presidenza il Presidente Stévenin.
Presidente Riprendono i lavori. Qualcuno chiede la parola? Se
nessuno chiede la parola, dichiaro chiusa la discussione generale.
Ha chiesto la parola il relatore, Consigliere Joseph César
Perrin.
Perrin G.C. (UV) J'ai demandé la parole pour une série de
réponses qui sont personnelles et du mouvement, pas en tel que
Président de la Commission, mais je crois interpréter aussi la
pensée d'autres forces politiques. Nous nous trouvons face à une
série d'affirmations qui méritent une réponse.
Lorsque l'on met l'accent sur la nécessité d'une forte
décentralisation, on veut évidemment faire un pas de l'avant par
rapport à aujourd'hui, mais je crois que ce n'est pas l'intention
que ce Conseil avait lorsqu'il a donné mandat à la Ière Commission
de se pencher sur le problème de la Commission Bicamérale. Que bien
vienne une nouvelle forte décentralisation, mais ce ne serait qu'un
tout petit pas; je crois que nous devons aller beaucoup plus en
avant, nous devons avec toutes les forces essayer de parvenir à un
vrai fédéralisme et cela - je commence par le dernier - sans
équivoques.
Chaque document peut être lu de façon différente, mais d'après
le débat de la Ière Commission élargie aux Chefs de groupe il n'y a
pas cette volonté d'équivoques, même si nous nous trouvons dans une
situation difficile parce que nous ne savons pas quel sera le
résultat de cette Commission: probablement pas celui que nous
souhaitons, même s'il ne faut jamais désespérer. En tout cas nous
devons contribuer à pousser les 70 parlementaires à proposer un
document final qui aille vers notre direction.
Ce n'est équivoque ce document, même si on fait référence à
l'article 116 parce que la Bicamérale ne peut pas intervenir sur la
modification des Statuts, mais peut intervenir sur les
modifications de l'article 116. C'est pour cela que nous avons
voulu en parler et que nous avons voulu maintenir une spécialité
parce que nous nous souhaitons que toutes les régions italiennes
puissent non seulement rejoindre, mais dépasser les compétences
actuelles des Régions à Statut spécial, je dirais même de la
Province de Bozen qui est celle qui a la plus forte autonomie.
Cela ne signifie pas que nous devions nous descendre, mais
augmenter encore, et c'est dans certains aspects (culturels,
linguistiques, scolaires) que nous devons nous différencier des
autres Régions parce que nous avons des problèmes que les autres
Régions n'ont pas. Le seul fait d'être des Régions bilingues, où
deux voire trois langues sont officiellement reconnues, fait qu'il
y a quelque chose différente que nous devons sauvegarder.
Pour ce qui concerne l'intervention de Monsieur Ferraris et son
amendement, nous ne pouvons pas accepter sa thèse et donc sa
proposition. C'est vrai qu'ici nous nous trouvons face à une
inversion du processus fédéraliste parce que ce ne sont pas des
Etats libres qui s'unissent, mais c'est un Etat centralisateur qui
doit devenir fédéral. Mais il y a des exemples dans cela.
La Belgique a suivi ce processus tout récemment; un Etat
centralisateur, tel qu'il était, est devenu un Etat fédéral où les
différentes réalités linguistiques sont devenues des Etats fédérés,
les Flamandes, la Wallonie, la partie germanophone de la Belgique
et Bruxelles, qui est une réalité différente trilingue. Donc ce
n'est pas impossible emprunter ce processus et aller jusqu'au fond.
Ce n'est cela qui empêche d'arriver à un vrai fédéralisme, ce n'est
pas cette inversion nécessaire du processus qui doit nous
arrêter.
Pour ce qui concerne l'inspiration au principe de
l'autodétermination je crois l'avoir expliqué ce matin. Quant à
l'Union Valdôtaine, nous avons présenté un projet de loi qui
s'inspire à cela, mais qui prévoit une République fédérale avec des
Etats fédérés qui ont leur liberté à l'intérieur de cet Etat. Ce
que nous souhaitons c'est l'exemple de la Suisse, où les cantons
sont Républiques ou sont Etats à l'intérieur d'une fédération qui
est en réalité une confédération, et qui, pour tous les domaines
qui ne sont pas de compétence de la confédération, sont libres et
autonomes.
C'est vrai qu'en Suisse aussi il y a la tentative d'augmenter
les pouvoirs de la Confédération, mais là il y a le recours au
peuple et aux Etats parce que n'importe quelle petite modification
constitutionnelle doit passer à l'attention et des Cantons et de
tout le peuple suisse à travers le référendum et s'il n'y a pas la
majorité des électeurs qui ont dit oui et la majorité des Etats qui
ont dit oui, la proposition est repoussée.
Nous ne pouvons pas accepter d'effacer ce principe, qui est un
principe désormais reconnu, qui ne s'applique pas uniquement aux
anciens peuples coloniaux; s'il est né pour eux, il a pris
maintenant de l'ampleur et se réfère à tous les peuples. Et là,
Monsieur Linty, ce n'est une invention de la Lega et donc nous
n'avons pas crainte que l'on confonde autodétermination avec
sécession. Le peuple valdôtain a demandé non après la naissance de
la Lega, mais en ?45 de pouvoir s'autodéterminer, mais cela ne lui
a pas été concédé. C'est quand même cela qui a permis de se voir
octroyer un Statut spécial.
Le fait de substituer autodétermination par autogouvernement est
certainement réductif parce que l'autogouvernement ne signifie
qu'une partie de l'autodétermination, c'est la possibilité de
s'autogérer. Et cela comment? Après que les autres nous ont dit
quelles sont nos compétences? Après que les autres - comme Madame
Squarzino voudrait - ont établi quel doit être notre Statut? Non,
nous voulons maintenir les phases qui précèdent à cela, aussi parce
qu'autrement il y aurait un danger, sur lequel ce Conseil s'est
penché en disant non à une hypothèse, celle des macrorégions. S'il
n'y a pas à travers le principe d'autodétermination le fait que ce
soit chaque peuple qui dit quel est son territoire, de quelle façon
il veut s'organiser à l'intérieur des compétences qu'il possède,
nous avons des risques de nous trouver dans des découpages
territoriaux artificiels.
Monsieur Linty parle de libre association; en toute amitié je
dirais que si on fait comme il a fait, c'est-à-dire Italie,
Padania, cela ne change pas. Autodétermination, libre association,
c'est la liberté envers tous.
Pour ce qui concerne les amendements de Madame Squarzino, si
nous les acceptions nous revendrions dans une position
centralisatrice. Je crois que Madame Dina ici est le meilleur des
Jacobins, c'est celle qui a poussé plus à fond dans cette direction
parce qu'enlever toutes ces parties qui se trouvent dans les points
indiqués signifie vouloir une fois encore primer l'Etat, maintenir
l'Etat actuel. Ce serait donc parfaitement inutile que nous nous
soyons penchés sur le problème de la Bicamérale, qui doit aller
dans une autre direction.
Paraphrasant Jules César dans le De bello gallico, qui disait:
"Gallia omnia divisa est in partes tres", Dina pourrait dire:
"Italia ommia divisa est in partem unam", c'est-à-dire cette
volonté de maintenir un Etat tel qu'il est. Donc pour ce qui
concerne l'Union Valdôtaine nous repoussons les amendements et nous
demandons que la motion soit votée telle quelle.
Presidente Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Volevo dare solo alcune motivazioni che
portano quelle forze politiche che si richiamano a questo progetto
degli Autonomisti a votare a favore della risoluzione e a non
votare gli emendamenti presentati dal Gruppo dei Verdi e dal Gruppo
del PDS.
Brevissimamente, qui si tratta di fare un'analisi di tipo
politico e di tipo culturale. L'analisi di tipo politico è questa:
stiamo assistendo tutti ai lavori, agli incontri, agli scontri,
alle ambiguità, agli inciuci, non so cosa vogliamo metterci di più,
che stanno avvenendo per quanto concerne i lavori della Bicamerale.
La sensazione più o meno diffusa è che il risultato che si
prospetta quale termine dei lavori della Bicamerale sia un
risultato che tenda fortemente al ribasso rispetto alle aspettative
di molti cittadini, rispetto alle problematiche dell'ordinamento
dello Stato. Questa è la motivazione politica che ci fa essere
favorevoli a sottolineare con forza la necessità che le modifiche
che verranno apportate seguano il criterio dell'autodeterminazione
dei popoli. Sono d'accordo nella parte testé illustrata dal
Consigliere Perrin, dove sottolineava la differenza fra
autodeterminazione ed autogoverno.
La motivazione di tipo culturale, che per quanto ci riguarda è
ancora più forte di quella a carattere politico, è stata bene
espressa nel corso della discussione generale dal collega Dujany
questa mattina. Dobbiamo stare attenti in questa fase molto
delicata della vita del Paese, della vita della Valle d'Aosta, a
non fare sì che si sovrapponga all'idea di nazione, all'idea di
popolo, l'idea dello Stato. Sono due concetti fortemente diversi e,
per quanto concerne in particolare la nostra componente politica,
guardiamo in questi tempi la discussione in atto intorno a questi
temi con molta preoccupazione; ci sembra di vedere una tendenza che
va nella direzione di una concezione dello Stato in forme assolute.
Non voglio polemizzare, ma credo che, ad esempio per quanto
concerne la riforma della scuola, la concezione del Ministro
Berlinguer sia decisamente di un'impostazione assolutistica dello
Stato; vi sono dei documenti di convegni del PDS, dove sono state
fatte delle affermazioni di una pesantezza incredibile.
Dei membri autorevoli di questo Partito, parlando della riforma
scolastica, hanno asserito la necessità di un controllo statale,
puntuale, fino a raggiungere - così è stato detto e mai finora
smentito - i livelli dell'epoca giacobina. Allora, a fronte di
questa concezione dello Stato, è più che mai necessario non che lo
Stato, fra virgolette, Valle d'Aosta, ma che in questo senso il
popolo della Valle d'Aosta - e quando dico popolo della Valle
d'Aosta intendo tutti coloro che abitano questa Terra e che hanno a
cuore il bene di questa Terra - si batta per contrastare tale
progetto.
Presidente Ha chiesto la parola il Consigliere Linty.
Linty (LNPIAP) Solo per due precisazioni. La prima è che non ho
attribuito alla Lega - perché sarebbe un falso storico - la
primogenitura del principio di autodeterminazione.
Per quanto riguarda la libertà di associazione, tirata peraltro
in causa dal Consigliere Dujany stamani, ne conosco pochi di autori
romani però ricordo un detto in latino che dice "Dividi et impera".
Quindi, se continuiamo a portare avanti da soli una giusta lotta
per l'indipendenza - ripeto, non è la lotta in sé per
l'indipendenza che è sbagliata, è giusta - sono 40 anni che le
ispirazioni indipendentiste in Valle d'Aosta si sono fatte sentire,
ma i risultati li abbiamo davanti agli occhi.
Se è vero che il discorso della Padania può sembrare forzato per
quanto riguarda la sua composizione, è anche vero che garantisce a
chi ne fa parte di poter secedere dal complesso Padania.
Quindi il concetto che tenevo a specificare era proprio questo:
il fatto di riuscire a staccarci definitivamente da Roma per
proseguire la nostra battaglia, chiaramente quando avremo le
capacità anche economiche per promuovere un'indipendenza della
nostra Regione da qualunque altra entità. Era questa precisazione
che mi sentivo di dire, ribadendo il mio voto favorevole.
Presidente Ha chiesto la parola il Consigliere Florio.
Florio (VA) Alcune considerazioni per dire che non voteremo la
risoluzione che è all'ordine del giorno, come oggetto n. 15,
sostenendo che non ci sentiamo per questo né centralizzatori né
meno che mai anti-Autonomisti.
In momenti come quelli che sta passando il nostro Paese ci sono
almeno due sistemi per far sì che nulla cambi, per far sì che le
cosiddette benedette riforme non marcino. Dicevo ci sono due
sistemi: il primo è quello più evidente, che tende a difendere lo
status quo con argomenti ed è una posizione mantenuta in questo
momento da una parte del mondo politico italiano; l'altro sistema è
quello della fuga in avanti, quello del pretendere moltissimo
perché ci sia una conseguente reazione, affinché ancora una volta
non si modifichi nulla.
Un avvertimento di questo tipo è venuto alcuni giorni fa da un
Deputato verde, Boato, che si è visto impallinare da tutte le
parti, nei confronti di un'altra questione che riguarda la riforma
dell'ordinamento dello Stato.
È mia impressione qui oggi che si scelga la seconda strada,
quella del mirare molto alto perché non succeda nulla.
Credo che si dovrebbe partire da ciò che è stato in questi 50
anni. Sentirsi dire che ciò che è stato è stato insufficiente,
credo sia storicamente non vero; la scelta fatta dai padri
costituenti fu una scelta lungimirante che ha portato grandi frutti
a questa Regione. Da questo credo si dovrebbe con onestà partire.
Che poi quello che i nostri padri ci diedero non fosse quello che
una parte di questa Regione voleva ottenere è anche vero, ma non
l'intera popolazione di questa Regione voleva quello che una parte
desiderava ottenere. Ma tengo a sottolineare il fatto che ciò che è
stato è stata cosa buona. Diceva uno che l'albero si riconosce dai
frutti: i frutti non possiamo che dire che non sono stati che
buoni.
Detto questo, perché ho l'impressione che si chieda moltissimo
per poi non fare nulla? A parte il fatto che mi viene da sorridere
a sentir dire Marguerettaz che i risultati della Bicamerale
tenderanno al basso: questo sta a significare che non ha neanche
letto i titoli dei giornali di oggi, e non ha neanche letto la
proposta di D'Onofrio che per certi versi va addirittura al di
là...
(...interruzione del Consigliere Marguerettaz, fuori
microfono...)
... di alcune delle cose che sono state dette qui dentro anche
dal Consigliere Perrin.
Nel merito poi della risoluzione perché non possiamo accettare
un documento di questo tipo? Ma perché si fa riferimento
esplicitamente ad alcuni concetti che non possiamo accettare. Il
concetto dell'autodeterminazione in sé teoricamente è un concetto
condivisibile, è un concetto che nessuno di noi 35 può contestare.
Ma allora perché non possiamo riconoscere ad alcune parti della
Comunità valdostana che storicamente sono vissute separate dal
resto della Regione, come la Valdigne o la Comunità di Cogne, il
diritto all'autodeterminazione?
(... interruzione del Consigliere Voyat, fuori microfono...)
... ma questo, Voyat, lo devi lasciar dire alla Comunità della
Valdigne e alla Comunità di Cogne, non lo deve dire un personaggio
di Gressan.... scusa?
(... interruzione del Consigliere Voyat, fuori microfono...)
... ma questo lo dice sempre chi? Lo devi lasciar dire
all'abitante della Valdigne, non all'abitante della Comunità di
Cogne, per rifarmi al principio di Linty della partenza dal basso?
Io queste cose non le sento dire.
L'impressione vera - è solo la mia personale e non del Gruppo -
è che si scherzi con il fuoco, è che si rischi veramente di
scherzare con concetti, entità, realizzazioni, fatti futuri
possibili dei quali poi si finisce per non avere il controllo.
Ricordo sempre un cartone animato, che è quello dell'apprendista
stregone, personalmente non vorrei averci a che fare con i
risultati possibili degli apprendisti stregoni.
Che poi si rivendichi il fatto che la scrittura degli Statuti
sia competenza delle singole regioni è una cosa che mi può anche
stare bene, ma deve essere sancito con estrema chiarezza
all'interno di quale quadro complessivo questo deve avvenire e
questo quadro complessivo non può essere determinato solo dalle
competenze che in modo estremamente stringato sono qui riconosciute
e ricondotte allo Stato. Ben diverse, ben più ampie dovranno essere
comunque le competenze dello Stato rispetto a quelle qui indicate.
E come si fa a sostenere che gli Statuti speciali di autonomia non
sono da intendersi materia di discussione nella Bicamerale - e sono
d'accordo - per poi chiedere nella lettera b) che sia prevista
comunque la riformulazione dell'articolo 116? Mi sembra che ci sia
una contraddizione in termini...
(... interruzione del Consigliere Perrin G.C., fuori
microfono...)
... in sostanza, manteniamo gli emendamenti che abbiamo
presentato, non voteremo la risoluzione e vorrei solo richiamare
non alla moderazione, ma alla coscienza complessiva del fatto che
ciò di cui discutiamo oggi ha ricadute e valenza sulla vita di
tutti i giorni della gente valdostana sicuramente, ma anche degli
altri cosiddetti popoli che comporrebbero questo Paese.
La cosa che stupisce di questo insieme di discussioni è che non
si parla mai degli aspetti finanziari ed economici. In un momento
in cui addirittura entità produttive della dimensione del nostro
Paese non sono più in grado di reggere sul piano internazionale, in
una fase nella quale tutto il settore della produzione della
ricchezza e di conseguenza della sua successiva ridistribuzione sta
andando incontro a stravolgimenti che non sono nelle possibilità di
controllo di dimensioni nazionali del tipo oggi presenti, andiamo
irrazionalmente ad uno spezzettamento di competenze e della
gestione dello Stato che impedirà ulteriormente il controllo di
quei fenomeni macroeconomici.
Vorrei che si rispondesse a questo problema che mi sembra un
problema serio di quasi impossibile soluzione e che non sta
purtroppo nelle mani della politica, ma sta nelle mani delle
banche, dei grandi gruppi finanziari ed economici.
Allora tutta quest'ottima, splendida, formidabile meditazione,
discussione in termini dicevo prima a Dina quasi romantici: del
governo dei popoli, dell'autodeterminazione, del confronto fra
opzioni politiche, fra tensioni ideali, deve comunque fare il conto
con quell'aspetto. E mai ne sento parlare. Sento sempre parlare da
una parte di idealità e dall'altra di redistribuzione, ma non sento
mai parlare di costruzione della ricchezza, cioè di costituzione di
quel capitale fatto di competenze umane, di competenze culturali,
di ricchezza materiale, di momenti produttivi, che poi consenta
nella sostanza dei fatti di poter essere ridistribuito e di poter
vivere meglio. Ci si richiama invece all'autodeterminazione, ad
elementi di questo genere, tutti validissimi, formidabili,
addirittura emozionanti, ma che nella sostanza dei fatti non
toccano quell'altro aspetto.
Presidente Ha chiesto la parola il Consigliere Voyat.
Voyat (UV) Quando qualcuno vuole giocare sulle parole o cercare
di sminuire il valore di certe idee, credo che debba essere
corretto. Qui si parla di autodeterminazione dei popoli; se uno non
sa che i residenti di Cogne come quelli della Valdigne, come quelli
della Bassa Valle, fanno parte del popolo valdostano, è inutile che
parli di federalismo e autodeterminazione. Perché "popolo" vuol
dire insieme di genti che hanno, stesse leggi, stessa lingua, usi e
costumi, e che vivono su un determinato territorio. Quindi mi
risulta che in Valle d'Aosta si parli la stessa lingua, si abbiano
le stesse leggi, usi e costumi. Il popolo è il popolo valdostano,
non è il popolo di Cogne o il popolo di Gressan. È inutile andare a
disquisire su certe cose, cercando di confondere le idee.
Oggi ho sentito qui, a conferma di quanto è venuto emergendo in
questi ultimi anni, che quando tutti parlano di una cosa, si
finisce per svuotarla del suo valore, ognuno cerca di dare un
valore a quella parola e a quelle idee a seconda di quella che è la
sua idea o il suo interesse. Tutti parlano di federalismo, ma
nessuno sa cos'è il federalismo, o vuole rispettare quello che è il
federalismo, perché molti parlano di federalismo solo come
"maggiore autonomia", molti parlano di federalismo per non parlare
di "decentramento", molti parlano di federalismo senza sapere che
il federalismo vuole autodeterminazione dei popoli, vuole che ogni
popolo sia sovrano in casa sua e aderisca insieme ad altri a
formare altri Stati sovrani, se vuole.
Per venire alla questione del federalismo fiscale, qui cade
l'asino perché si parla di federalismo fiscale dicendo quello che
sarebbe il "decentramento amministrativo", ovvero sarebbe il fatto
di dire che ogni regione può introitare e poi dà la parte dovuta
allo Stato. No, il federalismo fiscale, se vogliamo parlarne per
quello che è veramente, è impositivo, non è solo il fatto di
ritirare: ogni regione, ogni Stato decide quali sono le imposte da
pagare. Faccio un esempio: in Valle d'Aosta paghiamo le imposte sul
gasolio da riscaldamento, così come le pagano a Napoli, ma è una
cosa sbagliatissima.
Sarebbe giusto che un domani in altri luoghi dove non è un
qualcosa di fondamentale per poter vivere si possa mettere anche
una certa imposta, alta o meno alta, ma dov'è indispensabile è
chiaro che l'imposta non può essere alta. Almeno parlando da gente
di sinistra, va bene? Questo è il valore impositivo del federalismo
fiscale: io decido sul mio territorio le tasse che devo far pagare
e quanto devo far pagare. Invece quello che dite voi qui è solo un
decentramento amministrativo, Roma decide e noi riscuotiamo.
Bisognerebbe a mio avviso nemmeno giocare sul fatto di dire che
la Valle d'Aosta allora potrebbe essere divisa in 74 repubbliche;
sarebbero 74 comuni ognuno con competenze maggiori di quelle che
hanno adesso....
Presidente ... collega Voyat, la discussione generale è
chiusa.
Voyat (UV) ... chiedo scusa, Presidente. Comunque voto a
favore.
(...ilarità dell'Assemblea...)
... ma quando ti provocano, ti provocano!
Presidente Ha chiesto la parola il Consigliere Ferraris.
Ferraris (GV-PDS-SV) La discussione di oggi ci dimostra come sul
tema del federalismo forse qualche approfondimento ulteriore lo
dovremmo fare perché si ha la sensazione che se dovessimo
esprimerci tutti e 35, verrebbero fuori 35 versioni diverse del
federalismo. Di per sé la cosa non è un male, ma non sarebbe male
se ci accordassimo su forme ampiamente condivise.
Per quanto riguarda la dichiarazione di voto, annuncio il voto
contrario del Gruppo del PDS rispetto alla risoluzione proprio
perché, riaffermando che il federalismo va realizzato, riteniamo
però che questo vada realizzato cercando di evitare di mettere in
campo dei meccanismi di non ritorno, e giocare con la secessione è
una cosa di questo tipo, anche perché alcuni segnali preoccupanti
in questo Paese si stanno vedendo. Anche una singola parola pesa
all'interno di un documento qual è quello che abbiamo discusso e il
valore e il peso dei termini che utilizziamo sono da tenere in
considerazione rispetto alla situazione odierna, cioè dell'Italia
del maggio '97 in una precisa situazione politica. Quindi non è il
caso qui di fare delle dotte dissertazioni sui termini quali
autodeterminazione, autogoverno o altro; l'autodeterminazione
nell'Italia di oggi e anche in questa Valle d'Aosta ha degli
elementi in sé di ambiguità politica.
Questo non vuol dire che l'autodeterminazione in sé contenga
questi elementi, ma oggi nel dibattito politico rischiano di essere
mandati questi messaggi poco chiari. L'ambiguità politica consiste
nel fatto che il termine di autodeterminazione contiene anche un
significato di secessione, questo l'ho detto nel precedente
intervento e non sto a ripetere cose che ho già detto.
Siccome siamo sinceramente per il federalismo e siamo convinti
invece che con la secessione non si faccia assolutamente il
federalismo, ritenevamo che fosse possibile utilizzare un termine
meno equivoco e più chiaro quale quello di autogoverno. Prendiamo
atto del fatto che questo non è stato possibile e comunque
riteniamo che sia importante ricondurre il dibattito sui contenuti
del federalismo. Con rammarico constatiamo che il Consiglio perde
un'occasione per esprimere un voto unitario più allargato.
Tuttavia la discussione non finisce qui, lo diceva prima il
Consigliere Perrin, ci dovremo rivedere su queste cose, veniva
citato il Progetto D'Onofrio, quindi la discussione continuerà. Si
diceva che dovrà già continuare da lunedì, pertanto mi auguro che
in questa discussione prevalgano i contenuti e non altro.
Presidente Ha chiesto la parola il Consigliere Tibaldi.
Tibaldi (Ind) Nel corso dell'intervento in sede di discussione
generale ho rilevato l'equivocità del contenuto della risoluzione,
equivocità che peraltro è di tipo derivato come ho avuto occasione
di sostenere perché deriva da quell'ambiguità che si sta
realizzando anche a livello nazionale e che vediamo nello scenario
della Bicamerale, in quella confusione che comincerà a dipanarsi
solo con la manifestazione del voto; cosa che verificheremo la
prossima settimana.
La parte positiva di questo documento è che comunque si
riconosce la Repubblica italiana, e questo è un passo avanti da
parte di tutti coloro che lo votano: Repubblica italiana che viene
però condivisa in un senso diverso, in senso federale.
Un federalismo non inteso in quel senso sbiadito che abbiamo
potuto leggere nella terminologia del rapporto presentato da
D'Alema il 14 maggio scorso, ma un federalismo che pur con elementi
poco chiari si fonda su quello che è il principio dell'autogoverno
e quindi dell'autodeterminazione delle singole entità territoriali
che compongono uno Stato.
Penso che la nostra Regione abbia tratto enormi vantaggi ed
enormi opportunità da uno Stato centralista e da uno Stato
regionalista come è stato finora; non possiamo negare i risultati
conseguiti dai nostri padri statutari e in occasione del
cinquantenario del Consiglio Valle ho sottolineato la figura di un
regionalista, quella di Federico Chabod, che ha permesso di
guadagnare sul terreno dell'autonomia grossi spazi e di ritagliare
una posizione meritevole alla nostra Regione.
Negli anni successivi sono stati guadagnati ulteriori spazi di
autonomia finanziaria, in particolare sulla fine degli anni ?70,
quindi la classe politica valdostana penso non abbia nulla da
recriminare a quella che è stata l'esperienza statutaria
nell'ambito dello Stato regionalista.
È ovvio che da questo documento si evince una certa paura per
quello che potrà essere il futuro, a maggior ragione una paura che
scaturisce proprio da quei concetti sbiaditi, equivoci ed ambigui
che finora sono stati palesati in sede di Bicamerale. Sia la
lettura di D'Alema, sia la proposta di decentramento avanzata da
Bassanini, non sono assolutamente condivisibili. Personalmente non
condivido nemmeno la ridefinizione arbitraria dello Stato secondo
schemi geografici senza fondamento, mi riferisco in questo caso
alla Padania perché anche quella è la sublimazione di uno Stato
inventato tout court che non ha alcuna radice, ha solo una cornice
che è completamente diversa da quella esistente.
Non ritengo che gli emendamenti presentati da alcune forze
politiche siano migliorativi, anzi ribadiscono quella tendenza alla
sublimazione dello Stato che è già stata portata avanti a livello
romano, quindi senz'altro non li voterò.
Ho diverse perplessità anche su questo documento, però così come
ho sostenuto in quest'aula progetti federalisti come quello
Speroni, che non mi convincevano affatto per la loro zonizzazione,
una zonizzazione stravagante e priva di fondamento, ritengo che
anche in questo documento ci siano elementi essenziali di carattere
federalista che devono essere condivisi e portati avanti a livello
romano con una certa forza e una certa determinazione.
Questo a dimostrazione che nel Centro-Destra esiste il pensiero
federalista, esiste intanto a livello nazionale, dove la proposta
di D'Onofrio sarà risolutiva a livello di Bicamerale, ma deve e può
maturare anche nel Centro-Destra valdostano una concezione di
stampo federalista più marcata di quella che finora è emersa.
Questo anche per dare una risposta alla Sinistra valdostana, che ha
tacciato non più tardi del suo ultimo congresso il Centro-Destra di
essere anti-Autonomista e di non avere una coscienza autenticamente
federalista. Penso che il voto di oggi dimostri esattamente il
contrario e ne trarremo quanto prima le dovute conclusioni anche in
sede di valutazioni successive che il Consigliere Ferraris diceva
appunto - in questo dico giustamente - di portare avanti. Voto
quindi favorevolmente questo documento.
Presidente Si pone un problema per la votazione. Ritengono i
Consiglieri del Gruppo Verde che sia possibile votare tutti insieme
i loro emendamenti?
Do lettura degli emendamenti del Gruppo Verde:
Emendamenti 1) il paragrafo introdotto da SOTTOLINEATO è così
riformulato:
"SOTTOLINEATO il permanere delle ragioni storico-politiche,
culturali-linguistiche ed economico-territoriali che diedero vita,
nella Costituzione, alle Regioni e Province a Statuto speciale e
che pertanto il nuovo assetto istituzionale derivante dalla
revisione della seconda parte della Costituzione non deve
indebolire le Autonomie speciali".
2) Nella seconda parte della mozione, il paragrafo che inizia
con la lettera a) è così riformulato:
"a) siano riconosciuti poteri legislativi generali all'organo
legislativo delle Regioni e quindi ad esso vengano assegnati tutti
i poteri non espressamente riservati al Parlamento federale, al
quale sarà riservata competenza legislativa soltanto in un numero
limitato di materie,".
3) Nella seconda parte della mozione, il paragrafo che inizia
con la lettera b) è così riformulato:
"b) sia previsto il mantenimento di forme e condizioni
particolari di autonomia per la Sicilia, la Sardegna, il
Trentino-Alto-Adige, il Friuli Venezia Giulia e la Valle
d'Aosta;".
4) Nella seconda parte della mozione, il paragrafo che inizia
con la lettera d) è così riformulato:
"d) sia attuato il federalismo fiscale che inverta l'attuale
flusso finanziario dal centro alla periferia, che attribuisca
direttamente alle Regioni e agli Enti locali la potestà impositiva,
che riduca drasticamente le tasse e i tributi imposti ed introitati
dallo Stato, che preveda meccanismi di tipo perequativo;".
Pongo in votazione gli emendamenti testé letti:
Presenti: 35
Votanti: 28
Favorevoli: 3
Contrari: 25
Astenuti: 7 (Chenuil, Chiarello, Ferraris, Lavoyer, Mafrica,
Piccolo e Stévenin)
Il Consiglio non approva
Presidente Do lettura dell'emendamento presentato dal Gruppo del
PDS:
Emendamento Modifica del punto b) della risoluzione:
"b) sia prevista la riformulazione dell'articolo 116 della
Costituzione secondo i seguenti criteri ispirati al principio di
autogoverno:
1. alla Sicilia, alla Sardegna, al Trentino Alto Adige, al
Friuli Venezia Giulia e alla Valle d'Aosta sono attribuite forme e
condizioni particolari di autonomia secondo propri Statuti
Speciali.
2. Gli Statuti Speciali sono adottati dai Consigli regionali con
maggioranza qualificata dei 2/3 dei componenti e sono
immediatamente comunicati alle Camere e al Governo.
3. Entro i successivi 120 giorni i Presidenti delle Camere,
previa votazione in tal senso da parte di ognuna delle Camere o il
Presidente del Consiglio dei Ministri potranno impugnare gli
Statuti innanzi la Corte Costituzionale per soli vizi di
legittimità costituzionale.
4. In mancanza di impugnazione nei termini di cui al capo
precedente o qualora la Corte Costituzionale respinga l'eventuale
impugnativa, lo Statuto assume valenza di legge costituzionale.
5. Sia attribuita alle Regioni a Statuto Speciale una
particolare personalità di diritto internazionale in particolare
per quanto riguarda i rapporti transfrontalieri con le istituzioni
comunitarie."
Pongo in votazione l'emendamento testé letto:
Presenti: 34
Votanti: 17
Favorevoli: 3
Contrari: 14
Astenuti: 17 (Agnesod, Bavastro, Chiarello, Florio, Lavoyer,
Louvin, Perrin C., Perrin G.C., Perron, Piccolo, Riccarand, Rini,
Squarzino S., Stévenin, Vallet, Vicquéry e Viérin D.)
Il Consiglio non approva
Presidente Pongo in votazione la risoluzione:
Presenti e votanti: 35
Favorevoli: 28
Contrari: 7
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK