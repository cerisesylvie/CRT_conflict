Consiglio Regionale della Valle d'Aosta - Oggetto del Consiglio n. 875 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 875 del 22 settembre 2021 - Resoconto
OGGETTO N. 875/XVI - Interpellanza: "Strategia di promozione
dell'attività culturale regionale nell'imminente edizione del
"Salone internazionale del libro" di Torino".
Bertin (Presidente) -
Punto n. 35 dell'ordine del giorno.
Per l'illustrazione, ha chiesto la parola il collega Segretario
Distort, ne ha facoltà.
Distort (LEGA VDA) -
Inquadro l'argomento
dell'interpellanza, è noto che tra il 14 e il 18 ottobre 2021 si
terrà la trentatreesima edizione del "Salone internazionale del
libro" di Torino in presenza presso il Lingotto Fiere. Mi risulta
che in passato la Regione Valle d'Aosta abbia partecipato a tale
manifestazione internazionale avendone evidentemente riconosciuto
l'opportunità di comunicazione a favore della propria immagine e
dell'indotto regionale sull'editoria e sugli ambiti a esso
correlati. È chiaro che in questa ottica diventa del tutto evidente
che probabilmente mai come in questo periodo storico connesso alla
crisi prodotta dalla cosiddetta "pandemia" da Covid la Regione
Valle d'Aosta abbia bisogno di vedere risollevato il proprio
sistema economico attraverso tutte le opportunità possibili,
soprattutto in occasione di eventi che possano determinarne una
visibilità a livello internazionale. Il "Salone internazionale del
libro" quindi può diventare uno strumento straordinario di cultura
e di promozione. Sappiamo benissimo che la cultura ha questo potere
non solo di essere nutrimento dell'intelletto e della morale, a
disegnare un'inclinazione di una comunità, ma di essere anche
promozione di un territorio, di un popolo, di un sistema economico
in ultima analisi, ha questo potere di mettere in moto una filiera
virtuosa che sconfina nel mondo economico e con questo non vuol
dire che è soggetta alle norme di consumo, ma vuol dire che è una
portata che va al di là, che abbraccia l'intero, così come
abbraccia l'intera persona, la cultura abbraccia un'intera società.
Visto che il collega Manfrin citava Socrate, io non posso esimermi
di citare Aristotele. Aristotele diceva che "la cultura è un
ornamento nella buona sorte, ma un rifugio in quella avversa" e non
ci fermiamo alla filosofia ma andiamo addirittura a un settore
molto più concreto: gli economisti. Gli economisti concordano che
soprattutto durante i periodi di crisi le comunità come le persone
con più capitale culturale sono le prime a poter cogliere le nuove
opportunità e quindi a raggiungere posizioni vantaggiose. Ora,
proprio per queste riflessioni che ho voluto condividere con voi,
appare interessante chiederci: quale visione ha l'attuale Governo
regionale sul ruolo della cultura, nello specifico di un evento di
questa portata? Chiaramente io non posseggo gli elementi per capire
la reale portata del "Salone del libro" di Torino, proprio di
questo, così come non ho gli elementi per capire questa edizione
che reale portata abbia e che taglio abbia dal punto di vista
culturale, dal punto di vista dei messaggi.
Io ho letto, mi sono aggiornato per quelle poche sintetiche
considerazioni riportate sul sito ufficiale del "Salone del libro"
di Torino, quindi lascio al Governo e alle strutture competenti il
compito di aver effettuato un approfondimento ed è proprio a
seguito di questo approfondimento che chiedo con questa
interpellanza al Governo se è prevista la partecipazione della
Regione Valle d'Aosta all'edizione 2021 del "Salone del libro" di
Torino.
Secondo quesito: in caso affermativo con quale visione di
promozione dell'immagine della realtà del proprio territorio e in
caso negativo invece per quali motivi.
Terzo quesito: in ogni caso quali siano gli intendimenti della
Giunta relativi a una strategia di promozione della propria
attività culturale ed economica in occasione della presente e delle
future edizioni del "Salone internazionale del libro".
Chiaramente nel mio quesito io ho ribadito la centralità del
tema "Salone del libro" di Torino, è chiaro che comunque il "Salone
del libro" di Torino incarna una visione, un'opportunità e quindi
non è necessariamente la visione futura di partecipazione a quel
salone, ma a eventi analoghi presenti nel territorio nazionale o
addirittura europeo.
Presidente -
Per la risposta, ha chiesto la parola
l'assessore Jean-Pierre Guichardaz.
Guichardaz J. (PCP) -
Grazie collega Distort.
Sicuramente, come lei diceva, il "Salone del libro" è una bella
occasione di promozione del territorio, di popolo e anche di
sistema economico come accennava prima, ma sono convinto - poi
magari mi posso anche sbagliare, siamo qua da undici mesi quindi le
nostre convinzioni possono anche essere fallaci e non supportate
dall'esperienza che altre situazioni possono determinare - che le
presenze istituzionali a eventi importanti come il "Salone del
libro", per esempio, di Torino ma anche il "Salone del libro di
montagna" o altri eventi vadano organizzati e finalizzati con gli
attori che direttamente sono interessati all'argomento e alla
tipologia di prodotto che si vuole promuovere, che si vuole
veicolare.
Faccio l'esempio delle fiere del turismo, noi quest'anno abbiamo
voluto essere presenti a Napoli, a Sestri Levante, a Rimini, a
Paestum, sono delle fiere importanti, ma sempre nell'ottica però di
una concertazione, di una presenza congiunta con i consorzi, le
associazioni e più diffusamente, come succederà, per esempio, con
la Fiera di Milano dell'artigianato alla quale parteciperemo, e
trasversalmente anche con altri Assessorati, perché una presenza
fine a sé stessa in un contesto di questo genere, che è peraltro
oneroso, perché le posso assicurare che le presenze presso queste
organizzazioni in termini anche proprio di affitto degli spazi, di
impiego di personale e di creazione poi del contesto e dello
stand
sono molto onerose e quindi vanno fatte sempre con una
grande, secondo me, accortezza e sempre nel pieno coinvolgimento di
tutti gli attori e definendo degli obiettivi. È per questo motivo
che quest'anno, e per altri motivi che poi le spiegherò, non è
prevista la partecipazione della Regione Valle d'Aosta al "Salone
del libro" di Torino.
La non partecipazione all'edizione del Salone 2021 è determinata
da numerose ineludibili ragioni che le posso sintetizzare così: il
Salone si svolgeva normalmente nel mese di maggio, mentre dopo
l'annullamento della manifestazione del 2020, nel 2020 non c'è
stato il Salone di Torino, quest'anno è stato posticipato a
ottobre, l'edizione 2001 è stata presentata a Torino il 23 giugno e
fino a quel momento vi era un concreto, concretissimo anzi direi,
perché non si sapeva se fiere e congressi potevano essere svolti,
margine di incertezza sull'effettiva organizzazione della
manifestazione. La programmazione autunnale che viene predisposta
in maniera anticipata e strutturata quindi ha evidenziato un
accavallamento, perché, essendo stata spostata a ottobre la Fiera
del libro, quindi le date sono risultate incompatibili con le
iniziative di carattere culturale già programmate, calendarizzate e
finanziate nel contesto della programmazione annuale
dell'Assessorato e mi permetto di dire anche di quegli eventi
turistici che comunque richiedono anche un impiego, oltre che di
risorse, anche di personale importante, la fiera di Sestri, per
esempio, di Rimini fra un po' e la fiera di Paestum per quanto
riguarda le fiere quelle autunnali.
Nei mesi di luglio, agosto e settembre, periodo necessario per
organizzare una partecipazione strutturale a un salone di rilevanza
come quello del libro, gli uffici competenti sono stati impegnati
nell'organizzazione di "Plaisir de culture" dal 18 al 26 settembre,
evento ancora nel pieno della sua programmazione, all'apertura
della mostra autunnale della Chiesa di San Lorenzo dedicata agli
scultori valdostani Casetta e Massetto, nell'organizzazione e
realizzazione della manifestazione transfrontaliera "Lo Pan Ner"
che organizziamo noi come Assessorato, che coinvolge, oltre alla
Valle d'Aosta, la Lombardia, la Francia e la Svizzera e
nell'organizzazione di diversi eventi nell'ambito, per esempio, di
conferenze. Adesso recentemente c'è stata la conferenza di
Alessandro Barbero e altre conferenze che sono state strutturate,
per esempio, con il Museo archeologico e le altre nostre attività
espositive, più le operazioni di chiusura e disallestimento di
queste esposizioni, oltre che nella realizzazione e apertura al
pubblico della nuova mostra autunnale nella sede dell'Hôtel des
États.
Come vede, quindi questo spostamento che è stato effettuato,
anche se avessimo voluto improvvisare una partecipazione del nostro
Assessorato attraverso, come le dicevo prima, comunque un accordo
con i librai, gli editori, eccetera, si sarebbe scontrato con una
programmazione, con un piano programmatorio degli eventi che in
autunno sono molto energivori e sono fortemente impegnativi da un
punto di vista proprio di strutture.
Riguardo alla sua terza domanda che chiede in ogni caso quali
siano gli interventi della Giunta relativi alla strategia di
promozione della propria attività culturale economica in occasione
della presente e delle future edizioni del "Salone internazionale
del libro", l'Assessorato dei beni culturali, turismo, sport e
commercio, come le dicevo, prosegue nel proprio lavoro di
promozione della cultura a 360° e credo che lei possa captare e
verificare questa volontà, le posso confermare che inseriremo,
perché è nel piano programmatorio, la partecipazione della Regione
Autonoma Valle Aosta nella programmazione 2022 proprio al "Salone
del libro" di Torino. Lo inseriremo quindi, speriamo anche lì che
le condizioni Covid ci permettano di poterlo programmare nei tempi
che sono quelli stabiliti. La partecipazione al Salone del prossimo
anno quindi intende proporre una strategia, come le dicevo prima,
di sinergia dei vari settori legati alla cultura e al turismo per
proporre uno
stand
che possa rappresentare una vetrina
d'eccellenza per la nostra Regione con particolare riferimento
all'editoria della Valle d'Aosta, la promozione in più il
ragionamento è dei siti museali, perché l'interesse di usare questo
contesto anche per promuovere la cultura in termini più generali,
delle attività espositive e di tutte le attività culturali
turistiche proposte nel corso dell'anno. Fosse stata a maggio o a
giugno, probabilmente avremmo lanciato, per esempio, le attività
estive e "Plaisirs de culture" più tutta la programmazione
autunnale proprio in un'ottica di valorizzazione appunto della
stagione estiva, autunnale, ma anche di quella invernale.
Posso dirle e le posso anticipare che, riguardo alla questione
libri ed eventi letterari, quest'anno sperimentalmente abbiamo
inserito sei eventi all'interno della
Saison culturelle
proprio di stampo e di carattere letterario, cioè faremo sei eventi
letterari che stiamo programmando in aggiunta rispetto alla
programmazione ordinaria di cinema, teatro e spettacolo, proprio
con l'obiettivo di diffondere cultura attraverso il libro e tutto
ciò che gira attorno al libro, perché oggi, come sappiamo, non è
solo il libro cartaceo ma esistono anche altre modalità di
fruizione proprio del libro.
Per far questo, abbiamo già incontrato, tra l'altro,
l'Associazione dei librai perché ci interesserebbe anche
strutturare - con loro stiamo cercando di capire - delle iniziative
che non siano solo mirate sull'evento in sé, ma che possano essere
il più possibile diffuse sul territorio perché, come lei sa,
purtroppo le librerie oramai sono sempre più rare, vengono chiuse e
quelli in cultura sono investimenti purtroppo eroici, anche quello
è un aspetto che stiamo discutendo.
Presidente -
Per la replica, ha chiesto la parola il
consigliere Distort a cui passo la parola.
Distort (LEGA VDA) -
Grazie Assessore per la risposta.
Così per chiarimento l'intenzione dell'interpellanza non era porre
una sorta di esame nel quale se la Regione partecipa a
quest'edizione del "Salone del libro", passa l'esame, altrimenti
non è stato fatto il proprio lavoro, assolutamente no, tra l'altro,
sotto questo punto di vista, io sono il primo a riconoscere che o
le cose si fanno bene, o non si fanno, perché la situazione
peggiore in assoluto, proprio per una questione di promozione e di
comunicazione di immagine è fare le cose in maniera approssimativa.
Tra l'altro, anche per deformazione professionale io mi rendo conto
di quanto sia importante non solo partecipare, ma come si partecipa
dal punto di vista non solo organizzativo ma dal punto di vista
proprio della gestione dello
stand
, anche proprio la
gestione fisica dello stand, la sua progettazione,
il suo
design
, la sua grafica e tutto quello che appartiene agli
strumenti di comunicazione, di grafica interattiva e di tutto
quanto.
Mi rendo quindi perfettamente conto di questo, infatti la
domanda relativa a qual è la visione... è questo l'importante, ed è
lo stimolo che voglio come membro dell'opposizione: mettere in atto
in questa sana dialettica che è relativa a spingere il Governo a
dare il meglio di sé e quindi, se necessario, eseguendo i dovuti
richiami, le dovute critiche, però l'obiettivo è questo, è dare il
meglio di sé perché la nostra Regione si aspetta o da noi o sennò
deve farsi da sola... gli editori devono pensare per conto loro a
portare avanti delle iniziative. È vero, l'imprenditore è
strutturato geneticamente per farsi da solo, però è chiaro che, in
una situazione di difficoltà come si sta vivendo in questo periodo
storico, il ruolo della politica è quello non necessariamente di
creare un'avanguardia ma generare le condizioni affinché si possa
operare. È chiaro che poter partecipare a saloni internazionali che
diano visibilità a livello internazionale alla nostra Regione
diventa un elemento fondamentale nei vari settori,
assolutamente.
La visione che personalmente io mi aspetto - e la prenda come
critica costruttiva - quindi è quella di capire che, dal punto di
vista della gestione dell'Assessorato, da parte sua ci sia la
comprensione fino in fondo di questa portata al punto da andare a
strutturare il personale della sua struttura competente in maniera
tale che ci sia una specializzazione, ci sia l'occupazione
specifica di questo settore perché è estremamente importante. È
ovvio che si fa fuoco con il legno che si ha e sappiamo benissimo
la disponibilità di personale nell'ambito della Pubblica
Amministrazione, che richiede incrementi in tutti i settori, però
sta di fatto che è importante che alla politica, quindi al Governo,
a voi Assessori, è richiesta la visione, voi dovete avere visione.
Questo è l'augurio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK