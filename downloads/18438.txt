Consiglio Regionale della Valle d'Aosta - Oggetto del Consiglio n. 1544 del 28 settembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula
Oggetto del Consiglio n. 1544 del 28 settembre 2000 - Resoconto
OGGETTO N. 1544/XI Approfondimenti relativi ai servizi per
gli anziani. (Ritiro di mozione)
Mozione A conoscenza della delibera di Giunta n. 1716 del 27
maggio 2000, con la quale sono state approvate le modalità di
erogazione dei finanziamenti da assegnare agli Enti gestori per i
servizi agli anziani per l’anno 2000;
Preso atto del mancato preventivo confronto con le forze sociali
interessate sul contenuto della delibera suddetta;
Preso atto, altresì, delle dichiarazioni rilasciate in Consiglio
regionale dall’Assessore competente, in risposta ad
iniziative presentate dai Consiglieri di minoranza;
Constatata la necessità di un approfondimento
dell’intera materia a livello di Consiglio regionale
e con le forze sociali;
il Consiglio della Valle d’Aosta
Dà mandato
alla Giunta regionale e all’Assessore competente
di aprire un confronto con le forze sociali interessate, e di
affrontare l’intera materia a livello di commissione
consiliare permanente.
F.to: Beneforti - Curtaz - Squarzino Secondina
Presidente
La parola al Consigliere Beneforti.
Beneforti (PVA-cU)
La risposta data alla nostra
interpellanza nella seduta del 12-13 luglio non ci aveva
soddisfatto, per questo abbiamo ripresentato la mozione oggi in
discussione.
L'abbiamo presentata per avere più tempo a disposizione per il
confronto vista l'importanza della materia trattata nella delibera
n. 1.716/2000.
Tre sono i rilievi e gli aspetti su cui occorre aprire il
confronto a tutti i livelli. Sono il ruolo delle forze sociali e
sindacali sulle politiche a favore degli anziani, l'aumento della
spesa a carico degli utenti e quindi degli anziani e pensionati,
l'indirizzo futuro che la Giunta intende dare alle microcomunità e
all'istituzione delle RSA.
Come è noto, abolita la Consulta degli anziani, che era l'unico
interlocutore della Giunta, oggi l'interlocutore unico è rimasto il
Celva che è l'Associazione degli enti locali. Da parte della
Giunta, raggiunto l'accordo con gli enti locali, enti gestori,
tutti gli altri non hanno contato più niente.
Le organizzazioni sindacali confederali e dei pensionati
avrebbero dovuto accettare quanto in altre sedi veniva deciso sulla
loro testa e su quella anche degli anziani.
Le organizzazioni sindacali hanno detto chiaramente di non
essere d'accordo, infatti a conoscenza della delibera hanno
protestato per non essere state interpellate né consultate prima
dell'approvazione da parte della Giunta della delibera n. 1.716.
Hanno altresì dichiarato di non essere soddisfatte degli aumenti
decisi a carico degli anziani che si rivolgono ai servizi sociali
della Regione e hanno annunciato l'intenzione di dire la loro
sull'istituzione delle RSA, sul potenziamento dell'assistenza
domiciliare per dare all'anziano la possibilità di rimanere nel
proprio ambiente, sull'assistenza domiciliare integrata da
prestazioni sanitarie per dare una risposta e rimuovere le cause
che spesso costringono l'anziano al ricovero, alla solitudine,
all'emarginazione.
Ma vogliono dire la loro sui centri diurni e notturni, dove gli
anziani si incontrano per trascorrere insieme il loro tempo e come
dicevo prima intendono dire la loro anche sulle microcomunità dove
vengono ospitati gli anziani.
Oggi sembra che sussista da parte della Giunta e da quanto
abbiamo sentito in più occasioni ripetere dall'Assessore alla
sanità la volontà politica di trasformare alcune microcomunità in
RSA per ospitare gli anziani non autosufficienti. In tal senso
sarebbe in corso un confronto con i comuni e con gli enti
gestori.
La scelta fatta sarebbe quella di rinunciare all'istituzione
delle RSA come era previsto in passato e vedere quali microcomunità
adattare a questi servizi. Può essere una scelta per ospitare i
malati di mente e coloro che sono colpiti da AIDS e da altre
malattie per le quali non esistono strutture ma, se è così,
parliamone, apriamo un confronto a tutti i livelli su queste
cose.
Per questa ragione avevamo presentato e abbiamo mantenuto questa
mozione, appunto per ottenere la ripresa del confronto in sede
sindacale, ancora più importante dopo l'eliminazione della Consulta
degli anziani istituita nel passato, sia del confronto a livello di
commissione consiliare permanente, cioè ci deve essere un confronto
su due livelli perché queste sono le due sedi istituzionali dove
deve avvenire l'esame delle proposte di cambiamento prima di
giungere ad approvare la delibera definitiva, quindi il confronto
deve avvenire in sede sindacale e in sede di commissione
consiliare, dove chi vuole aprire questo confronto lo possa fare e
confrontarsi con l'Assessore, portare le sue idee oltre che
ascoltare quelle degli altri.
Il problema dell'anziano è sempre attuale, è serio e complesso e
va affrontato con proposte nuove che permettano all'anziano di
migliorare la qualità della vita non solo in relazione alle tariffe
da pagare, ma anche in rapporto alla vita sociale ove l'anziano
deve essere inserito e non accettato.
È necessario che le istituzioni pubbliche e private, in
particolare le famiglie siano solidali, condividere le
responsabilità e collaborare per delle scelte giuste che non si
rivelino poi pregiudiziali alla categoria degli anziani né nel
momento attuale in cui vengono fatte, né poi in prospettiva.
Un passo avanti comunque è stato fatto; le organizzazioni
sindacali ci hanno riferito che subito dopo il periodo feriale è
ripreso il dialogo in sede sindacale sui contenuti della delibera
n. 1.716 del 27 maggio 2000 e che secondo le intese raggiunte in
quel confronto sarà approntata una nuova delibera a modifica della
precedente. A tutt'oggi le organizzazioni sindacali ci hanno
informato che non sono ancora venute in possesso del nuovo testo
della delibera.
A quanto ci risulta le modifiche che saranno apportate alla n.
1.716 riguarderanno gli aspetti economici; le modalità relative al
rientro dell'anziano nella propria abitazione che deve risultare
sempre a sua disposizione; la salvaguardia della dignità della
persona anziana, dignità che deve essere tenuta in considerazione
dai familiari dell'anziano ospite, in modo particolare dalle
istituzioni locali e regionali; la somma mensile che gli
interessati avranno a disposizione per le loro esigenze, somma che
deve essere da loro gestita in maniera autonoma, se sono in grado
di farlo.
Alla luce di quanto ho affermato non rimane oggi che richiedere
alla Giunta di concludere il confronto in sede sindacale e di
mantenere l'impegno preso di presentare la bozza della delibera per
la definitiva approvazione delle modifiche da apportare alla
delibera n. 1.716 con il consenso anche delle organizzazioni
sindacali.
Vi chiediamo nello stesso tempo di aprire il confronto anche a
livello di commissione consiliare competente come richiesto nella
mozione. Se si segue questa strada, credo che si arriverà ad un
accordo fra tutte le parti, questo non solo nell'interesse degli
anziani, ma nell'interesse anche dell'Amministrazione regionale che
apre un confronto e un dialogo con quelle parti che hanno interesse
a rappresentare determinate categorie.
Presidente
È aperta la discussione generale.
La parola all'Assessore alla sanità, salute e politiche sociali,
Vicquéry.
Vicquéry (UV)
Premetto, come già ho fatto presente nella
risposta all'interpellanza della Consigliera Squarzino fornita nel
corso della riunione del 12 luglio scorso, che la Regione intende
concertare le decisioni relative all'assistenza agli anziani
secondo le modalità stabilite nel patto di sviluppo siglato lo
scorso 17 maggio 2000 con le organizzazioni sindacali e le
associazioni di rappresentanza delle categorie economiche e
professionali, capitolo 9, metodo e contenuti della
concertazione.
Ciò detto durante l'estate sono stati tenuti diversi incontri e
contatti informali con il Consiglio permanente degli enti locali,
in particolare in data 11 aprile 2000 con il Direttivo del
Consiglio permanente, preliminarmente all'adozione della delibera
n. 1.201 in data 17 aprile 2000 e della delibera n. 1.716 in data
27 maggio 2000 concernente le direttive agli enti gestori dei
servizi per gli anziani. A seguito di due solleciti scritti il
Consiglio permanente degli enti locali ha fornito in data 22 giugno
2000 le proprie osservazioni in ordine ai seguenti documenti
inviati già un anno fa allo stesso organismo: documento RSA,
documento standard strutturali e gestionali dei servizi per gli
anziani e l'accordo di programma sulla gestione dei servizi per
anziani.
Rispetto agli incontri tenuti con le organizzazioni sindacali
dei pensionati, il primo in data 7 luglio 2000 nel corso del quale
le organizzazioni sindacali dei pensionati hanno fatto presente
alcune osservazioni in ordine alla variazione della residenza degli
utenti neoinseriti, che comporta la perdita per l'anziano della
possibilità di dedurre dalla somma dovuta per l'ICI la franchigia
per la prima casa, nonché sulla loro visione delle RSA quali
strutture con funzioni riabilitative.
Ho il verbale dell'incontro del 7 luglio, i temi affrontati sono
stati citati dal Consigliere Beneforti, rispetto a quest'ultimo
della residenza agli assistiti a nostro parere c'è
un'interpretazione troppo restrittiva da parte di alcuni enti
gestori rispetto al trasferimento di residenza perché sussiste
ancora la possibilità di mantenere la residenza nel paese di
origine, trasferendo il domicilio presso la microcomunità ma,
essendo ormai tutta la gestione di stretta competenza degli enti
locali, l'Amministrazione regionale non è a conoscenza di questi
trasferimenti; provvederemo affinché si chiariscano nella modifica
della delibera alcuni di questi aspetti che sono originati da
diverse interpretazioni delle gestioni degli enti locali.
In data 22 agosto, presente il sottoscritto, vi è stato un
ulteriore incontro con le organizzazioni sindacali durante il quale
sono state ribadite dalle organizzazioni sindacali alcune richieste
di modifica delle direttive regionali per quanto attiene la
contribuzione degli utenti inseriti nella microcomunità, non per
quanto riguarda il quantum che non è stato contestato, essendo già
di fatto applicato nella convenzione del Bonifacio Festaz le 75.000
lire, ma per quanto riguarda la possibilità di dedurre dal reddito
le somme comunque pagate per l'ICI anche se non si tratta più di
una prima abitazione e la possibilità di gestione autonoma della
somma per piccole spese personali per quegli utenti che ancora
mantengono una residua autonomia.
Su questo devo chiarire che era stata inserita nella direttiva
questa nuova disposizione perché purtroppo troppo spesso alcuni
utenti utilizzavano questo "argent de poche", così viene definito,
in modo improprio e altri utenti non lo usavano per nulla perché lo
usavano più i parenti che non gli utenti.
Allora vogliamo nella nostra logica tutelare prima di tutto gli
utenti, ma apporteremo quelle piccole modifiche in modo da lasciare
agli enti gestori e agli enti locali la gestione diretta di questo
"argent de poche" a seconda dell'anziano, a seconda del grado di
autosufficienza mentale in questo caso dell'anziano per
salvaguardare la dignità della persona. Tali richieste sono state
condivise ed è stata predisposta una bozza di deliberazione di
Giunta di rettifica della n. 1.716 che è attualmente all'esame
dell'Organizzazione sindacale dei pensionati, del CELVA, dovrebbe
essere arrivata in questi giorni la bozza di delibera.
È stato infine ribadito l'impegno della Regione non solo a
consultare le organizzazioni sindacali dei pensionati su tutte le
materie che riguardano le persone anziane, ma anche a prendere
nuovamente contatti con tutti i soggetti coinvolti
nell'organizzazione delle iniziative svolte in occasione dell'anno
internazionale dell'anziano l'anno scorso in vista della
costituzione di un forum sulle problematiche della terza età.
A questo proposito la proposta del forum era già stata avanzata
durante i confronti relativi all'anno internazionale per gli
anziani e ancora ultimamente in data 6 luglio ho sollecitato
l'Assessore alle politiche sociali del Comune di Aosta,
l'Associazione italiana malati di Alzheimer, l'ANTEA,
l'Associazione nazionale terza età attiva, l'AUSER, la Caritas
diocesana, l'Associazione Filo d'argento, il Consorzio Trait
d'union, le Unità operative di Geriatria, i sindacati CGIL, CISL,
SAVT, UIL pensionati e l'università della terza età di rispondere a
un questionario che abbiamo preparato la primavera scorsa e che gli
abbiamo inviato per sentire le loro indicazioni sulla possibilità
di istituire questo forum che diventerà il momento di incontro
principale per tutta la politica della gestione degli anziani.
Alcune risposte sono pervenute, in generale tutti si sono
dichiarati molto soddisfatti di essere stati interpellati; l'estate
ha fatto sì che questi organismi non si siano potuti concentrare
sulla tematica e non abbiano ancora prodotto nulla di concreto, ma
confido di poter chiudere questa partita entro l'anno per poter poi
il prossimo anno istituire formalmente il forum e convocarlo per
esaminare gli atti di propria competenza.
Ripeto che è pur vero che la Consulta dei pensionati non esiste
più in quanto tale, ma è altrettanto vero che i referenti
istituzionali sono a tutti gli effetti le organizzazioni sindacali
dei pensionati e lo sarà molto di più nel prossimo futuro il forum
che comunque deve avere una connotazione diversa da quella che è
una semplice e pura rappresentanza sindacale perché nel forum
saranno rappresentate tutte le istanze sia delle organizzazioni
sindacali, sia delle forze sociali, sia del non profit che
interagiscono nel sistema Valle d'Aosta.
Ho dato alcune indicazioni di tipo personale su cosa intendo per
il forum che deve essere un momento di incontro e di confronto, ma
non su atti deliberativi o su bozze di atti deliberativi
predisposti dalla Giunta regionale, ma in un momento antecedente,
al momento propositivo degli atti deliberativi, che dovrebbero
essere l'atto conclusivo di un iter, mentre finora il ruolo che
hanno svolto molte forze sociali è stato un ruolo di puro controllo
dell'attività svolta. Io intendo la concertazione in modo diverso
da quello che si intende normalmente nelle trattative sindacali e
confido che il forum possa svolgere egregiamente questa
funzione.
Il confronto c'è, devo dire che non c'è stato formalmente, ho
già avuto modo di dirlo il mese di luglio, per un equivoco prima
della presentazione della delibera del mese di maggio e di questo
mi sono scusato con le organizzazioni sindacali, non succederà più,
ma me ne assumo la responsabilità a livello politico evidentemente,
come me la sono assunta.
Rispetto ad altri temi posti oggi, non mi pare sia questo il
luogo per affrontarli; ripeto che non spetta alla Giunta regionale
decidere o meno sulla convocazione delle commissioni consiliari
perché è una stretta competenza del Consiglio e delle commissioni
stesse. Io mi pongo a disposizione per essere sentito assieme alle
forze sociali in quell'ambito.
Per questo motivo chiedo al proponente di ritirare la mozione,
in caso contrario ci asterremo. Il motivo della richiesta di ritiro
della mozione sta nel fatto che comunque sia, come ho potuto
dimostrare, durante i mesi di luglio e agosto scorso i confronti
che si richiedevano sono avvenuti e il confronto successivo può
essere svolto in ambito di commissione consiliare come la mozione
richiede.
Presidente
La parola alla Consigliera Squarzino
Secondina.
Squarzino (PVA-cU)
Credo che l'Assessore abbia individuato
il senso della nostra mozione, poi rispetto alla richiesta che lei
ha fatto vediamo dopo quale sarà la nostra decisione.
Volevo sottolineare il fatto che a più riprese abbiamo
presentato una serie di problemi, che sono stati per così dire
irrisi o non presi sul serio o comunque considerati questioni di
poco conto, che poi anche su sollecitazioni esterne l'Assessore ha,
per fortuna, rivisto. La pressione esterna di altri soggetti, come
i sindacati, ha "costretto" l'Assessore a riprendere in mano i
problemi e a trovare una soluzione a quelle questioni che avevamo
qui posto con forza.
L'Assessore ha ricordato la nostra iniziativa del 12 luglio di
quest'anno in cui avevamo analizzato la delibera relativa alle
modalità di erogazione dei finanziamenti agli enti gestori dei
servizi per anziani in cui c'erano tutte le direttive applicative,
la direttiva del 27 maggio. In quella occasione mettevamo in luce
le due novità di questa direttiva: la prima, l'aumento della retta
di circa il 14 percento; la seconda, le nuove modalità di uso o di
non uso dell'"argent de poche".
Ricordo che proprio in quel momento l'Assessore aveva irriso a
questa preoccupazione che avevamo manifestato.
Adesso vedo con piacere che c'è stato un impegno da parte
dell'Assessore rispetto a questo tema, vedo che ha capito come la
dignità degli utenti sia da tutelare anche attraverso piccole
disposizioni, che magari possono sembrare più utili da un punto di
vista dell'efficienza immediata della struttura, ma che poi non
garantiscono la qualità di vita che è il fine stesso della
struttura.
Questo dovrebbe aiutare l'Assessore a convincersi che
effettivamente un dialogo e un confronto preventivi sono
estremamente utili. In tutto questo tempo l'ho visto più volte fare
marcia indietro, perché situazioni che avevamo denunciato e che
l'Assessore non aveva preso in considerazione sono state affrontate
quando la realtà delle cose l'ha costretto ad affrontarle.
Mi dispiace dire questo, ma le cose stanno un po' così perché da
una parte lei afferma, Assessore, che i sindacati sono i referenti
istituzionali a cui l'Amministrazione si è sempre riferita e poi
dall'altra non li interpella per le questioni importanti.
Lei sa benissimo che l'aver deciso tale delibera senza
consultare i sindacati poteva essere una svista, ma non è l'unica e
non è la prima volta. È più di un anno che puntualmente le
ricordiamo che sulle iniziative riguardanti gli anziani vanno
interpellati gli organismi istituzionali associativi che si
occupano in modo costante di queste tematiche.
Inoltre, Assessore, le chiedo di mettere nella sua agenda con
urgenza il tema delle RSA perché il problema si pone e vedo che fra
le novità correttive della delibera di luglio, delibera che ha
corretto quella di maggio, ci sono due novità che questa volta sono
novità positive nei confronti degli utenti e non negative come
nella prima delibera.
Mi riferisco al fatto che laddove si verifica un'assistenza
domiciliare, che qui viene definita "pubblica attiva territoriale",
che è l'assistenza domiciliare integrata, l'utente non paga nulla
giustamente perché siamo all'interno del servizio sanitario.
La mia domanda è: quante di queste azioni che sono tipiche, che
sono specifiche del servizio sanitario, sono invece svolte dalle
microcomunità e come tali a carico dell'utente? Direi che questo è
ancora un punto su cui va approfondito il dibattito. C'è una prima
apertura in questa delibera, ma è ancora troppo poco rispetto alle
prospettive che ci possono essere.
La seconda cosa che mi sembra positiva, sulla quale torneremo in
un'altra occasione, è che, nel momento in cui si va a valutare
quali sono le persone che devono contribuire alla retta, abbiamo
sempre detto che non si potevano prendere le persone a destra e a
sinistra, i fratelli, i cognati, i nipoti che abitavano un po'
dovunque, ma soltanto le persone conviventi, giustamente,
altrimenti ci sarebbero possibilità di azioni dal punto di vista
penale e l'Assessore ha convenuto sulla necessità di precisare
meglio questi aspetti, ma solo dopo che noi per mesi e anni abbiamo
continuato a chiederlo.
Perché con questa mozione si chiedono dei momenti di dibattito e
di confronto? Perché, come lei ha avuto modo di vedere, è proprio
attraverso il dibattito e il confronto che possono emergere dei
problemi che lei potrebbe risolvere prima che scoppino, che
diventino più gravi e provochino dei danni. Questa è la finalità
della mozione.
Presidente
Non c'è più nessuno iscritto a parlare,
dichiaro chiusa la discussione generale.
La parola al Consigliere Beneforti come proponente.
Beneforti (PVA-cU)
La nostra mozione era stata presentata
dopo una discussione su un'interpellanza avvenuta in questo
Consiglio del cui esito non eravamo d'accordo. Abbiamo presentato
la mozione perché la vicenda degli anziani e della delibera n.
1.716 tornasse nelle sedi naturali, in quella sindacale e anche in
quella della V Commissione consiliare.
Per quanto riguarda la sede sindacale, come ho detto nella
relazione introduttiva, con questa il dialogo è stato ripreso. C'è
stato l'impegno anche dell'Assessore a confrontarsi con il CELVA e
con i rappresentanti del Consiglio in sede di commissione
consiliare.
Pertanto io credo che la mozione abbia avuto l'esito che
auspicavamo tanto più che si sta concretizzando perché l'Assessore
ci ha detto che in questi giorni sia al CELVA che alle
organizzazioni sindacali è stata inviata la delibera contenente le
modifiche alla delibera n. 1.716.
Io non ho avuto contatti con le organizzazioni sindacali in
questi giorni, li riprenderò e sentirò qual è il loro parere.
Prendo atto della volontà politica di arrivare alla costituzione
di un forum, dove saranno rappresentate le organizzazioni sindacali
e tutte le associazioni che si interessano ai problemi degli
anziani e dei pensionati per aprire un preventivo confronto su
tutti i problemi che la categoria degli anziani e dei pensionati
può avere.
Prendiamo atto anche che il problema delle RSA è nell'agenda
dell'Assessore e che è sua intenzione risolverlo nel più breve
tempo possibile però, Assessore, mi sono riletto la risposta a
certe interpellanze e interrogazioni che abbiamo presentato in
passato, dove lei ha sempre detto che questo problema delle RSA era
iscritto nell'agenda, praticamente la sua risposta è sempre stata
questa. Speriamo che legga la sua agenda e che una volta per tutte
si affronti anche il tema delle RSA, la cui istituzione è di
fondamentale importanza per gli anziani non autosufficienti.
Visti gli impegni che l'Assessore si è assunto sia nei nostri
confronti che verso le organizzazioni sindacali, ritiriamo la
mozione in attesa di incontrarsi in sede di V Commissione.
Invitiamo altresì il Presidente della V Commissione a convocare più
spesso questa commissione o almeno nei momenti in cui questo
Consiglio gli richiede la convocazione.
Presidente
La mozione è ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK