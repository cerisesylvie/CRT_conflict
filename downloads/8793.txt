Consiglio Regionale della Valle d'Aosta - Oggetto del Consiglio n. 3294 del 26 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3294 del 26 novembre 1987 - Resoconto
OGGETTO N. 3294/VIII - INCENTIVAZIONE PER LA PARTECIPAZIONE
AI CORSI DELLA SCUOLA REGIONALE PER INFERMIERI. (Reiezione di
mozione).
PRESIDENTE:
Do lettura della mozione presentata dai
Consiglieri Mafrica, Tonino, Cout, Bajocco, Millet e Dolchi:
MOZIONE
CONSTATATO che perdurano le carenze di personale
infermieristico presso l'Unità Sanitaria Locale della Valle d'Aosta
e che tale situazione tenderà ad aggravarsi con il pensionamento
progressivo del personale oggi in servizio;
VERIFICATO che per la serietà dei corsi, per l'elettività
della scelta, per difficoltà logistiche e più complesse motivazioni
socio-culturali cresce tra i giovani la disaffezione rispetto alla
frequenza della scuola regionale per infermieri
professionali;
ALLO SCOPO di incentivare la disponibilità a frequentare
corsi di indubbia utilità sociale e di buona qualificazione
professionale;
Il Consiglio regionale della Valle d'Aosta
DELIBERA
di impegnare la Giunta regionale:
1)
a studiare idonee soluzioni logistiche che
facilitino l'accesso alla scuola regionale per infermieri degli
studenti non residenti in Aosta;
2)
a raddoppiare l'entità delle borse di studio
concesse agli allievi dei diversi corsi.
PRESIDENTE:
Ha chiesto di illustrare la mozione il
Consigliere Mafrica, ne ha facoltà.
MAFRICA - (P.C.I.):
Ancora recentemente, in occasione
dell'apertura dell'anno scolastico del corso infermieri, anche da
parte della stessa Giunta, oltre che dei responsabili del servizio,
si è lamentata la carenza di iscrizioni a questi corsi. Vi sono
evidentemente dei problemi se, in un periodo in cui molti giovani
cercano lavoro, manca la disponibilità ad iscriversi a corsi di
questo tipo. Noi ne abbiamo individuati alcuni che sottolineiamo
con questa mozione.
Un primo problema è quello delle borse di studio che
l'Amministrazione regionale concede agli allievi infermieri: a noi
sembra che dare 193.000 lire a quelli che frequentano il primo
corso, 275.000 a quelli che frequentano il secondo e 397.000 a
quelli che frequentano il terzo, con un aumento di 100.000 lire per
i residenti fuori Aosta, sia poco incentivante, se si pensa che per
altri corsi di formazione professionale istituiti da questa
Amministrazione regionale la frequenza viene retribuita in modo
molto più equo. Ho visto la busta paga di allievi muratori, che
ricevono compensi intorno al milione di lire; gli stessi che
frequentano corso per casari hanno borse di studio e una indennità
di presenza che porta a cifre superiori.
Non è solo questione di soldi, ma se alla gente che si impegna a
fare dei corsi di questo tipo, di cui è riconosciuta l'utilità
sociale, si cerca di andare incontro dal punto di vista
finanziario, sicuramente non guasta.
Ci sono poi dei problemi di natura logistica: ci sono allievi
che provengono da fuori Aosta, i quali devono cercarsi un alloggio
che a volte risulta costoso. In questi casi non possono essere
studiate forme di sistemazione di questi ragazzi?
La mozione ha il semplice intento di impegnare la Giunta a
studiare idonee soluzioni logistiche che facilitino l'accesso alla
scuola regionale per infermieri degli studenti non residenti in
Aosta e - qui c'è una proposta che è indicativa: se non piace
raddoppiare, si può trovare una formulazione equivalente - a
raddoppiare l'entità delle borse di studio concesse agli allievi
dei diversi corsi.
PRESIDENTE
: È aperta la discussione generale. Ha chiesto
di parlare l'Assessore alla Sanità ed Assistenza Sociale Voyat; ne
ha facoltà.
VOYAT - (U.V.):
Premetto che non andrò a vedere quanto
viene dato agli allievi muratori, perchè la questione è ben
diversa: l'allievo muratore, non solo studia, ma fa soprattutto
pratica al 2° e 3° anno. Altre regioni, ad esempio il Piemonte,
danno un terzo di quello che diamo noi.
La mozione scaturisce da una riunione della Commissione sanità,
in cui il sottoscritto aveva detto che la Giunta regionale stava
valutando di aumentare le incentivazioni per avere un maggior
numero di adesioni alla scuola infermieri. Se il Consigliere
Mafrica si ricorda, avevamo già detto che, per il problema
abitativo delle allieve infermiere provenienti da fuori Valle, alle
quali avevamo dato per la prima volta, quest'anno, 100.000 lire
quale indennizzo, si doveva andare alla ristrutturazione dell'ex
maternità, creando un ostello solo per i frequentanti questo
corsi.
Avendo già detto in quella Commissione, in prima persona, cha
già la Giunta regionale stava predisponendo l'aumento di indennità
a quelli che frequentavano questi corsi, così come anche ad altri
per i quali abbiamo difficoltà a reperire personale, ed avendo
anche detto che avremmo provveduto a trovare la soluzione logistica
per l'alloggio di questi allievi nell'ex maternità, ci asteniamo
sulla mozione.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA-(P.C.I.):
O l'Assessore o io abbiamo la memoria
che vacilla; noi abbiamo posto in Commissione questo problema e i
membri della Commissione hanno sostenuto che era opportuno
procedere in quella direzione.
Per quanto riguarda la ristrutturazione della maternità, a mio
giudizio passeranno degli anni, invece gli infermieri a noi mancano
oggi, quindi sarà meglio trovare soluzioni logistiche anche
temporanee.
Se la Giunta farà una congrua rivalutazione di queste borse di
studio, ne saremo lieti, però non riteniamo inutile venire in
Consiglio dopo che abbiamo detto delle cose in Commissione, perchè
quando sono dette in Consiglio l'impegno per la Giunta è più netto,
perchè viene verbalizzato.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Ci sono due osservazioni da fare: la
prima è che grazie all'intervento del Partito comunista - o forse
perchè la storia era "matura" - questo fatto sembra sia arrivato a
conclusione e me ne felicito, visto che in altra occasione le mie
iniziative erano finite nel dimenticatoio; la seconda è che,
facendo una serie di osservazioni, l'Assessore si prende una grossa
responsabilità, nel senso che è vero che la finanza non cambia il
corso della storia, però è anche vero che bisogna prendere altre
iniziative per incentivare l'accesso alla scuola infermieri
professionali.
Lancio un grido di allarme: nei prossimi anni c'è bisogno di
avere ogni anno il doppio degli infermieri professionali che
vengono sfornati fino ad oggi dalla scuola infermieri, altrimenti
fra qualche anno bisognerà chiudere i servizi ospedalieri, mentre i
servizi extraospedalieri non potranno neanche partire.
PRESIDENTE
: Pongo in votazione la mozione in oggetto:
ESITO DELLA VOTAZIONE
Presenti: 23;
Votanti: 8;
Astenuti: 15 (Bondaz, Borbey, Chabod, De Grandis, Fosson,
Lanièce, Lanivi, Marcoz, Perrin, Pollicini, Ricco, Rollandin,
Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK