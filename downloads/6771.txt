Consiglio Regionale della Valle d'Aosta - Oggetto del Consiglio n. 1274 del 18 aprile 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1274 del 18 aprile 1985 - Resoconto
OGGETTO N. 1274/VIII - INCARICO PER LA PREPARAZIONE DI UN
LIBRO INERENTE LA FORMAZIONE DELLA CITTA' DI AUGUSTA PRAETORIA.
(Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
VISTA la deliberazione di Giunta N. 2009 del 22.3.1985 con la
quale, su proposta dell'Assessore al Turismo Giuseppe Borbey, si
incarica il Sig. Francesco Corni della preparazione di un libro
inerente la formazione della città di "Augusta Praetoria";
CONSIDERATO che il compenso per la redazione della
pubblicazione in questione è stato fissato in L. 42.008.000 e
ritenendosi detto compenso ECCESSIVAMENTE ELEVATO per lo scopo
molto discutibile che si vuole raggiungere in quanto non mancano
pubblicazioni di tale natura in Valle;
INTERROGA
l'Assessore regionale al Turismo, Urbanistica e Beni
Culturali per sapere:
1) come mai la scelta è caduta sul sig. Francesco Corni, non
risultando lo stesso, considerato l'esoso compenso erogatogli,
essere uno studioso di fama in
ternazionale oppure un premio
Nobel.
Va fatto notare che ad uno storico valdostano è stato erogato
per un lavoro di alto livello sulle origini dello Statuto il modico
compenso di L. 1.500. 000.;
2) se non è il caso di revocare questo provvedimento che denota
la mania di sperperare il pubblico denaro con iniziative
inutili;
3) perché non si è provveduto ad effettuare un bando di concorso
cui potessero partecipare esperti in materia.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
La risposta sarà un po' lunga perché
l'ha preparata il Sovrintendente ai Beni Culturali, dato che
l'interpellanza è abbastanza pungente.
Da numerosi anni i resti monumentali di Augusta Pretoria e gli
scavi archeologici eseguiti nella sua area sono oggetto di una
documentazione particolareggiata da parte della Sovrintendenza ai
Beni Culturali; disegni e notizie di norma corredano pubblicazioni
scientifiche che portano sempre più la nostra archeologia a livello
internazionale, ma che interessano una cerchia di archeologi ed
eruditi assai ristretta. Questo tipo di pubblicazioni,
indispensabili alla corretta divulgazione scientifica, è però
incomprensibile al grande pubblico sia aostano che di passaggio.
Questo vale soprattutto per l'utenza scolastica che raramente trova
personale all'altezza di tradurre, senza banalizzare, un discorso
specialistico ai ragazzi, e per quella turistica che senza
strumenti adeguati rischia di trasformare in una inutile galoppata
la visita al patrimonio artistico e storico della nostra
Regione.
Questa proposta riguarda la città romana: chiunque si occupi di
archeologia, di architettura, può constatare come in tutti i testi
dell'Enciclopedia Universale dell'Arte, quando si voglia dare un
esempio di modello urbanistico romano si pubblichi la pianta di
Augusta Pretoria; questo non perché sia la città romana meglio
conosciuta (Pompei e Ostia antica sono certamente più studiate)
tuttavia queste e molte altre città derivano da insediamenti
precedenti, spesso condizionate nel loro sviluppo da ostacoli
naturali e catastali, oppure sorte in più riprese a seconda dei
diversi momenti politici ed economici e presentano forme suggerite
da situazioni contingenti. Augusta Pretoria invece, erede della
grande esperienza urbanistica dei secoli della Repubblica, viene
progettata di sana pianta, a tavolino, con l'unitarietà con la
quale oggi si costruirebbe una stazione integrata e costruita di
getto nell'arco di pochi anni, con una disponibilità di mezzi
impressionante. Non si trattava di una piccola città, aveva le
dimensioni di Torino romana, che era una delle più vaste colonie
della Pianura padana.
Gli scavi ci rivelano una situazione demografica intensa ed un
popolamento ininterrotto pure nei quartieri più marginali. La
capacità dell'anfiteatro e la densità delle abitazioni ci
suggeriscono una popolazione di 15 mila abitanti; Augusta Pretoria
ebbe per due secoli una ruolo di estrema importanza come parte di
montagna, base di tutta una rete in parte sconosciuta.
Non mancano testimonianze di un progressivo inserimento della
popolazione salassa nel nuovo modello sociale della vita urbana e
nella gestione di un nuovo ruolo che la valle veniva ad
assumere.
Il libro in questione prevede un testo piuttosto stringato che
lasci il massimo spazio al disegno, strumento insostituibile per
tradurre in immagine comprensibile l'interpretazione che
l'archeologo dà ad un reperto alla luce dei suoi studi e dei
confronti in suo possesso. Alla prefazione di inquadramento
storico-geografico segue una parentesi urbanistica per inserire
Aosta romana nel filone delle città ideali, progettate e realizzate
in piena armonia con la concezione filosofica del loro tempo sul
modo di vivere della città. In questo senso Augusta Pretoria è
erede diretta dell'esperienza urbanistica greca e parente stretta
dei piani rinascimentali di Leonardo. Una seconda serie di tavole
illustra la fase di costruzione della città e dei singoli edifici
pubblici; al disegno ricostruttivo si accompagna la prospettiva dei
resti conservati, per preparare lo scolaro ed il turista a ciò che
vedrà sul posto ed a coglierlo nella sua interezza. Segue un
capitolo riguardante l'edilizia privata.
Per i singoli edifici pubblici sono previsti confronti
tipologici con monumenti analoghi del mondo romano; nei confronti
saranno privilegiate soprattutto le città come Pavia, Piacenza,
Torino, Como e le città romane dell'area piemontese ed elvetica,
soprattutto Alba, Libarna, Ivrea, Martigny, ecc.
L'opera prevede un veloce excursus storico fino al risveglio
dell'interessamento per le antichità aostane, poi gli interventi di
restauro e l'indagine attraverso l'opera di Promis, Scniapparelli e
Carducci, Finocchi, fino al dopoguerra con la nascita della
Sovrintendenza Autonoma, ai progressi fatti fino ad oggi nella
conoscenza della città antica e nel restauro.
L'opera prevede in tutto 136 pagine illustrate da 35 tavole a
doppia pagina, e 32 pagine singole con prospettive illustranti in
successione gli stanziamenti umani della conca di Aosta, dal ritiro
dei ghiacciai al campo permanente di Terenzio Varrone, le varie
fasi costruttive della città e dei singoli monumenti, principali
cantieri lungo la via delle Gallie, i resti conservati dalle
principali aree archeologiche; 50 tavole a mezza pagina
illustreranno invece particolari esecutivi. Il progetto prevede la
cessione all'Amministrazione regionale della proprietà di ogni
altro diritto su testi e disegni.
Questo penso che il Sovrintendente ai beni Culturali abbia
voluto farlo per sottolineare l'importanza che può avere questa
pubblicazione, soprattutto nei disegni; l'autore di questa opera è
un eccellente disegnatore, riconosciuto a livello nazionale, e
questa pubblicazione è composta da tantissime tavole.
Ho portato alcuni esempi per coloro che volessero farsi un'idea
di questa o pera: come si può vedere, i disegni sono magnifici.
Certamente il costo non è indifferente ma i nostri tecnici lo hanno
valutato idoneo perché il volume è soprattutto disegnato.
Ripeto che il lavoro è stato valutato con una tariffa oraria, ad
un prezzo che si ritiene idoneo in base alle parcelle professionali
di questo tipo. Ritengo di aver risposto esaurientemente e
consegnerò all'interpellante alcune tavole perché si renda conto
dell'eccellenza di questo lavoro.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ringrazio l'Assessore per il
modo preciso con cui ha risposto alla mia interrogazione, che
voleva evidenziare ancora una volta la corsa allo sperpero del
denaro pubblico che si continua a verificare, e per la relazione
storica!
Nella premessa della delibera si dice che questa pubblicazione è
esclusivamente riferita all'utenza scolastica: è necessario allora
sapere se i docenti sono al corrente della pubblicazione, perché
imporre al corpo insegnante una pubblicazione del genere non mi
sembra corretto. In questo caso i 40 milioni diventano un prezzo
troppo alto, anche perché, come ho indicato nella interrogazione,
uno storico valdostano è stato pagato con una cifra molto inferiore
per un lavoro di alto livello.
Bisogna poi considerare che la fase successiva comporta una
spesa di un'altra sessantina di milioni perché quando certe
pubblicazioni vanno ad una certa tipografia della valle la
lievitazione dei prezzi è giornaliera. Quindi ci troveremo a
spendere all'incirca 150-200 milioni per una pubblicazione ad uso
scolastico di cui gli insegnanti non sono ancora a conoscenza e che
ancora non sappiamo se sarà di loro gradimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK