Consiglio Regionale della Valle d'Aosta - Oggetto del Consiglio n. 2283 del 7 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2283 del 7 marzo 2012 - Resoconto
OGGETTO N. 2283/XIII - Interpellanza: "Programma dei lavori
relativi alla prospettata realizzazione della nuova sede
dell'Amministrazione regionale".
Interpellanza
Richiamato quanto previsto dal programma di legislatura per
quanto attiene l'asserita necessità di procedere "ad una vera e
propria razionalizzazione del sistema pubblico e dei suoi rapporti
con il sistema privato, in un'ottica di riduzione di spesa a fronte
di un miglioramento del livello di democrazia del servizio offerto
in favore dei cittadini";
Richiamata la nostra precedente interpellanza in merito alle
intenzioni o alle iniziative intraprese per ridurre le oltre
duecento sedi dell'Amministrazione regionale;
Ricordate le dichiarazioni del Presidente della Regione del
mese di settembre 2011 in base alle quali abbiamo appreso che
"tout près de la Cogne, est confirmée l'intention de réaliser là
un nouvel immeuble des bureaux";
Vista la forte riduzione di risorse apportata al bilancio
pluriennale della Regione;
il sottoscritto Consigliere regionale
Interpella
il Presidente della Regione per sapere:
1) quali sono le intenzioni in merito alla prospettata
realizzazione della nuova sede dell'Amministrazione
regionale;
2) nel caso permanga il progetto previsto nell'area Cogne,
qual è l'ordine di grandezza degli spazi progettati, i relativi
costi e la tempistica programmata per l'inizio lavori.
F.to: Chatrian
Président
- La parole au Vice-président Chatrian.
Chatrian (ALPE)
- Grazie Presidente.
L'obiettivo di questa nostra iniziativa è quello di conoscere le
reali intenzioni del Governo regionale. Più volte abbiamo discusso
in quest'aula le criticità legate alle numerosissime sedi dislocate
sul territorio valdostano e nella città di Aosta, legate ai diversi
uffici e dicasteri, ed anche una certa difficoltà nell'accedere ai
vari servizi da parte del cittadino. Questa è la premessa, come
dicevo, già discussa più volte anche in questa legislatura.
Qualche considerazione. Nella passata legislatura un dossier
dettagliato era stato affrontato, che metteva in risalto i punti di
forza e di debolezza, soprattutto le criticità, cercando di
razionalizzare la dispersione di tali sedi e di tali uffici.
L'obiettivo di oggi, con questa iniziativa, è invece quello di
conoscere quali sono le intenzioni in merito alla prospettata
realizzazione della nuova sede dell'Amministrazione regionale. In
questi quattro anni più volte si è prospettato da parte del Governo
regionale di realizzare un nuovo palazzo regionale nella zona F8,
vicino alla Cogne; in seconda battuta, nel caso permanga il
progetto previsto nell'area Cogne, non solo lo stato dell'arte, ma
la reale intenzione. Quindi qual è l'ordine di grandezza degli
spazi progettati, i relativi costi, ma soprattutto la tempistica
programmata dell'inizio lavori, se c'è questa volontà; pertanto non
un ennesimo annuncio o un'ennesima dichiarazione "stiamo studiando"
o "stiamo affrontando", ma...si fa, non si fa, con quali risorse e
con quali spazi. Questa è la nostra intenzione: conoscere gli
obiettivi del Governo regionale.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Saremmo sicuramente tutti molto felici di poter lavorare con la
formula: "si fa, non si fa, i tempi ed i soldi". Purtroppo non è
sempre così, il collega lo sa, perché ha seguito anche certe
procedure legate ad autorizzazioni, a possibilità di interventi che
hanno tempi piuttosto lunghi, indipendentemente dalla volontà
espressa. Ma vengo alle questioni sollevate con una breve premessa,
giusto per far capire qual è l'inquadramento dei due quesiti.
Coerentemente con quanto previsto nel programma che abbiamo
presentato ad inizio legislatura, il Governo ha avviato una serie
di azioni finalizzate alla riorganizzazione delle sedi di lavoro
dell'Amministrazione regionale, nell'ottica del miglioramento
dell'erogazione dei servizi e della riduzione della spesa, anche
mediante la riduzione delle locazioni passive. Queste azioni sono
volte in primo luogo all'adeguamento ed al recupero di importanti
immobili di proprietà regionale per accorpare funzionalmente, per
quanto possibile, dipartimenti ed assessorati dell'Amministrazione
regionale.
Rientrano in queste azioni il recupero degli immobili di
proprietà regionale, ad esempio, il Palais Roncas, per cui sono già
state esperite le procedure di aggiudicazione e di progettazione,
Casa Lostan, per cui sono state previste le procedure di
aggiudicazione dei lavori da destinare all'Assessorato
dell'istruzione e cultura nell'ottica dell'accorpamento funzionale,
delle strutture dell'Assessorato, del BREL e di Maison Barillier.
Inoltre a breve si procederà al trasferimento presso l'ex caserma
della Guardia di Finanza del Comune di Pollein degli uffici del
Dipartimento turismo, sport e commercio, e del Dipartimento
trasporti, liberando i locali presso Palazzo Narbonne ed il
condominio Carrefour a Saint-Christophe. Ciò consentirà, da un
lato, di collocare presso il condominio Carrefour il Dipartimento
politiche del lavoro e della formazione, con la conseguente
risoluzione del contratto di locazione per l'attuale sede di via
Garin e, dall'altro, di procedere ai lavori di adeguamento del
Palazzo Narbonne. Infine è in corso di trasferimento presso la
Torre delle Comunicazioni il Dipartimento innovazione e tecnologie
dell'Amministrazione regionale e la società INVA, sono già state
consegnate ufficialmente agli uni e agli altri le chiavi.
Operazione, questa, che consentirà il trasferimento presso la sede
attuale di INVA del Dipartimento affari europei della Presidenza
della Regione e della
Chambre valdôtaine
, liberando per
altre utilizzazioni dell'Amministrazione regionale i locali da
questi occupati a piazza della Repubblica. Quanto sopra ha permesso
da subito la risoluzione di due contratti di locazione passiva in
località Borgnalle. È stato inoltre accorpato il Servizio d'affari
di Prefettura presso il Palazzo Cogne in Corso Battaglione, sia con
l'attivazione dello sportello per l'immigrazione al piano terra,
sia con il trasloco della contabilità erariale, al piano secondo.
Questi spostamenti hanno permesso la dismissione di due contratti
di locazione passiva in via De Tillier.
Venendo all'oggetto dell'interpellanza, nell'ambito della
riflessione generale sugli interventi da effettuare nella zona
F8bis, la Giunta ha ipotizzato di realizzare in questa zona un
nuovo immobile da destinare a sede degli uffici regionali, al fine
di accorpare in un'unica sede le strutture della sanità, salute e
politiche sociali. Questa intenzione è confermata, quindi la
definizione nel dettaglio di questo intervento (cubatura, costi e
tempistica) sarà avviata alla conclusione dell'impostazione
complessiva degli interventi da attuare in questa zona e quindi
saranno definite le aree complessivamente disponibili, fermo
restando che nei prossimi mesi saranno avviate le procedure
d'appalto per la realizzazione del primo intervento nell'area
F8bis, con il nuovo parcheggio pluripiano di 720 posti. Era
necessario individuare come obiettivo quello del trasferimento di
una nuova struttura regionale per bloccare, nell'area, una
superficie che potesse contenere una cubatura che è ancora in via
di definizione...è inutile che ce lo diciamo, perché questi
trasferimenti e le ricollocazioni ci hanno già permesso di
sfruttare al meglio le disponibilità esistenti.
Il collega ricordava quel piano fatto sulle disponibilità, che
abbiamo assolutamente tenuto presente; lo abbiamo aggiornato,
perché c'erano altre situazioni che nel contempo si sono liberate,
cioè altre disponibilità di terreni. Ma la sostanza di quello che
sta emergendo nell'utilizzo degli immobili come il collega sa bene,
è che ci sono a volte immobili singoli, spazi; noi stessi abbiamo,
come Amministrazione, dei locali distribuiti, per esempio...in
faccia al Palazzo regionale abbiamo locali utilizzati
dall'Amministrazione regionale per uffici diversi, e così via. Ora
noi cercheremo di ricompattare le strutture per poter lavorare in
un modo adeguato, e soprattutto che sia efficiente per l'utenza,
perché questo è l'altro problema vero, perché se deve fare il giro
di Aosta per cercare un ufficio - come sovente succede - non è cosa
gradevole per nessuno, oltre che per tutto un altro sistema di
attivazione e di raccordo, che sicuramente è importante.
Quindi confermiamo la volontà di...però, venendo al "quando" e
"con che mezzi" credo che per questa legislatura non si definiranno
né i mezzi, né i tempi, perché non ci sono i mezzi necessari, e
perché i tempi saranno collegati con le definitive collocazioni dei
siti di cui ho parlato.
Presidente
- La parola al Vicepresidente Chatrian.
Chatrian (ALPE)
- Grazie Presidente. Grazie della
premessa che ci ha fatto sulla riorganizzazione, un po' simile a
quella del mese di ottobre, che ci aveva già esplicitato bene nel
mese di settembre 2011.
Da una parte la riorganizzazione dell'esistente; in seconda
battuta, il fatto di ridurre le locazioni passive...tutto questo va
nella direzione da noi auspicata. Questo è il primo tassello. Il
secondo tassello, l'iniziativa mirava al cuore, la
boutade
che ho fatto prima nell'illustrare l'iniziativa, si fa o non si fa,
era per semplificare. Lei utilizza sovente il motto:
qualcuno se
la canta e se la suona
...a me quel motto non piace, mi piace
invece andare direttamente al concreto nel momento in cui si è
analizzata una criticità.
La Giunta ha ipotizzato questo nuovo palazzo nella zona F8, ci
dispiace non avere qualche dato preciso, lei prima ha parlato di
"cubatura", ma l'impatto? - perché il nuovo palazzo può avere un
impatto dieci o cento, e l'impatto non solo urbanistico, ma più
generale della città di Aosta che penso potrebbe risentirne. Ecco
perché nella seconda domanda chiedevo anche gli eventuali spazi.
Sulla tempistica e sui lavori ci ha risposto che ad oggi la
disponibilità non c'è, la tempistica neanche, non se ne farà nulla
in questa legislatura; per quello nella premessa ho detto che ne
abbiamo parlato più volte in quest'aula, abbiamo "annunciato" -
utilizzo questo termine -, ma ad oggi il tassello non è né chiuso,
né certo, c'è solo un discorso d'intenti, di eventuale soluzione di
andare ad edificare un nuovo palazzo.
Torneremo su questo dossier, proprio per avere dei ragguagli e
soprattutto per sapere cosa farete in questi 13 mesi, per poter non
solo prendere una nostra posizione, ma per cercare di portare il
nostro contributo, soprattutto se dietro c'è una regia per - come
diceva prima - ridurre. Io mi fermerei sul secondo punto, a mio
avviso quello più importante, che non è solo quello economico, ma
legato al servizio che diamo ai cittadini, non solo di Aosta o
della sua conurbazione, bensì di tutta la Regione, perché il 99
percento dei servizi vengono erogati nella città di Aosta ed in
questo momento queste quasi 200 sedi non danno un servizio
dignitoso al cittadino, che deve spostarsi dalle vallate per
usufruire dei servizi che l'Amministrazione eroga.
La priorità ce l'ha ben esposta: in questo momento non è una
vostra priorità, e questo lo chiedevamo in questa iniziativa,
quindi questo progetto lo mettete nel congelatore. Però se
lavorerete, noi cercheremo di sostenere e condividere il progetto,
individuando le risorse e l'impatto, impatto che in questo momento
è molto delicato e la cui ripercussione può avere dei punti di
forza come dei punti di debolezza. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK