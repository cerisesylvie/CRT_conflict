Consiglio Regionale della Valle d'Aosta - Oggetto del Consiglio n. 2465 del 7 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2465 del 7 giugno 2012 - Resoconto
OGGETTO N. 2465/XIII - Disegno di legge: "Modificazioni alla
legge regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), e di altre
disposizioni in materia di governo del territorio".
Presidente
- Riprendiamo i lavori sospesi ieri sera.
Siamo in discussione con il disegno di legge n. 189. Siamo
all'articolo 21, dove ci sono gli emendamenti n. 10 e 11 di
ALPE.
La parola al Vicepresidente Chatrian.
Chatrian (ALPE)
- Grazie Presidente. Buongiorno a
tutti.
Gli emendamenti n. 10 e 11 proposti dal nostro gruppo vanno in
una direzione diversa rispetto all'impianto di questo disegno di
legge. La legge n. 11/1998 costituiva la Commissione edilizia in
ogni Comune; la volontà della maggioranza ci sembra sia quella di
lasciare la libera scelta, quindi il primo emendamento è di
soppressione, cioè la Commissione edilizia ha un senso e dovrebbe
rimanere in tutti i 74 Comuni. In subordine all'emendamento n. 11,
invece, c'è un'aggiunta per la quale non possono far parte della
Commissione edilizia i membri del Consiglio e della Giunta comunale
in carica, andando a disciplinare quello che è sovente un conflitto
di interessi, ma soprattutto un conflitto di ruoli. Quindi
l'obiettivo dell'emendamento n. 11, se saranno ancora costituite le
Commissioni edilizie, non possono far parte della Commissione
edilizia i Consiglieri comunali e gli Assessori comunali.
Presidente
- La parola all'Assessore al territorio e
ambiente, Manuela Zublena.
Zublena (UV)
- In relazione all'emendamento, questo
esprime una volontà diversa da quella che vogliamo perseguire, cioè
quella di dare maggiore autonomia ad ogni Amministrazione comunale
affinché decida se istituire o meno la Commissione edilizia. Questo
manteniamo, perché diventa una scelta della singola
Amministrazione; l'obiettivo è anche quello di cercare una maggiore
semplificazione ed accelerazione dei procedimenti
amministrativi.
Sulla costituzione della commissione sarà, anche in questo caso,
autonomia del Comune decidere le modalità di composizione della
stessa, quindi nell'ambito del regolamento edilizio ogni Comune
potrà stabilire chi potrà partecipare alla commissione. Questa era
la nostra volontà, quindi non accettiamo l'emendamento perché
contrario ad un indirizzo che abbiamo preso.
Presidente
- La parola al Consigliere Louvin.
Louvin (ALPE)
- Siamo ad uno di quei nodi apparentemente
tecnici, in realtà molto politici, che devono vedere questo
Consiglio consapevole di quello che sta facendo, della linea che
assume, ed eventualmente poi ciascuno prenderà le proprie
determinazioni ed assumerà le proprie responsabilità.
Secondo voi siamo pronti perché nei nostri Comuni si dia una
deregulation
totale dal punto di vista delle procedure
amministrative? Abbiamo ristretto sensibilmente con questa legge
l'ambito di intervento autorizzativo dei Comuni, ormai i momenti
nei quali si procede attraverso un'autorizzazione formale ad
edificare nel Comune si sono sensibilmente ristretti, ed in molti
casi si procede attraverso normali dichiarazioni sulle quali si
svolge poi un'attività di controllo da parte dell'Amministrazione
comunale. Rimangono comunque momenti significativi, domande non
prive di rilievo, di cambiamento del territorio, sulle quali
l'esistenza di una commissione edilizia comunale a nostro avviso è
un'assoluta salvaguardia. Non abbiamo sposato una linea di pensiero
di liberalizzazione selvaggia, non lo abbiamo fatto in altri casi,
non lo facciamo adesso; pensiamo che ci sia una giusta misura,
un juste milieu
tra le esigenze di controllo
amministrativo e quelle di libertà del cittadino; pensiamo che
l'autonomia comunale non voglia dire poter istituire o no organismi
di questo genere, ma come istituirli.
Sull'ultima parte delle considerazioni dell'Assessore ci
possiamo trovare; sul richiamo ossessivo ad idee di
semplificazione, di accelerazione che in realtà fanno saltare delle
salvaguardie e dei baluardi che, a nostro avviso, sono ancora
indispensabili in una realtà come la nostra che, ricordo
en
passant,
è oggetto di appetiti molto robusti di soggetti, anche
che investono a livello speculativo molte risorse sul nostro
territorio e portano ad uno spreco definitivo di vaste parti del
nostro territorio, crediamo sia utile mantenere ancora delle
salvaguardie.
La proposta che avanziamo è molto semplice: mantenere in tutti i
Comuni della Valle, in forma singola o associata - questo ci vede
d'accordo - delle Commissioni edilizie, che queste si sviluppino
nel modo organizzativamente che ritiene utile il singolo Comune e
tengano fuori dalla porta i conflitti di interesse. Abbiamo
Commissioni edilizie altamente controllate da Sindaci nei nostri
Comuni, da tecnici associati o strettamente legati dal punto di
vista lavorativo a nostri Amministratori comunali. Noi abbiamo
visto consolidarsi - questa è storia degli ultimi 15 anni -
apparati amministrativi a livello comunale che monopolizzano il
potere e la decisione. Abbiamo visto, rispetto ai tempi trascorsi,
negli anni 1970-1980 nei quali il Comune era una realtà piuttosto
leggera, formarsi dei nuclei di decisione di potere amministrativo
molto forti, poco sensibili al negoziato ed al bilanciamento degli
interessi, li vediamo rafforzarsi anche con l'ausilio di strutture
tecniche e di rapporti non sempre trasparenti.
Chiedere che tecnici che esercitano in rapporto di
collaborazione o subordinazione attività professionali collegate in
via continuativa ai membri del Consiglio e della Giunta non
facciano parte delle Commissione edilizie, a noi pare essere un
principio sano che previene il conflitto di interessi. Questo è il
discrimine di posizione che vogliamo enunciarle, Assessore, in modo
molto netto, affinché lei sappia qual è la posizione politica del
gruppo di ALPE. Grazie.
Presidente
- Pongo in votazione l'emendamento n. 10 di
ALPE, che recita:
Emendamento
Il comma 1 dell'articolo 21 del d.l. è soppresso.
Consiglieri presenti e votanti: 30
Favorevoli: 8
Contrari: 22
Il Consiglio non approva.
Presidente
- Pongo in votazione l'emendamento n. 11 di
ALPE, che recita:
Emendamento
Al comma 4 dell'articolo 55 della l.r. 11/1998, come
sostituito dal comma 2 dell'articolo 21 del d.l., è aggiunto, in
fine, il seguente periodo: "Non possono far parte della commissione
edilizia i membri del Consiglio e della Giunta comunali in carica,
né i tecnici che esercitino, in rapporto di collaborazione o di
subordinazione, attività professionale collegata in via
continuativa agli stessi".
Stesso risultato.
Presidente
- Pongo in votazione l'articolo 21:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 22:
Consiglieri presenti: 30
Votanti e favorevoli: 22
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- All'articolo 23 ci sono gli emendamenti n.
12 e 13 di ALPE.
La parola al Vicepresidente Chatrian.
Chatrian (ALPE)
- Grazie Presidente. Per illustrare
entrambi gli emendamenti.
L'emendamento n. 12 è molto semplice: per quanto riguarda
l'inizio lavori, proporremmo per i fabbricati che risiedono sopra i
1.500 metri la possibilità, come nei lavori pubblici, dei due anni,
come inizio lavori, proprio per un discorso di caratteristiche, di
altitudine, di difficoltà. È un emendamento di buon senso.
Per quanto riguarda l'emendamento n. 13, a nostro avviso è una
chiarezza in più per quanto riguarda l'importo di oneri di
urbanizzazione e costi di costruzione; scaduta l'ex concessione
edilizia, non terminati i lavori in tutto il fabbricato, la parte
rimanente, se deve essere ricalcolata...che si paghi solo la
differenza, perché il privato ha già pagato tutti i costi di
costruzione e se ci sono delle modifiche dal punto di vista
economico legate al computo metrico, quello depositato all'ufficio
tecnico, chiederemmo specificando bene che si paghi solo la
differenza, per non far pagare due volte gli stessi oneri e gli
stessi costi di costruzione.
Sono due emendamenti di buon senso che vanno nella direzione di
chiarezza e di sostegno alla ristrutturazione.
Presidente
- La parola all'Assessore al territorio e
ambiente, Manuela Zublena.
Zublena (UV)
- In relazione al primo emendamento, cioè
sul fatto di dare un anno in più per l'inizio dei lavori, la legge,
che già così era dal 1998, prevede che ci siano due anni anziché
uno soltanto per i lavori fatti da enti pubblici, perché si tiene
conto del tempo necessario per l'appalto; quindi per i privati non
c'è questo motivo. La gradualità dei tempi in funzione
dell'altimetria, assolutamente corretta, è già prevista, tant'è che
c'è una durata che varia da 48 a 60 mesi a seconda dell'altimetria,
per cui non si ritiene che eventuali modifiche siano motivate,
poiché non si tratta del tempo necessario per l'esecuzione dei
lavori, che è sicuramente maggiore in alta quota in base alle
condizioni meteo e climatiche, bensì dell'avvio dei lavori.
Insomma, quando un privato ha un permesso di costruire, a quel
punto può partire quando vuole, non ha bisogno di tempi legati a
procedure di appalto. L'inizio lavori non appare motivato
dall'altimetria, perché uno può iniziare dal momento in cui ha la
concessione edilizia.
Per quanto riguarda l'emendamento n. 13, il principio della
norma già dal 1998 è quello di dare dei tempi certi per concludere
i lavori, quindi si danno dei tempi abbastanza congrui per evitare
una perennizzazione dei cantieri. Il senso è che, se si accetta
l'emendamento, il privato può protrarre all'infinito i lavori
perché comunque paga gli oneri una volta e poi si ritiene
legittimato a non chiudere mai.
Quindi noi manterremmo la norma, perché il privato paga gli
oneri di urbanizzazione, deve concludere i lavori in un tempo che è
sempre stato in questi anni considerato relativamente congruo e,
quando scade il permesso di costruire, pagherà di nuovo sulla parte
residua dei lavori. Questa è una sanzione, perché l'obbligo è
quello di concludere nei tempi della concessione edilizia, quindi
non accettiamo l'emendamento.
Presidente
- La parola al Vicepresidente Chatrian.
Chatrian (ALPE)
- Grazie Presidente. Registriamo il
posizionamento negativo.
Solo una riflessione: le questioni che poniamo in aula non sono
delle questioni da porre agli uffici, ai quali avevamo già
presentato le nostre perplessità. L'obiettivo è di modificare in
modo da andare incontro alle esigenze del territorio, perché ci
siamo confrontati con i suoi dirigenti, ma se noi proponiamo degli
emendamenti le nostre proposte cercano di soddisfare delle
criticità o creare delle condizioni diverse. Registriamo il suo no,
ma le richieste non sono legate a problematiche degli uffici, bensì
sono le esigenze del territorio. Faccio un passo indietro. Il primo
emendamento, allora, sulla durata dei lavori, è inserita molto bene
nel comma 5 questione della durata dei lavori, è sull'inizio dei
lavori la nostra proposta. La volontà è solo sulla seconda parte,
in caso di rilascio di un nuovo permesso di costruire, che riguarda
casi molto sporadici, la gente lascia scadere le concessioni perché
magari ci sono anche altri motivi, Assessore!
Presidente
- Pongo in votazione l'emendamento n. 12 di
ALPE, che recita:
Emendamento
All'alinea del comma 5 dell'articolo 60
della l.r.
11/1998, come sostituito dall'articolo 23 del d.l., dopo le parole
"per i lavori pubblici e assimilati", sono inserite le seguenti: ",
nonché per i lavori effettuati da privati sopra i 1.500 metri di
quota".
Consiglieri presenti e votanti: 31
Favorevoli: 8
Contrari: 23
Il Consiglio non approva.
Presidente
- Pongo in votazione l'emendamento n. 13 di
ALPE, che recita:
Emendamento
Al comma 7 dell'articolo 60 della l.r. 11/1998, come
sostituito dall'articolo 23 del d.l., è aggiunto, in fine, il
seguente periodo: "e limitatamente all'eventuale differenza
rispetto all'importo già calcolato".
Consiglieri presenti: 31
Votanti: 28
Favorevoli: 5
Contrari: 23
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Pongo in votazione l'articolo 23:
Consiglieri presenti: 31
Votanti: 28
Favorevoli: 23
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- All'articolo 24 vi è l'emendamento n. 14 di
ALPE.
La parola al Vicepresidente Chatrian.
Chatrian (ALPE)
- La proposta è molto semplice.
L'articolo 60bis metterebbe:
"Entro dieci giorni dalla
presentazione della domanda di cui al comma 2, l'ufficio competente
comunica all'interessato il nominativo del responsabile del
procedimento il quale provvede, entro il medesimo termine, alla
richiesta di autorizzazioni, nulla osta, pareri o altri atti di
assenso comunque denominati alle amministrazioni
competenti"
...noi proporremmo: "venti giorni".
Presidente
- La parola all'Assessore al territorio e
ambiente, Manuela Zublena.
Zublena (UV)
- Sicuramente la proposta che lei fa
incontra il favore degli uffici, perché si dà più tempo per
espletare la pratica. Noi riteniamo invece, perché questo è il filo
conduttore delle modifiche, di dare un servizio a favore del
cittadino e della collettività, quindi riteniamo opportuno
mantenere il tempo di dieci giorni, che è assolutamente congruo,
tanto più se si va nella direzione di fare degli uffici associati
fra i vari Comuni, garantendo una copertura del servizio rispetto
all'attuale situazione.
Presidente
- Pongo in votazione l'emendamento n. 14 di
ALPE, che recita:
Emendamento
Al comma 3 dell'articolo 60bis della l.r. 11/1998, come
inserito dall'articolo 24 del d.l., la parola: "dieci" è sostituita
dalla seguente: "venti".
Consiglieri presenti: 31
Votanti: 28
Favorevoli: 5
Contrari: 23
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Pongo in votazione l'articolo 24:
Consiglieri presenti: 31
Votanti: 28
Favorevoli: 23
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- All'articolo 25 c'è l'emendamento n. 15 di
ALPE, che recita:
Emendamento
Le lettere f) e g) de1 comma 1 dell'articolo 61 della l.r.
11/1998, come sostituito dall'articolo 25 del d.l., sono
soppresse.
L'emendamento è stato ritirato.
Pongo in votazione l'articolo 25:
Consiglieri presenti: 31
Votanti e favorevoli: 23
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 26: stesso risultato.
La parola al Consigliere Louvin, sull'articolo 27.
Louvin (ALPE)
- Sarei riconoscente all'Assessore se
volesse dare un'interpretazione puntuale delle ragioni per le quali
andrebbero, a suo avviso ed a modo di vedere della Giunta,
soppresse le parole
"i progetti stessi devono inoltre essere
sottoposti all'esame della commissione edilizia comunale".
Stiamo parlando di progetti di opere pubbliche comunali, per i
quali ricordo bene la discussione che ci fu quando si scelse,
all'epoca, di sottoporre i progetti di opere pubbliche comunali
anche all'esame della Commissione edilizia, cioè un'alterità di
visione rispetto a quella del progettista incaricato, e anche lo
sguardo da parte di un gruppo di tecnici che è incaricato di avere
una visione omogenea e coerente del territorio. Si parla di
conformità del progetto alle prescrizioni urbanistiche o edilizie,
nonché alle norme di sicurezza sanitarie, ambientali e
paesaggistiche.
A nostro avviso era e continua ad essere un utile passaggio, non
essendo straordinariamente numerosi i progetti di opere pubbliche
che devono essere esaminati; molti non passano quasi più nei
Consigli comunali, vengono discussi in Giunta fra tre o quattro
persone, le cose vanno avanti ed il cittadino si trova ad avere
un'opera pubblica magari molto importante dal punto di vista
dell'impatto che non è stata valutata pressoché da nessuno, se non
da chi l'ha progettata. La nostra piccola
mise en
garde
è questa: lasciatelo, a nostro modo di vedere sarebbe
utile lasciarlo. Glielo rappresentiamo perché è vero, togliamo
tutti i freni, la frizione, togliamo tutto, perché ormai non serve
più niente, ma ogni tanto uno sguardo di una Commissione edilizia
su un progetto che può anche essere interessante, ma che per
qualche ragione non è in linea con una complessiva valutazione
degli impatti sul territorio comunale, a noi sembra utile per
l'Amministrazione e per la cittadinanza che questo passaggio venga
conservato.
Presidente
- La parola all'Assessore al territorio e
ambiente, Manuela Zublena.
Zublena (UV)
- Il timore che lei palesa che non vi siano
tutte le valutazioni di competenza è un falso timore, perché
soprattutto le opere pubbliche sono soggette a tutta una serie di
valutazioni da parte di uffici competenti settorialmente a livello
regionale, per cui non aggiunge nulla. Tanto più se si tiene conto
che quelli che un tempo erano componenti di diritto delle
Commissioni edilizie, in particolare dell'USL e dei vigili del
fuoco, nella prassi risultavano sempre assenti dalle Commissioni
edilizie e quindi oggi non sono più previsti come membri di
diritto, tenuto conto anche di un'evoluzione della gestione dei
progetti, per cui tutte le valutazioni di sicurezza per le norme
igienico-sanitarie, di compatibilità con le varie normative di
settore, sono poi espresse, e non c'è il dubbio che un'opera possa
contrastare normative così importanti. Quindi non è rilevante
questo.
Presidente
- La parola al Consigliere Louvin.
Louvin (ALPE)
- È disarmante la scarsa considerazione che
ha questo Governo dell'autonomia anche normativa del Comune, perché
è vero che intervengono nel procedimento i funzionari della Regione
o i vigili del fuoco, ma la valutazione sulle proprie normative
comunali chi altro la fa, se non la Commissione edilizia comunale?
In questo modo, Assessore, non so se ha presente cosa succede
nell'approvazione dei progetti di opere pubbliche,
l'Amministrazione comunale e il suo apparato è totalmente ormai
bypassato. Ho dei colleghi che sono stati Amministratori del Comune
di Aosta e di altri Comuni, sanno bene che se si fa saltare il
passaggio nella Commissione edilizia comunale, non c'è più uno
sguardo sull'applicazione corretta delle normative interne del
Comune, non c'è più una valutazione di accompagnamento di queste
opere! Comunque questo è l'orientamento verso il quale ci si sta
muovendo da parte di questa Giunta, e ne prendiamo atto!
Presidente
- Pongo in votazione l'articolo 27:
Consiglieri presenti: 31
Votanti: 28
Favorevoli: 23
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 28:
Consiglieri presenti: 32
Votanti e favorevoli: 24
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 29: stesso risultato. Articolo 30:
stesso risultato. Articolo 31: stesso risultato. Articolo 32:
stesso risultato. Articolo 33: stesso risultato. Articolo 34:
stesso risultato.
All'articolo 35 vi sono gli emendamenti n. 16 e 17 del gruppo
ALPE.
La parola al Consigliere Louvin.
Louvin (ALPE)
- Abbiamo un problema, o comunque una
valutazione leggermente diversa su una questione temporale che
riguarda il momento di applicazione, cosiddetto
"dies a
quo"
, il momento dal quale si applicano delle norme che
riguardano l'entrata in vigore di queste disposizioni per quanto
riguarda le procedure di revisione dei piani regolatori attualmente
in corso (se non ho capito male la questione). Si dice: le
disposizioni si applicano a decorrere dal 180° giorno successivo
all'entrata in vigore della presente legge; allora, per le
modifiche ancora da avviare, ci sono 180 giorni di tempo, invece ci
pare di capire che con questa disposizione quelle in corso
avrebbero 180 più 180, per un totale di 360 giorni. Nel comma 2 di
questa disposizione transitoria all'articolo 15, ci sarebbero 45
giorni più 180. Ecco, perché questa differenza di trattamento, come
la spiega il Governo regionale? A noi sembra che per tutti debba
entrare in vigore questa disposizione con una identica durata per
un'assoluta uniformità di trattamento. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Sono motivate dalla necessità di dare una
gradualità, cioè: avendo previsto i diversi livelli di
penalizzazione, si sono dati anche tempi diversi per ammorbidire,
se vogliamo dire così, la penalizzazione. È chiaro che
l'accoglimento di questo emendamento non è possibile, perché si
raccordava ai primi due.
Presidente
- La parola al Vicepresidente Chatrian.
Chatrian (ALPE)
- Presidente, la nostra filosofia era
alternativa dall'inizio, nel senso che non si condividevano le
modifiche graduali legate alle varianti non sostanziali, legate al
FOSPI e, in seconda battuta, legate al piano casa. Quindi il senso
di questo emendamento era, non condividiamo quella filosofia:
"modifichiamo"; pertanto tutti i Comuni possono partecipare sia al
piano casa, sia al FOSPI, sia alle varianti non sostanziali, ma
nella legge non c'è più la gradualità dei 180 giorni e si chiude
lì.
Stesso ragionamento per l'emendamento n. 17, che andava ad
individuare, nell'articolo 52, comma 4ter, il discorso dei Comuni
che non solo possono, ma "devono"...ma a questo punto è come se
fosse decaduto, perché non avendo accolto il nostro emendamento,
l'emendamento n. 17 non ha più alcun senso.
Presidente
- Quindi l'emendamento n. 17 viene
ritirato.
Pongo in votazione l'emendamento n. 16 di ALPE, che recita:
Emendamento
I commi 1 e 2 dell'articolo 35 del d.l. sono
soppressi.
Consiglieri presenti: 29
Votanti: 26
Favorevoli: 5
Contrari: 21
Astenuti: 3 (Donzel, Carmela Fontana, Rigo)
Il Consiglio non approva.
Presidente
- Do lettura dell'emendamento n. 17 di ALPE,
ritirato:
Emendamento
Dopo il comma 6 dell'articolo 35 del d.l. è aggiunto il
seguente:
"6bis. Le deliberazioni del Consiglio comunale di cui al
comma 4ter dell'articolo 52 della l.r. 11/1998, inserito dal comma
3 dell'articolo 19, devono essere adottate entro sei mesi
dall'entrata in vigore della presente legge.".
Presidente
- Pongo in votazione l'articolo 35:
Consiglieri presenti: 29
Votanti: 26
Favorevoli: 21
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 36:
Consiglieri presenti: 31
Votanti e favorevoli: 23
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 37: stesso risultato. Articolo 38:
stesso risultato. Articolo 39: stesso risultato.
La parola al Consigliere Louvin sull'articolo 40.
Louvin (ALPE)
- Grazie Presidente.
A volte sono gli articoli che non sembrano portare nessun
aspetto rilevante, come le abrogazioni, che dovrebbero essere una
parte di semplice rifinitura o pulizia, che invece qualche volta
contengono elementi di problematicità.
Assessore, articolo 40, lett. b):
"le lettere d) ed e) del
comma 2 dell'articolo 53"
sono abrogate...cosa riguardano
queste due lettere? Riguardano due ambiti di competenza di estrema
importanza del regolamento edilizio comunale, cioè è il luogo dove
il Comune si vedeva riservato dalla legge n. 11 l'inserimento
ambientale, le tipologie, i requisiti prestazionali e la qualità
del prodotto edilizio. Alla lett. e) si legge:
"le prescrizioni
costruttive e funzionali per i manufatti secondo criteri rispettosi
delle esigenze di tutela dell'ambiente e di contenimento dei
consumi energetici"
. Attenzione, questo non vuol dire che lo
avrebbe fatto solo il Comune, ma vuol dire che il Comune avrebbe
avuto la competenza a farlo. Noi gliela togliamo, con questo
articolo gliela cancelliamo! Vantaggio per il Comune di non poter
più normare nel regolamento edilizio questi aspetti introducendo
delle norme eventualmente differenti, magari di maggiore
salvaguardia rispetto a quello che vuole "mamma Regione".
Ecco, noi ci preoccupiamo molto di questo e vorrei risalire un
po' in questo ad un altro aspetto del regolamento edilizio, nel
quale ci sembra che la Regione abbia decisamente sbordato con
questa modifica della legislazione. Vorrei ricordare, Assessore,
che viene spostata, per il regolamento edilizio tipo, dal Consiglio
regionale alla Giunta regionale la competenza ad emanare questo
schema, ma poi avete voluto introdurre delle disposizioni che hanno
stretto i bulloni, che fanno sì che alla fine a decidere del
regolamento edilizio sia un solo soggetto: la struttura burocratica
della Regione, perché l'ultima parola sul regolamento edilizio non
ce l'ha più un atto approvativo del Governo regionale, che era fino
a qualche forzatura di tempi recenti un atto molto morbido e molto
mediato, no! È un impatto duro della struttura che stabilirà lei a
che punto fermare l'autonomia comunale.
Questa è la nostra valutazione di sintesi negativa; voi state
togliendo ambito di competenza al regolamento edilizio comunale, lo
state restringendo e state mettendogli il morso e le briglie
dell'Amministrazione regionale. Non abbiamo mai visto un'impronta
così centralista dell'Amministrazione regionale e così centrata su
una visione burocratica: questo è il punto focale per il quale
voteremo contro questa norma abrogativa.
C'è un altro aspetto che lasciamo invece in termini ancora
sospesi in relazione alla sua risposta, se vorrà chiarirci i
termini della questione, e riguarda l'aspetto sanzionatorio e la
sanzione di ripristino indicata dalla lett. d) di questa norma
abrogativa, cioè il comma 2 dell'articolo 87, che prevedeva
l'intervento del Presidente della Regione nel momento in cui
l'intervento comunale non avesse avuto esito, il Sindaco avrebbe
dovuto darne notizia al Presidente della Regione, il quale poteva,
attraverso gli strumenti regionali, procedere alla remissione in
pristino con i mezzi regionali stessi. Questo era stato scritto
all'epoca perché Comuni piccoli non si dovessero fare carico di
remissioni in pristino di una certa dimensione, avendo la
disponibilità, la Regione, di mezzi per poter fare questo
intervento, anche eventualmente tramite impresa se i lavori non
fossero eseguibili in gestione diretta. Era fare intervenire in
campo, in sostituzione del Comune, un soggetto più strutturato.
Non ci è chiaro il bisogno di eliminare questa procedura, forse
ce ne sono delle motivazioni che sarebbe interessante conoscere più
nel dettaglio. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- La lettura che lei dà delle modifiche che
intervengono nella definizione del regolamento edilizio è un po'
burocratico-amministrativa, nel senso che il regolamento edilizio
sicuramente era un atto che 14 anni fa doveva intervenire a normare
tutta una serie di aspetti di settore, che oggi invece trovano
specifiche normative. Faccio riferimento al settore energia, dove
oggi è addirittura inopportuno che il regolamento edilizio precisi
aspetti che in modo più compiuto, e seguendo l'evoluzione
tecnologica in atto a livello europeo, vengono dettati in modo
puntuale dalla normativa di settore. Ieri si è parlato del discorso
sismico, per dire che oggi intervengono una serie di norme che di
fatto orientano e garantiscono la qualità dell'edificato dal punto
di vista della sicurezza, della sostenibilità ambientale; quindi
oggi, soprattutto per la parte energetica in un futuro, si andrà
nell'ottica di una certificazione di sostenibilità ambientale.
Quindi la volontà è quella di alleggerire il regolamento
edilizio, perché ci sono già le norme di settore ed è opportuno,
per garantire una qualità migliore dell'edificato, che non si
intervenga più a livello di regolamento ma si applichino
direttamente le normative specifiche. Questo è il motivo per cui
anche il regolamento tipo, su cui gli uffici stanno già lavorando
insieme al CELVA, e...mi spiace che lei chiami, a seconda dei
ruoli, i tecnici quali depositari dell'oggettività nella
valutazione delle pratiche, ma quando fa comodo li si tratta da
meri burocrati...io non amo queste diverse opinioni, credo che agli
uffici vada riconosciuto il loro ruolo in un senso o nell'altro,
sia quando dicono cose che possono piacere, sia quando danno
indicazioni meno gradite. Gli uffici, insieme al CELVA ed insieme
ai tecnici delle varie Amministrazioni comunali, ma anche le parti
politiche, stanno redigendo un regolamento tipo, che volutamente -
e guardando al bene collettivo - saranno dei regolamenti molto più
snelli.
Questo è quanto è contenuto dietro queste abrogazioni e non è
certo per esercitare una funzione più centralizzata, al contrario:
la qualità dell'edificio in questo modo dovrà essere molto più
coerente con l'evoluzione in atto, che nel settore dell'edilizia è
molto accelerata e che proprio con la legge n. 11 abbiamo orientato
verso i concetti di bioarchitettura, che erano carenti nel nostro
apparato normativo.
Presidente
- La parola al Consigliere Louvin.
Louvin (ALPE)
- Grazie Presidente. Questa ultima risposta
non è in tema, perché non stiamo parlando di fase di vigilanza, ma
stiamo parlando di fase repressiva, di fase direttamente
sanzionatoria attraverso remissioni in pristino...ma non è
fondamentale, è un aspetto tutto sommato secondario.
Molto meno secondaria è la questione prima sollevata. Assessore,
se quello che lei dice fosse vero, lei avrebbe inteso togliere dai
Comuni solo la possibilità di interferire con ambito come quello
energetico, in cui ci sono delle disposizioni particolarmente
pregnanti nella legislazione, a partire dalle normative comunitarie
in avanti. Non è vero. Questo è il punto c) che è rimasto in vita,
i parametri e gli indici edilizi; credo che la classificazione di
un edificio sia un indice edilizio ed in questo il regolamento
comunale, stando al testo che uscirà oggi, è rimasto competente.
Quello che lei sta togliendo è l'inserimento ambientale, sta
togliendo dei requisiti di qualità del prodotto edilizio. Se viene
richiesto che gli edifici siano in legno in una determinata
località, o in pietra, o rivestiti con certi materiali, se ci sono
delle prescrizioni costruttive tipologiche di un certo genere, fino
ad oggi lo ha potuto fare il Comune...da domani non lo potrà più
prescrivere nel proprio regolamento! Parliamoci chiaro: voi state
tagliando le ali all'autonomia comunale con questo intervento, che
è pesantissimo!
Il regolamento poi, le vorrei ricordare, era stato pensato come
un aiuto dato ai Comuni per avere una traccia all'interno della
quale fare un'attività regolamentare; voi li state inquadrando, non
ci sarà più un regolamento comunale, ci sarà un regolamento
regionale che i Comuni dovranno recepire e lo recepiranno o con la
carota o - più spesso - con il bastone, per evitare che possano
allontanarsi dalla visione regionale di come deve essere governato
il territorio.
Noi non abbiamo due pesi e due misure nel valutare l'intervento
dei tecnici, che è fondamentale nelle valutazioni di legittimità,
di conformità a norme ed a prescrizioni tecniche dei progetti e dei
piani, degli atti dei Comuni, ma non riteniamo che questa larghezza
di poteri che state dando ai tecnici regionali nell'organizzare la
normativa comunale sia una cosa accettabile.
Avete dimenticato un piccolo passaggio: nel 2001 c'è stata una
riforma della Costituzione che ha introdotto un principio di
sussidiarietà. La sussidiarietà con questa legge è fatta strame, è
devastata; voi avete portato al centro della pianificazione
territoriale le funzioni dell'Amministrazione regionale, in
particolare le funzioni dei servizi della Regione. Avete, sì,
proceduto a fare pulizia di una serie di passaggi burocratici,
alcuni dei quali positivi, molti altri però pericolosi, ne abbiamo
parlato in Commissione edilizia ed in altre circostanze.
Il nostro punto di vista è che con questa abrogazione, ed in
particolare con la lett. b) del comma 1 dell'articolo 40, voi
tarpate le ali alle possibilità normative dei nostri Comuni
nell'ambito dei loro piani regolatori in uno dei punti più
delicati, che è la tipologia di edifici e di manufatti edilizi che
si possono realizzare. Questo ci pare gravissimo!
Presidente
- La parola all'Assessore al territorio e
ambiente, Manuela Zublena.
Zublena (UV)
- Prendo atto di questo punto di vista, ma
faccio presente che la richiesta di un regolamento edilizio tipo è
venuta proprio dai Comuni, che hanno chiesto alla struttura
regionale di costituire un gruppo di lavoro, che è stato istituito
da qualche mese a questo scopo. Rispetto il suo punto di vista, ma
non è quello dei Comuni.
Presidente
- Pongo in votazione l'articolo 40:
Consiglieri presenti: 29
Votanti: 26
Favorevoli: 22
Contrari: 4
Astenuti: 3 (Donzel, Carmela Fontana, Rigo)
Il Consiglio approva.
Presidente
- La parola al Vicepresidente Chatrian, per
dichiarazione di voto.
Chatrian (ALPE)
- Grazie Presidente.
Un disegno di legge importante, è stato detto ieri pomeriggio
nell'illustrazione da parte del collega Cerise, forma e sostanza
che hanno il loro peso, come in tutte le modifiche. L'urbanistica è
uno di quegli argomenti pesanti, interessanti, ma molto delicati,
che intervengono direttamente sul nostro ambiente, sulla parte
antropizzata, sulla parte da restaurare, da ristrutturare, sulla
parte da armonizzare; quindi uno dei compiti più delicati, ma anche
più stimolanti a nostro avviso.
La sostanza in questo caso è molto pesante e noi abbiamo cercato
senza presunzione, come gruppo ALPE, con i nostri numeri e con la
nostra territorialità, di portare un contributo innanzitutto di
buon senso, perché nei 17 emendamenti c'era del buon senso, c'era
un rispetto dell'autonomia comunale reale e non fittizia. Abbiamo
per l'ennesima volta capito che i nostri contributi a questa
maggioranza non interessano, tant'è vero che nulla è stato accolto!
Ci rammarichiamo, perché soprattutto su quelle posizioni di buon
senso pensavamo di trovare terreno fertile.
Pensiamo che sotto il cappello della semplificazione ci sia uno
smantellamento del ruolo dell'Amministrazione regionale ottenuto
con la legge n. 11/1998, che aveva il compito di coordinare
l'ambiente, la parte antropizzata e l'urbanistica. Oggi si
smantella con questa legge il coordinamento, e l'Amministrazione
regionale impone al territorio non più le linee guida, ma una
strada nuova imposta. È un principio che non condividiamo, quindi
voteremo contro a questo disegno di legge, perché non possiamo
nascondere sotto il cappello della semplificazione un non più
coordinamento, ma un'imposizione.
Sarà quindi un voto convinto, purtroppo negativo. Grazie.
Presidente
- La parola al Consigliere Prola, per
dichiarazione di voto.
Prola (UV)
- Grazie Presidente.
Francamente, dalla discussione che avevamo fatto in commissione,
sono stupito dalla presa di posizione del gruppo ALPE, perché nel
merito abbiamo discusso profondamente con il vostro rappresentante
in commissione, il quale aveva detto che, nel merito, non aveva
grandi cose da dire, voleva approfondire solo alcune cose. Oggi
siete arrivati con 17 emendamenti, chiaramente strumentali, per
farci dire che andiamo a ledere l'autonomia comunale! Non è
assolutamente vero, non interveniamo pesantemente, non siete i
depositari del buon senso, lo siamo anche noi i depositari del buon
senso, e credo che abbiamo fatto un buon lavoro.
Sono francamente stupito anche della presa di posizione che fate
sulle Commissioni edilizie, quando sappiamo benissimo all'interno
dei Comuni il ruolo che hanno svolto in questi anni le Commissioni
edilizie. E voi andate a difendere la Commissione edilizia dove
avevamo tutta una serie di professionisti che esercitavano
nell'ambito dei loro Comuni anche probabilmente al di fuori delle
competenze comunali! Francamente sono stupito del fatto che sulle
opere pubbliche, le cui istruttorie vengono fatte dagli uffici
urbanistici comunali, voi dovete dire che le Commissioni edilizie
dovevano quanto meno avallare tutta l'istruttoria dell'ufficio
tecnico comunale! O da una parte semplifichiamo, equando
semplifichiamo ci dite: ma siete convinti di essere in grado di
semplificare?...Cioè: c'è una continua contraddizione di
termini.
Mi dispiace, sono francamente stupito da questa presa di
posizione.
Presidente
- La parola al Consigliere Comé, per
dichiarazione di voto.
Comé (SA-UdC-VdA)
- Grazie Presidente. Molto brevemente
perché ho già fatto la dichiarazione ieri nell'intervento prima
dell'analisi dei diversi articoli della legge.
Ho sentito oggi solo una dichiarazione, poi ho seguito
attentamente anche l'illustrazione da parte in particolare del
gruppo ALPE su tutti gli emendamenti che sono stati presentati, e
Chatrian, oggi, nell'intervento conclusivo, ha detto che questo è
un disegno di legge importantissimo, certamente si va nella
sostanza ad intervenire pesantemente e che voi avete fatto un
confronto con il vostro movimento su questo disegno di legge. Io
sono stupito, perché i colleghi che hanno vissuto con me nelle
passate legislature si ricorderanno perfettamente degli interventi
fatti in particolare da parte dell'ex collega nostro e oggi
Consigliere comunale Carlo Curtaz, che ogni volta che si parlava di
"Comuni" accusava di lobby comunale e che non dovevamo più
ascoltare questa lobby comunale. Queste erano le accuse che ogni
volta Curtaz sosteneva, che appartiene al vostro movimento. Non so
se avete fatto il confronto anche con lui, comunque ritengo che noi
oggi abbiamo dimostrato di ascoltare gli Enti locali, attraverso
questo percorso dove abbiamo accolto gli emendamenti presentati
dagli Enti locali. Forse questo vi sfugge! Oggi, invece, venite qui
a presentare degli emendamenti con i quali volete imporre l'esatto
contrario di quello che è stato vidimato dagli Enti locali, e
parlate di "autonomia locale" dove invece voi volete imporre
determinate posizioni che vanno nella direzione esattamente
contraria alla posizione degli Enti locali.
Esprimiamo, come Stella Alpina, il nostro giudizio positivo sul
disegno di legge.
Presidente
- La parola al Consigliere Giuseppe Cerise,
per dichiarazione di voto.
Cerise G. (ALPE)
- Grazie Presidente.
Non era mio intendimento intervenire ma, chiamato in causa dal
collega Prola, sono costretto a fare due considerazioni. Il
sottoscritto non è abituato a polemizzare, specialmente quando si
affrontano problematiche come quelle che si sono affrontate in
questa legge, di grande rilevanza per i riflessi che hanno sulla
comunità valdostana nel suo insieme, correggere o travisare le
parole dette è semplice e facile. Il sottoscritto ha detto
chiaramente, più volte in commissione, che nelle questioni di
merito tutta una parte di questo articolato era pienamente
condivisibile: ne è la dimostrazione dove abbiamo votato con la
pallina bianca, credo la maggioranza degli articoli, per
manifestare che non c'era una contrarietà, ma per dimostrare la
contestazione nel metodo. Personalmente ho detto che una parte
sostanziale della legge era condivisibile. Avevo manifestato la
necessità di approfondimenti importanti su alcuni aspetti, ma
questo è stato respinto dalla commissione e successivamente, ieri,
anche la richiesta di rinvio che abbiamo avanzato in questa
Assemblea. Di questo non possiamo rallegrarcene.
Si dice che la notte porta consiglio...abbiamo iniziato a
discutere questo provvedimento ieri e la notte mi ha portato un
consiglio, che è quello di ricalcare la posizione sul fatto che
questa legge è, a nostro avviso, una legge nefasta per la comunità
valdostana. E questo consiglio è stato implementato da parte
dell'intervento dei Pretoriani.
Presidente
- La parola al Consigliere Lattanzi, per
dichiarazione di voto.
Lattanzi (PdL)
- Grazie Presidente.
La democrazia è bellissima, perché ascoltando le parole delle
opposizioni si possono avere conferme delle proprie convinzioni.
Abbiamo ascoltato il dibattito ieri e oggi ed anche noi, questa
notte, abbiamo riflettuto e concluso che eravamo nel giusto, anzi
un po' in ritardo, quindi approviamo con piacere che quest'aula
finalmente voterà una legge che non voglio non considerare
addirittura "storica" per la nostra Regione, proprio per tutte le
cose che avete detto.
Avete espresso preoccupazioni per le liberalizzazioni di
processi, che noi vogliamo; avete espresso preoccupazione per le
semplificazioni delle procedure, che noi vogliamo; avete espresso
preoccupazione per il ruolo delle Commissioni edilizie, che è
quello che noi vogliamo; avete espresso preoccupazione definendo
"nefasta" la centralità della Regione nella velocizzazione delle
procedure con eventuali danni a carico di chi non lavora con una
certa qualità negli uffici tecnici urbanistici, che è esattamente
quello che volevamo e che oggi otteniamo!
Credo che la maggioranza oggi esca vittoriosa perché ha avuto la
capacità, in un momento difficile, di assumersi una responsabilità
politica ed amministrativa, di accettare un confronto con i tecnici
e con i Comuni, onesto, leale e corretto, ma soprattutto perché la
maggioranza oggi porta a casa un risultato che è fortemente voluto
dai cittadini. A questo facciamo riferimento: sono stati i
cittadini ed i loro tecnici, gli architetti, gli ingegneri, i
Comuni, quelli che si interfacciano con gli utenti, che hanno
indicato le semplificazioni che si devono mettere a tappeto e che
si devono portare a casa. Con questo disegno di legge oggi portiamo
a casa una grande vittoria politica.
L'opposizione ha presentato 17 emendamenti, strumentali, perché
li ho ascoltati, oggettivamente non esprimevate miglioramenti alla
legge, ma arretramenti della legge rispetto alle procedure che
volevamo semplificare, e quindi ci siamo ancora più convinti,
proprio ascoltandovi e soprattutto ascoltando l'ultima
dichiarazione del collega Cerise, che mentre a lui la notte ha
fatto dire che questa è una legge nefasta per il vostro modo di
vedere, noi diciamo che, per il ruolo delle amministrazioni
pubbliche in materia urbanistica in particolare, e per
l'interfaccia con i cittadini, oggi portiamo a casa un grande
risultato politico.
Voglio ringraziare la maggioranza ed esprimo, a nome del PdL, il
voto favorevole.
Presidente
- La parola al Consigliere La Torre, per
dichiarazione di voto.
La Torre (FA)
- Grazie Presidente.
Per esprimere il voto favorevole della Fédération, aggiungendo
una riflessione. Di questi tempi si vive molto la politica che in
alcune situazioni si combattono delle battaglie che si possono
definire "di retroguardia". Mi dispiace, colleghi dell'opposizione,
oggi la battaglia di retroguardia della politica l'avete combattuta
voi, solo per rimarcare la vostra posizione e finendo ancora una
volta per restare nell'ambito di un modo di vedere la politica e
l'amministrazione paludata.
Oggi credo che i cittadini vogliano un linguaggio diverso,
quello della semplificazione, non il linguaggio dei vincoli, ma
delle opportunità. Un linguaggio che permetta di avere una politica
del territorio gestita in modo omogeneo, un linguaggio che permetta
di avere delle regole certe con delle semplificazioni che
permettono, anche a chi vuole investire sul proprio territorio e
sulle proprie proprietà, di farlo con tranquillità e con tempi
certi. Questa è una legge che va in questa direzione, una legge che
avete potuto dibattere all'interno delle commissioni, come ha
ricordato Prola, una legge che semplifica ai Comuni la possibilità
di creare un
fil
rouge
anche in una Regione come la
nostra, in regole che possono essere determinate nell'insieme di
tutte le volontà dei Comuni. Quindi mi dispiace dirvelo, ma ha
ragione Lattanzi quando dice che oggi voi dimostrate di
rappresentare quella politica stanca e vecchia che non dovrebbe più
esserci e che molte volte, come avete fatto oggi, avete ripetuto
con questa sceneggiata dei 17 emendamenti.
Presidente
- La parola al Consigliere Donzel, per
dichiarazione di voto.
Donzel (PD)
- Grazie Presidente.
Noi confermiamo quanto espresso ieri dal Capogruppo: ci poteva
essere un approfondimento maggiore in commissione, abbiamo detto
più volte che l'urgenza con cui si arriva in Consiglio regionale è
spesso una "procurata urgenza"; poi, adesso, questa sceneggiata
della legge rivoluzionaria e straordinaria che arriva in ultima
battuta è uno spot bellissimo per rivitalizzare il Consiglio ed il
muto silenzio di quattro o cinque mesi senza una legge da parte di
questa maggioranza!
Quindi capisco che siate orgogliosi finalmente di aver prodotto
qualcosa dopo mesi che non avete fatto nulla; però, ribadisco, le
leggi poi devono camminare e sulla "legge casa" ci sono voluti
sette mesi per passare dalla legge alla delibera attuativa! Quindi,
per favore, non veniteci a raccontare che siete quelli del fare,
perché abbiamo capito che non lo siete e non è con una sceneggiata
dell'ultima ora che trasformate cinque mesi di inattività politica
in un grande successo!
Abbiamo detto che avevamo perplessità sul fatto che non c'erano
tempi per l'approfondimento di questa legge; pertanto manteniamo il
giudizio di astensione che abbiamo già espresso, quindi una
posizione tenuta ieri, maturata, costante, per dire che non è che
tutta la legge è da buttare, ci sono tante cose positive. Alcune
cose negative le abbiamo rimarcate, sostenendo vivamente gli
emendamenti di ALPE, come quelle che mettono delle sanzioni
esagerate che potrebbero rallentare l'economia in questo momento,
quindi rimane su quegli emendamenti il totale sostegno anche nella
votazione finale.
La nostra posizione è la seguente: il gruppo si astiene ed
auspica che, quando farete di nuovo delle leggi così rivoluzionarie
che trasformano la Valle d'Aosta, consentiate a tutti, anche a
quelli che hanno meno strumenti di voi che avete un apparato che
lavora per voi, di potersi confrontare con serenità in commissione,
senza nessuna intenzione ostruzionistica, come dimostra il nostro
voto di astensione sulla legge.
Presidente
- La parola al Presidente della Regione,
Rollandin, per dichiarazione di voto.
Rollandin (UV)
- Grazie Presidente. Credo che a nome di
tutta la Giunta vogliamo dire un grazie a tutti i colleghi che oggi
hanno preso la parola, che ieri hanno sostenuto ed illustrato il
beneficio di questa legge.
Non credo che sia necessario adoperare termini assoluti per una
legge che sicuramente ha un grande impatto, ma dobbiamo riconoscere
che è sicuramente una legge apprezzata e voluta dai Comuni, assieme
all'Amministrazione regionale. Per una volta, visto che
puntualmente sembra quasi che questa Amministrazione vada contro il
volere dei Comuni, le suggestioni, le riflessioni dei Comuni, sono
state tradotte in 16-17 emendamenti che sono stati fatti propri ed
inseriti nella legge, questo non è stato messo in risalto...l'aver
accettato la riflessione positiva dei Comuni nell'insieme
dell'impianto della legge con un'integrazione a volte per
un'interpretazione corretta, a volte per chiarimenti, che è stata
accettata... Allora vogliamo dire che la parte di riferimento, cioè
i Comuni...perché questa è una legge che dice ai Comuni cosa devono
fare, e porta su tre concetti fondamentali: regole certe.
Qualcuno correttamente lo ha sottolineato, anche il collega
Cerise, i piani regolatori, l'esigenza di avere tutti un
riferimento che non può più essere dilatato nel tempo, altrimenti
si rischia sempre di essere
borderline
, è in deroga, ma non
è in deroga e intanto tutto va avanti. Questo è un altro passo
molto significativo, ma per tutti. Siamo partiti con questa
legislatura che c'era un piano regolatore approvato, oggi siamo a
22 piani regolatori approvati, 23 che stanno per essere presentati,
altri 12 che sono quasi pronti e gli altri daranno
un'accelerata...e vi sembra poco?
La certezza delle regole è un altro aspetto essenziale. L'altro
punto qualificante è la semplificazione, di cui tutti si riempiono
la bocca: questa volta abbiamo detto come riuscire ad agevolare il
cittadino attraverso una sburocratizzazione, una semplificazione,
un evitare il rimando dal Comune alla Regione e viceversa, oggi che
è stato fatto, non viene messo in risalto, anzi!
Nell'ambito delle giuste osservazioni fatte dai cittadini come
dai Comuni, si è molto discusso sui bassi fabbricati da 20 a 25
metri, abbiamo anche partecipato a questo, ce ne rendiamo conto, ma
il fatto di avere discusso anche di questi temi va nella logica di
capirsi sul risultato che si vuole ottenere. Abbiamo cercato di
spiegare perché a nostro avviso è sufficiente, ma è stata una
discussione corretta, nel senso che si deve in questa sala
stabilire delle regole sotto questo profilo.
L'altro aspetto è una delle basi su cui si è impostato questo
rapporto di modifica di una legge sicuramente molto importante,
ovvero la certezza per il cittadino di avere risposte in tempi
brevi. Questa è una delle basi su cui la democrazia può fare passi
avanti, in cui c'è credibilità per le istituzioni e la possibilità
di avere dei risultati. In un momento, che tutti hanno sottolineato
di difficoltà, aver raggiunto questo obiettivo è importante. Poi
nei risultati positivi registrano anche che le palline bianche sono
da leggere verdi...anche questo per noi d'ora in poi è un sollievo,
e capiamo che alla fine bisogna dire che questa legge è nefasta, se
poi guardiamo quante volte si voleva votare verde ma si è votato
bianco...solo perché non si sono dati altri 15 giorni per fare non
so che cosa...
Credo che il risultato non è positivo, ma ottimo, soprattutto
per i Comuni e la gente che ha a che fare con i Comuni.
Presidente
- Pongo in votazione la legge nel suo
complesso:
Consiglieri presenti: 33
Votanti: 30
Favorevoli: 25
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK