Consiglio Regionale della Valle d'Aosta - Oggetto del Consiglio n. 73 del 29 marzo 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 73 del 29 marzo 1972 - Resoconto
OGGETTO N. 73/72 - Corsi di falegnameria presso l'Istituto
Professionale di Aosta. (Interpellanza)
Manganoni (P.C.I.)
- Nei locali dell'edificio
dell'Istituto Professionale ve ne è uno destinato - che almeno era
destinato - al corso per falegnami ed ebanisti. È un locale vasto,
comodo, munito di macchinari e di attrezzature moderni, che però da
un anno è chiuso.
Ora, fanno ancora mostra di sé in questo locale dei magnifici
mobili, costruiti secondo lo stile dell'artigianato valdostano.
Senonché, pare che quest'anno non si sia potuto aprire per mancanza
di iscrizioni, perché non ci sono allievi che si iscrivono.
Ora, qui non si può fare colpa a nessuno naturalmente, però
dispiace di vedere questo locale, tutta questa attrezzatura,
chiusa, ferma e, noi sappiamo che sul mercato, oggi, i mobili
rustici hanno una notevole richiesta.
Ed allora noi, non creando degli ebanisti-falegnami, possiamo
correre il rischio che questi mobili, anziché essere costruiti in
Valle, vengano poi costruiti altrove ed inviati in Valle - come
succede già per certi pezzi dell'artigianato che arrivano dalla
Valle (adesso non mi ricordo più).
Comunque, qui, non so, bisognerebbe vedere, certamente nei
limiti del possibile, anche se fosse possibile non per la frequenza
dell'anno intero, perché magari certi giovani lavorano ecc., ma
magari alcuni corsi, per un periodo, serali, per alcuni mesi, non
so, cioè questo è l'Assessore che dovrà vedere di esaminare le
possibilità perché io capisco che non è facile, perché oggi tutti i
giovani sono portati per fare i meccanici e non vogliono più fare i
falegnami - ciò che secondo me è sbagliato perché ci vogliono si i
meccanici, ma sono necessari anche i falegnami-ebanisti. Anche per
la ragione che il falegname-ebanista uno lo può fare anche nel
proprio paese, senza bisogno di venire in città.
Giacché sono in argomento, vorrei sentire anche il parere
dell'Assessore all'istruzione su un altro fatto.
Oggi all'I.P.R. vi sono 105 allievi che frequentano il corso di
congeniatori meccanici e sono dei giovani che, quando escono dalla
scuola, con facilità, trovano un'occupazione perché la preparazione
che ricevono alla Scuola Professionale è ottima.
Però non sarebbe il caso di istituire, a fianco del corso per
congeniatori meccanici, anche quelli di riparatori di
autoveicoli?
E mi spiego meglio. Oggi escono di là, con un'esperienza di
tornitore, fresatore, saldatore, aggiustatore ma, se noi diamo in
mano a questi giovani una macchina, un'automobile, che il motore
non va, che si è fermato, ebbene, quelli non sanno dove mettere le
mani.
Se noi creassimo - in futuro, naturalmente bisogna esaminare la
possibilità, anzi fare 105 congeniatori meccanici - dico 105 perché
questo numero è quello di oggi - se dessimo la possibilità ad una
parte di questi di fare il riparatore di autoveicoli, nel senso
che, quando escono da quella scuola, possono anche aprirsi un
garage e ripararsi le macchine, ebbene noi daremmo la possibilità a
molti di questi giovani di installarsi nel loro paese. Perché la
motorizzazione che c'è oggi, in ogni paese, o almeno, se sono paesi
piccoli di montagna, un gruppo di alcuni Comuni, un garage,
un'officina di riparazioni di automobili ha del lavoro.
Ed allora noi daremmo la possibilità a questi giovani di aprire
nel loro paese, senza bisogno di dover sempre confluire ad Aosta,
un'officina meccanica modesta, anche piccola, per la riparazione
degli autoveicoli e quindi eviteremmo a questi giovani il fatto di
dover abbandonare il loro Comune, almeno per il lavoro, magari alla
sera ci possono ritornare, comunque per recarsi a lavorare ad
Aosta.
Quindi daremmo la possibilità di un'occupazione in loco.
Lustrissy (D.P.)
- Ma, per quanto riguarda
l'interpellanza, il contenuto, mi pare che il Consigliere Manganoni
abbia già dato una risposta al problema.
In effetti quella scuola di falegnameria esiste dal 1966 e non è
che il corso sia stato soppresso. È stato sospeso per la mancanza
del numero di iscrizioni.
Noi, tutti gli anni, all'inizio dell'anno scolastico, facciamo
dei manifesti per reclamizzare la scuola. Li distribuiamo alle
scuole dove si licenziano gli alunni della scuola media, li
distribuiamo ai sindaci per l'affissione. Però, malgrado tutto
questo, già l'anno scorso abbiamo avuto la sensazione che il corso
si stava esaurendo.
Difatti, quest'anno, al 30 novembre, avevamo 3 domande di
iscrizione. Al 30 dicembre ne avevamo 5. Abbiamo prorogato ancora
la possibilità della richiesta d'iscrizione sino a gennaio ma,
visto che non c'erano altre richieste di iscrizione, abbiamo deciso
- momentaneamente - di sospendere i corsi.
Effettivamente dispiace perché l'attrezzatura esiste, il locale
esiste ed è moderno ed i mobili che sono colà custoditi,
evidentemente, non è che siano abbandonati, sono solo depositati ed
in custodia presso l'Istituto Professionale a memoria non solo del
lavoro fatto, e per la futura ripresa dell'attività dei futuri
allievi, ma saranno poi utilizzati, se si dovrà esaurire questa
fase, dall'Amministrazione regionale, secondo le esigenze, per
mostre mercato o cose del genere.
Ora, il problema che lei ha sollevato è abbastanza importante,
perché in effetti è vero quanto dice che manchiamo di operai
specializzati nel settore di falegnami-ebanisti. Operai che sono
molto richiesti, tra l'altro, anche dalle industrie specializzate
di arredamento o altro e, sul mercato della Valle d'Aosta, non si
trovano.
Abbiamo, peraltro, un buon gruppo di artigiani che continua
questa tradizione e che effettivamente non è riuscito a creare
attorno a sé, nei confronti dei giovani, un certo tipo di
sensibilità per avviarli a questa professione. Noi abbiamo fatto
tutto il possibile per sensibilizzarli e per farlo. Però il
risultato è stato quello. Si era pensato, l'anno scorso, proprio
prevedendo il rapido esaurimento delle richieste di iscrizione
della scuola, di trasferire la scuola in una località diversa da
Aosta, cioè inserirla - utilizzando il macchinario - si pensava, in
primo luogo, a Morgex perché il Comune aveva acquistato un vecchio
edificio della Cogne, attualmente in buono stato, e si pensava di
localizzare il macchinario in quella zona perché si pensava che in
quella zona vi fossero delle richieste, per lo meno a livello di
tendenza, di conseguire una specializzazione di quel tipo.
Però da un'indagine che abbiamo fatto a livello di licenziandi
della terza media nella zona, purtroppo il risultato è stato
negativo. Allora, prima di affrontare altre spese costose di
trasferimento di macchinari, di attrezzatura di locali, abbiamo
preferito soprassedere.
E proprio si pensava, in quel locale lasciato libero poi ad
Aosta, di insediare un tipo di corso da lei richiamato, cioè quello
di riparatori meccanici. Il problema ce lo siamo posto. Io ritengo
che dal prossimo anno scolastico si potrà meglio esaminare e
riproporre, o a livello di corso professionale di durata varia -
che si può conseguire anche al termine dei tre anni di congeniatore
meccanico, o un ulteriore anno, se vogliamo chiamarlo di
specializzazione nel settore, per avviarli a quelle professioni:
elettrauto, riparatore meccanico di autovetture.
Comunque la tendenza è questa anche perché la richiesta del
mercato, è vero quanto lei diceva, che l'artigiano
riparatore-elettrauto ha la possibilità di inserirsi nel tessuto
delle attività economiche con un'attività, diciamo così,
indipendente, con la possibilità di un certo tipo di
remunerazione.
Tanto io ritengo che il problema sia stato ben posto e meriti
poi una risposta adeguata per il prossimo anno scolastico.
Manganoni (P.C.I.)
- Do atto delle assicurazioni
dell'Assessore e capisco che non dipende solo dalla volontà
dell'Assessore ma dipende dalla volontà di quelli che si iscrivono.
La difficoltà sta lì.
Comunque che dedichi la sua attività, faccia tutti gli sforzi in
modo di avviare in questo modo l'Istituto Professionale.
Fosson (U.V.)
- Passiamo al punto 4.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK