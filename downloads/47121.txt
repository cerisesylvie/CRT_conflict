Consiglio Regionale della Valle d'Aosta - Oggetto del Consiglio n. 3424 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3424 del 20 marzo 2024 - Resoconto
OGGETTO N. 3424/XVI - Interrogazione: "Rilievi fonometrici
delle centrali tecnologiche G3 nell'area sud-ovest dell'Ospedale
Parini".
Sammaritani (Presidente) -
Passiamo al punto n. 19
all'ordine del giorno. La parola all'assessore Marzi.
Marzi (SA) -
Domanda n. 1: "se anche per i lavori delle
centrali tecnologiche G3 sono stati effettuati gli stessi identici
rilievi fonometrici adottati per il cantiere previsto per il nuovo
Ospedale". Per i lavori di realizzazione del corpo G3, relativo
alle centrali tecnologiche, non è stato necessario procedere con
ulteriori approfondimenti fonometrici rispetto a quelli già svolti
per il corpo K, cioè il nuovo Ospedale, e per il corpo P, cioè il
parcheggio a est, e quella che viene definita la Hospital Street,
che corrisponde all'attuale viale Ginevra e che corrisponderà in
futuro alla nuova area d'ingresso a collegamento con il nuovo
Ospedale. La società SIV S.r.l. ha informato che i lavori per la
realizzazione del corpo G3 sono assimilabili a quelli previsti per
la nuova area di ingresso e collegamento con il nuovo Ospedale, sia
in termini di scavi, sia in relazione alle pareti di sostegno
provvisorio da realizzare, sia in relazione inoltre alle distanze
dagli edifici vicini. La società ha quindi sottolineato come gli
approfondimenti fonometrici già svolti per la nuova area
d'ingresso, a collegamento con il nuovo Ospedale, valgano pertanto
anche per il corpo G3. I lavori del G3 sono inoltre considerati
meno impattanti anche sotto il profilo acustico. Tali lavori, i
quali avranno una durata limitata nel tempo, non prevedono infatti
demolizioni, se non di livello del tutto residuale.
Con riferimento al corpo G3, relativo alle centrali
tecnologiche, come abbiamo già avuto modo di comunicare a questo
Consiglio, ricordiamo che la consegna dei lavori all'impresa
appaltatrice è avvenuta il 19 dicembre 2023, come da lei richiamato
nello scorso Consiglio, la Giornata della Dichiarazione dei
rappresentanti delle popolazioni alpine, meglio conosciuto come
Dichiarazione o Carta di Chivasso. La scadenza dettata dal PNRR,
che richiedeva l'avvio dei lavori entro il 31 di dicembre 2023, è
quindi stata rispettata.
Domanda n. 2: "quali soggetti pubblici sono stati coinvolti dai
suddetti rilievi". Come precisato per il corpo G3, non sono stati
svolti ulteriori studi fonometrici rispetto a quelli già condotti
per il cantiere del nuovo Ospedale nel suo complesso. Precisiamo
inoltre che il progetto dell'intervento è stato sottoposto ed
esaminato da tutte le strutture competenti nell'ambito di apposita
conferenza dei servizi dove l'Azienda USL ha espresso il proprio
parere favorevole di competenza. Pertanto confermiamo che non è
stato necessario procedere con successivi ulteriori coinvolgimenti
di specifiche strutture dell'Azienda USL e che quindi non vi sono
deliberazioni aziendali sull'argomento.
Domanda n. 3: "quali soggetti sono stati coinvolti per
realizzare l'analisi complessiva previsionale dell'impatto
vibrazionale con particolare riferimento al laboratorio di
analisi". La relazione preliminare di impatto vibrazionale del
nuovo corpo G3, che le è stata trasmessa in data 22 febbraio 2024
nell'ambito della richiesta da lei effettuata, è stata redatta dal
Coordinatore della sicurezza e contiene la valutazione degli
impatti vibrazionali degli interventi previsti nell'ambito del
cantiere di realizzazione del corpo G3. Più in generale confermiamo
che tutte le valutazioni sono state svolte in sede di Conferenza di
servizi, la quale ha rilasciato parere favorevole all'intervento.
Confermiamo inoltre che le valutazioni svolte non hanno ritenuto di
dover adottare soluzioni volte a fare ricorso a un piano
alternativo per l'esecuzione delle attività del laboratorio
analisi. Come abbiamo già riferito a questo Consiglio, infatti, in
occasione della risposta a precedente iniziativa sul medesimo tema,
confermiamo che l'intera area di realizzazione delle centrali e
tutti gli edifici circostanti saranno oggetto di attento
monitoraggio delle vibrazioni
ante
, durante e
post
opera, con sistemi di ultima generazione in grado di misurare
qualsiasi tipo di vibrazione. Grazie mille.
Presidente -
Replica il consigliere Lucianaz.
Lucianaz (RV) -
Andiamo per punti, Assessore, intanto la
ringrazio per la risposta, che sicuramente non ha apportato nessun
elemento di novità, ma non si preoccupi, che noi Valdostani siamo
conosciuti per la nostra perseveranza e non molleremo su questo
punto, stia tranquillo.
Io non so chi le ha suggerito la prima risposta, nel senso che
lei mi dice che non è stato necessario procedere con i rilevamenti.
Nella relazione per la valutazione di impatto acustico, che
accompagna appunto l'esecutivo delle centrali tecnologiche,
troviamo alla pagina 11 che la classificazione acustica del Comune
di Aosta prevede che l'area del cantiere risulta inserita in classe
particolarmente protetta e questo mi sembra evidente essendo a due
metri dalle finestre delle sale operatorie. Dico questo perché "il
rumore causato da un cantiere è spesso elevato, impulsivo,
incontrollato - e questo lo dice la relazione stessa da lei citata
oggi - in quanto tutti gli elementi lo rendono difficilmente
tollerabile. Il cantiere silenzioso non è perseguibile - è scritto
a pagina 9 - questo al fine di tutelare la salute dei residenti e
contenere le proteste e le lamentele". I moribondi purtroppo non
possono neppure farlo, però anche i residenti di fronte all'area G3
avranno modo di lamentarsi, ne sono sicuro. Perché dico questo?
Perché "il committente - riporto sempre, pagina 9 della relazione
da lei citata - ha deciso a titolo volontario di dotarsi di una
valutazione previsionale di impatto acustico. Tale scelta risulta a
seguito delle richieste fatte dall'ARPA, vista la durata dei
lavori, e che ritiene necessario sia presentata la relazione
previsionale di impatto, aggiornata, integrata e recepita dalla
ditta appaltatrice - qua quindi verificheremo se la ditta
appaltatrice effettuerà effettivamente tutti questi accorgimenti -
il primo passo è di individuare, per iniziare questa rilevazione,
un valore limite di emissione che non comporti un danno alla salute
della popolazione che risiede, studia, lavora", figuriamoci chi è
sul letto operatorio o ricoverato in rianimazione. Qui si parla di
linee guida dell'OMS in quanto non abbiamo normativa regionale
sulla materia. Tali linee pubblicate nel 2018 evidenziano che un
decibel superiore a 45 sia associato a effetti disturbanti del
sonno, valori superiori a 53 decibel producono a medio-lungo
termine effetti negativi sulla salute, tra cui disturbi
cardiovascolari e ipertensione. Questo non lo dico io, lo dice la
relazione di cui lei ha parlato all'inizio. Tutto questo per dirle
che, considerati i 25 decibel delle finestre chiuse, arriviamo
comunque a un limite superiore a quello previsto dalla legge. Io
sono convinto che in estate - visto il cantiere, avrà un effetto
limitato, comunque sarà di oltre 500 giorni... - le finestre non
saranno chiuse su via Saint-Martin-de-Corléans, quindi supereremo
abbondantemente i limiti decibel e infatti è stata necessaria la
deroga dell'Amministrazione comunale. Questo per dirle che dentro
l'Ospedale vivranno le stesse terribili problematiche. Si ricordi
ancora che la conoscenza dei dati acustici a ogni sorgente per il
calcolo previsionale di impatto acustico è fondamentale. Io in
questa relazione trovo i rilievi fonometrici piazzati sul
condominio di viale Ginevra, di via Guédoz, di via Roma, di viale
Gran San Bernardo, di via Edelweiss, di viale della Pace e via
Ginevra ancora. Abbiamo monitorato quell'area e non abbiamo un solo
rilevamento su via Saint-Martin-de-Corléans e neppure su via
Chaligne. Se questo, a suo avviso, è il modo di monitorare e di
prevenire
ex ante
i disturbi, mi dica un po' che cos'è
allora una cosa seria.
Mi spiace, non sono assolutamente soddisfatto della sua
risposta, stia tranquillo che la tallonerò già al prossimo
Consiglio. Buon lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK