Consiglio Regionale della Valle d'Aosta - Oggetto del Consiglio n. 3098 del 21 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3098 del 21 dicembre 2023 - Resoconto
OGGETTO N. 3098/XVI - Reiezione di mozione: "Impegno a
fornire ai cittadini valdostani una completa informazione sui
rischi attuali della contrazione del VIRUS SARS-COV2 e sulle
terapie di cura".
Bertin (Presidente) -
Passiamo pertanto al n. 48, una
mozione. Si è prenotato il consigliere Lucianaz, ne ha facoltà.
Lucianaz (RV) -
Visto che è l'ultimo punto prima del
riposo del Santo Natale, vediamo di essere concilianti e visto che
ieri abbiamo già ricordato purtroppo quanti morti, per cause
violente, ci sono attualmente nel mondo, dovute a decisioni
politiche più che altro, occupiamoci degli aspetti sanitari.
Con questa mozione, che il capogruppo mi ha gentilmente concesso
di presentare, vorrei ritornare su questo argomento sicuramente
tabù, e me ne accorgo quando in V Commissione pongo delle domande
che parlano di vaccini, c'è il nuovo Torquemada, impersonato dal
Presidente Padovani, che puntualmente mi cassa le domande.
È stato un argomento difficile, divisivo, molto delicato, tutti
quanti siamo al corrente che abbiamo passato quasi quattro anni
molto difficili, che hanno diviso famiglie, amicizie, e non sto a
farla lunga.
Quello che io vorrei chiedere a quest'assemblea, in particolare
al Governo, è che si cerchi in qualche modo di stemperare questo
clima.
Io ho assistito personalmente, come immagino tanti di voi, a dei
momenti veramente brutti, di segregazione quasi, per chi non era
vaccinato, e io ve lo dico sinceramente, io non mi sono vaccinato
proprio per capire fin dove si poteva arrivare con questo
comportamento abbietto. Riuscire a mettere all'indice persone che
avevano fatto scelte, magari anche sanitarie, scelte legittime, di
non inocularsi questo vaccino... purtroppo abbiamo assistito a cose
scandalose. Sarebbe bene non ritornarci sopra e il mio timore è che
se ne parlerà ancora per anni e anni.
Cerchiamo di uscirne in qualche modo. Con quest'iniziativa
chiedo delle informazioni al Governo sull'attuale situazione
SARS-COV-2, sempre se esiste ancora la SARS-COV-2, perché con tutte
queste varianti sinceramente io leggo tante cose ma non riesco a
capire bene a che punto siamo arrivati.
Prima però vi voglio citare, visto che c'è un po' di tempo, i
fatti attuali, e parto a ritroso, parlando della notizia pubblicata
su uno dei pochi giornali che abbiano dato quest'informazione:
"Speranza e Magrini indagati, hanno taciuto gli effetti avversi del
vaccino". Questo titolo è apparso il 22 novembre 2023; si legge che
l'allora direttore dell'AIFA, Nicola Magrini, con il Ministro della
salute, Speranza, risultano indagati dalla Procura della Repubblica
di Roma. Tra le pesanti accuse anche l'omicidio plurimo. La notizia
è emersa durante la trasmissione "Fuori dal Coro" di Giordano,
nella quale la giornalista Marianna Canè ha elencato alcune
imputazioni, tra cui il falso ideologico e l'omicidio plurimo.
Alla base di queste imputazioni, il Procuratore capo della
Repubblica di Roma, Francesco Lo Voi, ha deciso d'iscrivere questi
due personaggi nel registro degli indagati.
L'esposto era stato presentato nel maggio scorso dagli avvocati
Veneziano e Lorenzo di Avvocati Liberi, con la firma anche del
Comitato Ascoltami (4.200 danneggiati dal vaccino Covid che si sono
riuniti in associazione) ma è stato sottoscritto anche dagli
operatori della sicurezza associati, dal sindacato dei finanzieri
democratici, dal sindacato di Polizia LES, dalla ex Senatrice
Granato.
Nelle comunicazioni si afferma che "Fuori dal Coro" riporta dei
documenti che già nel gennaio 2021, quindi a un mese dall'inizio
della campagna vaccinale, vi erano scambi epistolari in cui i
funzionari dell'Agenzia del farmaco parlavano di pazienti fragili
che rientravano nella popolazione dei non studiati - quindi non
tutte le categorie erano state studiate - e anche dei primi effetti
avversi segnalati subito dopo le vaccinazioni, in particolare da
parte di soggetti che avevano già contratto l'infezione, quindi
erano naturalmente guariti.
Questo non è servito a nulla, si è voluto imporre - tramite
direi un girone infernale, vizioso, sempre più restrittivo - la
vaccinazione forzata a tante categorie di persone.
È successo a me ma penso anche a tanti di voi di vedere gente
vaccinarsi con le lacrime agli occhi, però costretti a vaccinarsi,
perché questo gli era imposto dal datore di lavoro, gente che aveva
chiesto informazioni ai medici sul vaccino e non ne ha
ottenute.
Sinceramente le lamentele e le criticità sono state veramente
troppe, perché un'organizzazione che si deve occupare della salute
dei cittadini non ne avesse tenuto conto.
La psicologa del Comitato "Ascoltami", l'altro giorno, dopo
questa notizia, è arrivata a dire: "È arrivato il momento di fare
giustizia, dopo che per anni i danneggiati sono stati demonizzati e
insultati", parlo dei danneggiati, non parlo solo dei non
vaccinati, i danneggiati che si sono sottoposti volontariamente
alla vaccinazione.
Dice Federica Angelini, la fondatrice del Comitato "Ascoltami":
"Abbiamo bisogno di verità e giustizia per tutti, e non solo per i
danneggiati. Chiedo al Ministro della salute Schillaci che
finalmente si faccia carico della nostra situazione, del nostro
inferno che viviamo ogni giorno e che va avanti da oltre tre anni.
Chiediamo che le istituzioni si occupino di noi, come avrebbero
dovuto fare, per la verità, fin dall'inizio, invece ci hanno
ignorati, silenziati e tenuti nascosti. È arrivato il momento che
emerga tutta la verità e non solo le bugie che stanno emergendo da
quest'inchiesta".
Per quanto riguarda la Valle d'Aosta, sappiamo, a detta
dell'Assessore alla sanità, che non pare ci siano casi di effetti
avversi attualmente, poi se ci sono novità, ci aggiorni pure,
Assessore.
Magrini, responsabile dell'Aifa, è riuscito a scrivere: "Se non
mettiamo tutto a tacere, queste segnalazioni sugli effetti avversi
post-vaccinali in persone già guarite dal Covid, così si uccide
questo vaccino".
Questa sarà una frase che passerà alla storia, infatti la
giornalista chiosa: "Perché salvare il vaccino? Forse era più
importante che salvare le persone".
Per Speranza ora la situazione si fa complicata, il suo caso
dovrà essere affrontato dal Tribunale dei Ministri che ha 90 giorni
di tempo per utilizzare le indagini della Procura o respingerle,
potrebbe finire in un nulla di fatto, come è successo alla Procura
di Bergamo per la mancata istituzione delle zone rosse, però gli
elementi portati all'attenzione chiamano direttamente in causa AIFA
e Speranza che dovranno ora dimostrare di non essere stati a
conoscenza di alcuna evidenza, cosa che nella trasmissione
televisiva hanno dimostrato; infatti nell'esposto presentato, i
reati sono pesanti: corruzione per l'esercizio della funzione,
articolo 318, corruzione per atti contrari ai doveri di ufficio,
articolo 319, false dichiarazioni, falsità ideologica commessa da
pubblico ufficiale, omicidio, lesione personale, somministrazione
di medicinali in modo pericoloso per la salute pubblica.
Vedremo come procederà questa indagine.
La notizia ha fatto il giro del mondo, tantissime testate
all'estero ne hanno parlato, per esempio "France Soir", che è il
giornale dove sono uscite le affermazioni di Luc Montagnier,
rimpianto premio Nobel, sui danni che questi vaccini avrebbero
potuto procurare, ma Luc Montagnier naturalmente è stato deriso da
soubrette e pseudo giornalisti prezzolati. Questa è un'altra
vergogna italica.
Le raccomandazioni sono per fare una quinta dose, non so se si
continuerà su questo passo, nonostante tutte queste segnalazioni. È
recente la segnalazione dell'EMA, l'Istituto europeo del farmaco,
che ammette morti dovute al vaccino.
La traduzione è: "A causa dell'enorme numero di morti improvvise
anche tra i giovani, l'autorità per il farmaco europeo EMA e la
Commissione europea ora ammettono nella versione nuova
dell'allegato 1 alle decisioni di autorizzazione di immissione sul
mercato dei cosiddetti vaccini Covid-19 Comirnaty e Spikevax di
Moderna, che queste due sostanze basate su a mRNA causano
miocarditi e pericarditi, provocando morti e altri gravissimi danni
irreversibili".
Questo lo dice la scienza, l'autorità suprema in fatto di
farmaci.
Non sto a leggere altri testi, giustamente Renate Holzeisen,
l'avvocato di Bolzano, si chiede dov'è la giustizia, "Chiediamo che
si dimettano subito i Giudici della Corte Costituzionale. Questo è
il fallimento totale di quel potere che fatico a definire
giustizia, avete sulla coscienza la vita di tanti giovani e di
tanti cittadini".
Nella conferenza stampa dell'europarlamentare Marcel de Graaff
del 21 novembre 2023, parlando dei vaccini anti-Covid, afferma:
"Questo mese abbiamo finalmente ricevuto la risposta dell'EMA alla
nostra lettera ed è una risposta scioccante. Questi problemi sono
così grandi che abbiamo chiesto all'EMA di ritirare immediatamente
l'autorizzazione al commercio dei vaccini. L'EMA, in risposta
tramite la funzionaria irlandese Emer Cooke, direttrice
dell'Agenzia europea per i medicinali ad Amsterdam, dice: "Sono
ammessi sul mercato i vaccini Covid esclusivamente per le
immunizzazioni individuali e assolutamente non per il controllo
delle infezioni, non per prevenire o ridurre l'infezione",
esattamente il contrario di cosa le autorità politiche e
istituzionali italiane ci hanno detto per tre anni.
"Non solo l'EMA non ha autorizzato affatto i vaccini per
prevenire l'infezione, i rapporti di
(incomprensibile)
dell'EMA sull'ammissione dei vaccini sottolineano la mancanza dei
dati sulla contagiosità", quindi non avevano neppure gli studi per
affermare che questi vaccini non erano validi.
"I vaccini infatti non avevano lo scopo di prevenire le
infezioni e non ci sono dati che dimostrino che i vaccini aiutino
contro le infezioni". L'EMA, il più importante organismo
scientifico, istituzionale europeo in fatto di farmaci, afferma che
"l'esposizione al virus aumenta la possibilità di contagi anche nei
soggetti vaccinati". I Governi sapevano questo fin dall'inizio,
sapevano che la vaccinazione non preveniva la trasmissione, lo
sapevano.
Io non so se devo continuare, vi cito solo quattro sentenze
recenti e poi sto zitto. La prima riguarda un pronunciamento del
Tar del Lazio che ha rigettato la domanda di alcuni sanitari che
avevano portato in giudizio AIFA perché, nel giustificare la loro
sospensione al lavoro, non avevano dato le motivazioni necessarie
sull'efficacia dei vaccini e il rapporto rischi-benefici.
Il Giudice, rigettando la domanda dei due sanitari, però motiva
che AIFA non era in possesso di quei dati al momento della messa in
commercio dei vaccini, perché AIFA non aveva alcun dato, in quanto
tutto quanto era ancora in possesso dell'EMA, quindi AIFA ha
autorizzato queste vaccinazioni senza essere in possesso di alcun
dato. Questo è sentenziato dal Tar del Lazio.
Gli interrogativi sono inquietanti su quest'approvazione dei
vaccini.
Eppure, nel corso della campagna vaccinale, il Governo Conte 2 e
poi Draghi hanno ripetuto come un mantra che i vaccini erano
efficaci, che avrebbero bloccato il virus, che il rapporto
rischi-benefici era decisamente a favore di questi ultimi, tutto
questo senza avere ancora un dato in mano, come conferma questa
sentenza.
Altra sentenza, questa è pronunciata dal Giudice per le indagini
preliminari del Tribunale di Chieti: sono stati assolti dall'accusa
di interruzione di pubblico servizio - quindi annullando il decreto
penale di condanna che gravava su di loro - due sanitari che
durante la vaccinazione si erano recati al Centro vaccinale
pretendendo risposte sulla sicurezza ed efficacia dei vaccini. Il
medico vaccinatore di turno non gliele aveva fornite, anzi, li ha
denunciati per interruzione di servizio.
La sentenza del GIP, che si chiama Luca De Ninis, è la seguente:
"Era invece un loro diritto sacrosanto richiedere informazioni sui
vaccini" e pertanto non solo la loro non era interruzione di
pubblico servizio, ma semmai è il medico che è stato denunciato per
aver interrotto un servizio pubblico. È stata rimandata al
Procuratore la posizione penale del medico.
Per la prima volta un Giudice afferma, in una sentenza passata
in giudicato, gli errori della campagna vaccinale.
Il terzo caso è del giudice Susanna Zanda di Firenze, questo è
solo di primo grado, quindi è ancora appellabile: a un'infermiera
non vaccinata sospesa per un anno è stata riconosciuta la
discriminazione e il disposto reintegro degli stipendi, condannando
la USL a un risarcimento di 200 euro per ogni giorno senza lavoro.
Decisivo nel giudizio il report INAIL sui sanitari in malattia per
Covid, che dimostra come il vaccino non abbia protetto dal virus.
In sostanza, nel 2022, l'INAIL ha avuto oltre il 62% di sanitari in
malattia causa Covid e il ragionamento è semplice: "Come è stato
possibile, essendo tutti vaccinati non avrebbero dovuto contrarre
neanche un raffreddore". Usando così la logica, il Giudice ha
riconosciuto all'infermiera il suo diritto a vedersi riconosciuti
non solo gli stipendi arretrati con tanto di previdenza, ma il
risarcimento danni nella misura di 200 euro per ogni giorno di
lavoro perso.
Termino con la quarta, per non farla troppo lunga: il Giudice di
Viterbo ha condannato il Ministero all'istruzione a versare gli
stipendi arretrati a tre docenti che furono sospesi dal lavoro
perché senza vaccino. È stata riconosciuta la retro-attività del
reintegro per colpa della legge scritta male.
Ciò che è importante di questa pronuncia è che, essendo passata
in giudicato, non è più appellabile e quindi, come tale, potrebbe
essere utilizzata da molti altri avvocati che stanno difendendo
migliaia di persone sospese dal lavoro che ora chiedono
giustizia.
Vi ho citato tre casi, ne trovate innumerevoli sugli organi
d'informazione; forse non sono organi d'informazione da mainstream,
che spesso e volentieri non le citano neppure queste notizie, però
la situazione, allarmante com'era, adesso è diventata tragica.
Io vi ho citato solo esempi di fatti concreti, non ho fatto
considerazioni per il fatto che bisognerebbe forse riuscire a
questo punto a trovare sinceramente un momento di dialogo, di
confronto sereno, se possibile, e in quest'aula la vedo dura, però
in ogni caso io lo sforzo l'ho fatto con quest'iniziativa.
Presidente -
La discussione generale è aperta. Qualcuno
vuole intervenire nella discussione generale della mozione? Se
qualcuno vuole intervenire, si prenoti, altrimenti chiudo la
discussione generale.
Non vedo prenotazioni, chiudo la discussione generale. La
discussione generale è chiusa. Per il Governo, replica l'assessore
Marzi.
Marzi (SA) -
Collega Lucianaz, credo che ogni iniziativa
abbia assolutamente dignità di essere rappresentata in questo
Consiglio, quindi di conseguenza, brevissimamente, le faccio
presente che, nella risposta all'interrogazione 18 che ieri è stata
rappresentata in Consiglio, abbiamo lungamente fornito i dati
rispetto a quanto oggi tutta la sanità valdostana è impegnata a
fare rispetto al tema pandemico.
Ho colto in maniera assolutamente positiva l'inizio e la fine
della presentazione della sua iniziativa, quando addirittura si è
richiamato allo spirito natalizio, però credo che quando avrà
occasione di ascoltare poi dopo la sua requisitoria, avrà modo di
vedere che l'unica cosa di natalizio che poteva esserci è il fatto
che è parso che il bue abbia dato del cornuto all'asino, nel senso
che oggettivamente nulla di conciliante è stato rappresentato
rispetto a questo tema, mentre ritengo che, nello spirito della sua
iniziativa, il silenzio sia la miglior cosa rispetto a un periodo
drammatico nel quale tutti hanno cercato di fare il meglio
possibile, e noi in tal senso abbiamo la volontà di continuare ad
agire.
Per questo motivo le chiediamo di ritirare l'iniziativa,
altrimenti la maggioranza non la sosterrà.
Presidente -
Altri? Consigliere Lucianaz, a lei la
parola.
Lucianaz (RV) -
Vede, Assessore, me l'aspettavo
sicuramente questa risposta, non poteva rispondere diversamente. Il
fatto che si continui a rifiutare un'evidenza... mi spiace, saranno
i malati a giudicarla, saranno coloro che verranno di volta in
volta informati di quanto starà succedendo, anche dal punto di
vista giudiziario.
Per carità, ieri ci ha fornito qualche dato in risposta al
collega Baccega, ho sentito bene. La mia azione era più incisiva,
avrei voluto sentire altri dati, ad esempio le avevo scritto:
"Rappresentare un quadro completo dello sforzo di carattere
sanitario finanziario psico-sociale", non ne ha detto una parola,
perché sicuramente non ha nessuna intenzione di parlarne, non
volete essere concilianti voi del Governo - lei in particolare - ma
sappiate che in questa contrapposizione tra chi si ritiene
portatore della somma verità e della scienza (che scienza non è
stata e lo sta dimostrando in tutti i modi) e chi invece è alla
ricerca della verità si continuerà a scontrarsi.
Continuate a comportarvi così, l'unica cosa che sapete fare è
distribuire milioni. Buon lavoro.
Presidente -
Consigliere Manfrin per dichiarazione di
voto, ne ha facoltà.
Manfrin (LEGA VDA) -
Il gruppo che mi onoro di
rappresentare all'interno di quest'aula ha guardato le impegnative
che questa mozione pone all'attenzione di quest'assemblea,
nonostante molti colleghi stiano smobilitando e sparecchiando le
carte dal tavolo.
Sulla base di questo ha verificato gli impegni che questo
Consiglio regionale dovrebbe votare e, sinceramente, non vi ha
trovato un impegno che potesse non essere giudicato di buon senso,
neanche da chi - come in quest'aula è avvenuto ma soprattutto anche
al di fuori - ha dimostrato una certa avversione per la libertà di
scelta.
Io leggo l'impegnativa e leggo che si deve fornire la più
completa informazione sui rischi che rappresenta ancora il virus
SARS-COV-2 a distanza di 4 anni dallo svilupparsi dell'epidemia e
quali siano le terapie idonee.
Chi è favorevole o sfavorevole agli obblighi vaccinali su questo
non può avere nulla da dire.
Rappresentare un quadro completo dello sforzo di carattere
sanitario, finanziario e psico-sociale che ha impegnato così a
fondo tutte le strutture pubbliche e la comunità valdostana nella
sua interezza, avere un quadro di quello che è accaduto... io credo
che sia un impegno che ci si può prendere tranquillamente; d'altra
parte se quest'impegno, così come mi pare, non verrà votato,
fortunatamente a livello nazionale è stata votata una Commissione
d'inchiesta che lavorerà in maniera alacre per stabilire tutto
quello che è accaduto durante la pandemia, comprese eventuali
responsabilità su quello che è accaduto, su tutta una serie di cose
che ha già ben illustrato il collega Lucianaz.
Poi la terza impegnativa, che forse è la parte considerata più
conciliante da parte del collega Marzi che io ho trovato
assolutamente condivisibile: trasmettere finalmente un messaggio
conciliante sull'argomento Covid, capace di stemperare il clima di
contrapposizione che si è creato all'interno della comunità e che
deve inevitabilmente partire dal mondo dell'istituzione e dei
rappresentanti politici tutti.
Vedete, colleghi, noi da tempo elaboriamo un dibattito
all'interno di quest'aula, purtroppo quest'Aula è stata testimone
di diversi atti d'intolleranza e i promotori di questi atti
d'intolleranza, quelli che si sono schierati e scagliati contro chi
chiedeva semplicemente di avere la libertà di poter scegliere e non
obblighi surrettizi a cui sottostare, da questo punto di vista i
messaggi poco concilianti sono stati lanciati da chi purtroppo
rappresentava le posizioni che invece erano favorevoli agli
obblighi.
A prescindere dalla posizione che ciascuno di noi rappresenta,
credo che lanciare un messaggio conciliante possa essere qualcosa
di assolutamente condivisibile.
Purtroppo la nostra Regione è stata protagonista anche di azioni
che io considero riprovevoli e da dimenticare; ricordo le immagini
che ho pubblicato e che sono ancora presenti sui miei canali social
di una famiglia con una persona con disabilità che è stata mandata
via da un consultorio della Bassa Valle perché i genitori non erano
vaccinati, nonostante la normativa imponesse e permettesse di poter
essere presenti all'interno delle strutture sanitarie per
accompagnare le persone con disabilità, anche in assenza di
vaccinazione.
Questa è stata una delle tante violazioni che sono state
commesse contro la legge - tant'è vero che io portai
un'interpellanza in quest'aula - e che devono per forza trovare una
loro collocazione, devono per forza passare attraverso un messaggio
che sia di pacificazione, che dica che un certo tipo di scelta;
soprattutto le scelte che sono coperte dall'articolo 32 della
Costituzione devono poter essere individuali, altrimenti non si
spiegherebbe come mai ci sono molte persone che si schierano in
favore per esempio dell'eutanasia, dicendo che su quella ci deve
essere una libertà di scelta e poi invece, su alcune altre
questioni, dicono che gli obblighi ci devono essere ed è giusto che
siano così e quelli che non si adeguano devono diventare poltiglia
verde, mi pare.
Queste erano le parole che sono state utilizzate non in
quest'aula né al di fuori di quest'aula, né in questa regione per
fortuna.
A nome del gruppo Lega annuncio il voto assolutamente
favorevole.
Presidente -
Ci sono altri interventi? Se non vi sono
altri interventi, mettiamo in votazione la mozione. La votazione è
aperta. La votazione è chiusa.
Presenti: 34
Votanti: 29
Favorevoli: 10
Contrari: 19
Astenuti: 5 (Baccega, Erika Guichardaz, Marquis, Minelli e
Restano).
La mozione non è approvata.
Con questo punto all'ordine del giorno, si chiudono i lavori del
Consiglio di questa "Due giorni". Vista la giornata, auguro buon
Natale a tutti e buone feste.
---
L'adunanza termina alle ore 15:29.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK