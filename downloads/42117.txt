Consiglio Regionale della Valle d'Aosta - Oggetto del Consiglio n. 1069 del 6 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1069 del 6 novembre 2019 - Resoconto
OGGETTO N. 1069/XV - Interpellanza: "Appalto di fornitura
pasti presso il reparto maternità dell'ospedale
Beauregard".
Rini (Presidente) -
Punto 15 all'ordine del giorno. Per
l'illustrazione, la parola alla collega Spelgatti.
Spelgatti (LEGA VDA)
- In data 2 ottobre 2019, è stata
pubblicata da un noto quotidiano on-line una lettera firmata da due
genitori, che raccontavano la loro esperienza al reparto maternità
dell'ospedale Beauregard, dove è nato il loro figlio. In questa
lettera dopo una breve premessa in cui veniva elogiata l'umanità e
disponibilità del personale, testualmente scrivono: "Il cibo del
reparto è disgustoso, imbustato in improbabili contenitori usa e
getta, alla faccia della lotta al cambiamento climatico. La qualità
dei prodotti è decisamente bassa, spesso precotti, mal cucinati e
in alcuni casi immangiabili. Inoltre, da un punto di vista
nutrizionale, i menù proposti sono assolutamente inadatti per donne
che hanno affrontato un parto e hanno bisogno di recuperare energie
e forze. Platesse decongelate e patate semi bollite possono andar
bene a chi ha subito un'operazione al fegato, non a chi ha una
nuova vita da nutrire. In soccorso alle madri fortunatamente
arrivano parenti e amici in stile re magi a portare doni ai nuovi
nati, non oro, incenso e mirra ma abbondanti provviste alimentari.
La noncuranza che abbiamo riscontrato riguardo all'alimentazione
potrebbe compromettere la salute delle pazienti; ad esempio, è
stata data carne di maiale malcotta a donne non immuni alla
toxoplasmosi oppure cibi privi di ferro a pazienti che hanno subito
importanti emorragie durante il parto. Riteniamo sia doveroso
revisionare l'appalto delle forniture alimentari. La maternità non
è una malattia e richiede un'alimentazione sana, nutriente e più
attenta alle necessità specifiche del reparto".
Questa era una lettera aperta, sottoscritta e per questo noi
chiediamo all'Assessore alla Sanità di sapere: "quale ditta sta
fornendo i pasti al reparto di maternità dell'ospedale Beauregard e
da quando"; "quali e quanti controlli ha effettuato l'azienda sulla
qualità e correttezza dei cibi, anche rispetto alle esigenze
nutrizionali delle partorienti"; "se il Governo regionale intende o
meno intervenire in qualche modo sul suddetto appalto di forniture
alimentari".
Presidente -
Per la risposta, la parola all'assessore
Baccega.
Baccega (UV)
- In realtà l'articolo l'avevo letto anch'io
e immediatamente mi sono precipitato - due volte al Beauregard e
una terza volta all'ospedale Parini - a cercare di capire se i
pasti erano davvero così indecenti o meno. È chiaro che per chi è
ricoverato ci sono diverse tipologie di pasti e quindi diventa
difficile per chi è all'esterno valutare con attenzione. Ma
rispondendo alla sua domanda: "quale ditta sta fornendo i pasti",
il 23 gennaio l'azienda ha affidato l'appalto, a seguito di gara
europea, il servizio per la ristorazione degenti e dipendenti alla
Vivenda S.p.a., per 6 anni con facoltà di rinnovo per ulteriori tre
anni. Il contratto è decorso dal 1° aprile 2012 e il 26 aprile 2018
si è proceduto con determina dirigenziale numero 292 al suo rinnovo
fino alla data del 31 marzo 2021; facoltà di rinnovo peraltro
prevista in sede di gara e computata nella relativa base
d'asta.
Ci fosse stata tutta una serie di problemi, comunque di
richieste e di approfondimenti e di problematiche evidenziate,
probabilmente non avrebbero agito nella direzione del rinnovo.
L'azienda ci comunica che la qualità del cibo viene giornalmente
controllata in stretta collaborazione con il direttore di
esecuzione del contratto della società di dietologia e nutrizione
clinica, che è responsabile dell'elaborazione del dietetico
ospedaliero, della conformità dei menù e delle grammature degli
alimenti, come previsto dalle linee d'indirizzo nazionale per la
ristorazione ospedaliera e assistenziale. Tali controlli possono
prevedere la presenza della ditta fornitrice, la Vivenda, o essere
semplicemente effettuati tramite sopralluoghi attivati tutte le
volte che i reparti segnalano problematiche, al fine di valutare il
rischio nutrizionale e di controllare la conformità dei menù e
delle grammature degli alimenti. Eventuali irregolarità segnalate
che dovessero emergere al momento del sopralluogo vengono
immediatamente corrette; questo è previsto dal disciplinare di gara
che recita che il rappresentante dell'azienda U.S.L. ha la facoltà
di richiedere l'esecuzione immediata dei servizi necessari per il
regolare andamento del servizio o di contestare al gestore con
richieste di chiarimento. Qualora le controdeduzioni non fossero
esaustive si procede all'applicazione di penali; questo ci
interessa meno, perché quello che è importante è dare ovviamente
del cibo confacente ai nostri pazienti. Se non ci sono particolari
indicazioni di diete di diverso genere, che vengono richieste
dietro precisa prescrizione medica dal reparto, la dieta per
gestanti rientra nel cosiddetto pasto comune, cioè prevede che la
degente scelga tra le portate previste come di seguito riportato:
due primi a scelta, due secondi a scelta, due contorni a scelta,
frutta fresca o budino o yogurt, questo per il pranzo; per la cena
un primo piatto con altre alternative sempre presenti, un secondo
piatto e un contorno, anche qui frutta fresca, budino, yogurt.
L'azienda segnala che queste scelte vengono effettuate nell'ambito
di un menù che cambia tutte le settimane, articolato sul mese, e
prevede l'alternanza stagionale privilegiando i prodotti del
territorio. Sono comunque presenti diete standard nella misura di
circa 29 regimi dietetici differenti, fruibili previa richiesta
pervenuta dal reparto - l'ipocalorica, la dieta per diabetici - ed
è possibile richiedere diete
ad personam
, ossia schemi
dietetici ricettati individualmente per soggetti con problematiche
complesse, in totale e assoluto rispetto di quanto stabilito dalle
linee guida sopracitate.
I cibi vengono preparati utilizzando prodotti di qualità, ove
possibile rispettando criteri di stagionalità e inserendo prodotti
surgelati solo qualora non fosse possibile trovare il fresco sul
mercato e soprattutto a garanzia della sicurezza alimentare del
paziente. La tecnica utilizzata per la preparazione è il
"cook
and chill"
ossia il cibo viene preparato in maniera
convenzionale e viene sottoposto a raffreddamento rapido con un
abbattitore fino a 10 gradi al cuore del prodotto. Di seguito viene
porzionato su carrelli neutri, trasportato su mezzi refrigerati e
generato sul luogo del consumo con carrelli che da un lato
riscaldano e dall'altro raffreddano. Utilizzando questo tipo di
tecnica di cottura in legame refrigerato si salvaguardano gli
aspetti organolettici, garantendo allo stesso tempo il
rallentamento del processo di proliferazione di agenti in grado di
alterarli. Nella ristorazione questi vantaggi si traducono in
maggiore sicurezza e garanzia di servizio fino alla fase
distributiva, evitando il pericolo di caduta termica dovuto a tempi
o a distanze fisiche. Per quanto concerne il confezionamento,
l'imbustamento in piatti di plastica avviene solo per le diete in
quanto è necessario procedere alla sigillatura. Il vitto comune
prevede il confezionamento in ceramica e la copertura con coperchi
di plastica che vengono regolarmente lavati e riutilizzati per il
pasto successivo. La segnalazione dell'utente è stata presa in
carico dall'azienda U.S.L., come peraltro avviene per ciascuna
segnalazione di non conformità, e si è proceduto a rivedere sia con
il reparto che con il fornitore in almeno due incontri, il 4
ottobre e il 10 ottobre, l'iter di prenotazione onde evitare i
rischi di disservizio. Poi mi chiede "se il Governo regionale
intenda o meno intervenire in qualche modo sul suddetto appalto di
forniture alimentari". Diventa complicato ad appalto in corso, lo
capisce bene, e senza certezze e motivazioni di carattere generale,
perché si va a rischiare un contenzioso che potrebbe essere molto
oneroso. Però, secondo il Piano Gare 2020/2021 dell'azienda, per
l'anno 2020 si lavorerà per l'indizione della gara relativa al
servizio di ristorazione degenti e dipendenti, che appunto scadrà
il 31 marzo 2021, ed è intenzione dell'azienda - ci siamo
confrontati - bandire una gara che contenga i seguenti elementi:
l'applicazione del decreto ministeriale 25 luglio 2011 - vuol dire
i criteri ambientali minimi per il servizio di ristorazione
collettiva e la fornitura di derrate alimentari - nonché
l'applicazione di tutti i criteri ambientali minimi eventualmente
applicabili, ad esempio: gli imballaggi di carta; utilizzo del
confezionamento dei pasti in ceramica sia per i pazienti che per i
dipendenti; dare completa applicazione alla circolare
dell'Assessorato dell'Ambiente dell'8 febbraio 2019, ovviamente per
oggetto; l'adozione di misure volte a favorire la prevenzione della
produzione dei rifiuti nelle strutture pubbliche; l'inserimento
dell'attività di prenotazione dei pasti a carico del fornitore del
servizio e l'inserimento di prodotti a filiera corta o a km 0 per
attivare percorsi di salvaguardia dell'ambiente e a sostegno
dell'economia locale. Quindi questo appalto prosegue in questa
direzione; il nuovo appalto conterrà tutte queste novità, che mi
sembrano importanti e significative perché vanno nella direzione di
miglioramento del servizio.
Presidente -
Per la replica, la parola alla collega
Spelgatti.
Spelgatti (LEGA VDA)
- Guardi, Assessore, c'è poco da
dire. Sentendo la sua risposta sinceramente mi è venuta l'acquolina
in bocca ed è tutto talmente meraviglioso che sinceramente invidio
chi in questo momento può mangiare un lauto pasto all'ospedale
Beauregard di Aosta. Cosa vuole che le dica? Tanto la situazione è
sempre la stessa: qualunque lamentela e qualunque problema sorgano,
il quadro che viene dato nelle risposte è sempre di eccellenza.
Tutto lì, a fronte di tutto questo si dice: "L'appalto c'è, il
controllo viene fatto da questo", è tutto sotto controllo, è tutto
a posto e non si fanno altri tipi di controlli, ci si fida
esattamente dell'iter che già conosciamo perché tanto il problema
non c'è, va tutto benissimo; sono contenta che, come al solito,
vada tutto benissimo! Ne riparleremo poi anche domani in un'altra
iniziativa, sempre sulla Sanità. Sulla Sanità ci saranno tantissime
cose da dire, ma siamo solo all'inizio perché tanto prima o poi
tutte le cose verranno fuori. Semplicemente aspettiamo con tanta,
con molta pazienza. Quando ho sentito il nome della ditta
incaricata - un qualcosa mi ricordava - era un nome molto famoso
perché balzato molte volte agli onori della cronaca valdostana per
altre questioni, ma, insomma, basta fare una ricerca; io non
insinuo niente, però me lo ricordo, perché all'epoca c'erano state
molte questioni! Comunque va bene, la ringrazio per la
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK