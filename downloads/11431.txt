Consiglio Regionale della Valle d'Aosta - Oggetto del Consiglio n. 2484 del 26 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2484 del 26 luglio 1991 - Resoconto
OGGETTO N. 2484/IX Iniziative per una valida soluzione ai
problemi di collegamento e di trasporto tra la Valdigne e l'Alta
Savoia
(Reiezione di mozione)
.
Presidente
Do lettura della mozione presentata dal
Consigliere Riccarand:
Mozione Rilevato che, come emerge anche dagli articoli
allegati alla presente mozione, ci sono varie ipotesi allo studio
per trovare una valida soluzione ai problemi di collegamento e di
trasporto fra la Valdigne e l'Alta Savoia;
Sottolineato che sul versante francese l'ipotesi che riscuote
più ampi consensi è quella di una galleria (ferroviaria o stradale)
che da Le Fayet sbuchi a Morgex;
Evidenziato che, comunque, sia i Comuni della Valle di Chamonix,
sia il Consiglio regionale della Valle d'Aosta hanno già espresso
ferma ed irremovibile opposizione ad un raddoppio dell'attuale
tunnel stradale del Monte Bianco;
Preso atto della lettera del 22 maggio 1991 con cui il "Comitato
per la salvaguardia di Courmayeur" ha richiesto un riesame di tutto
il progetto del tratto autostradale Morgex - Traforo del Monte
Bianco;
Sottolineato che il progetto di Autostrada Morgex-Traforo pone
gravi problemi per l'attraversamento della sorgente dell'acqua
minerale Vittoria a Dolonne e che non è stato risolto il problema
del collegamento fra Entrèves e l'imbocco del Tunnel;
Constatato che le "Linee strategiche del Piano Territoriale
Paesistico" sottolineano la necessità di un asse ferroviario
continentale, valdostano, quale unica risposta efficace al grave
problema posto alla domanda di traffico delle merci;
Constatato altresì che le "Linee strategiche del Piano
Territoriale Paesistico" evidenziano con chiarezza che la soluzione
ferroviaria migliore è rappresentata da un Tunnel sotto il Monte
Bianco;
Preso atto che la Giunta regionale ha già avviato un rapporto di
collaborazione con un Gruppo di progettazione dell'I.R.I. per
studiare la fattibilità del collegamento ferroviario fra la
Valdigne e l'Alta Savoia;
Evidenziata la necessità di non procedere nella realizzazione di
opere e progetti non ben coordinati fra di loro;
il Consiglio regionale della Valle d'Aosta
delibera
1) di impegnare la Giunta regionale ad intensificare ed
abbreviare i tempi dello studio di fattibilità per il tunnel
ferroviario sotto il Monte Bianco;
2) di impegnare il Presidente della Giunta a non procedere
all'emanazione di provvedimenti di occupazione d'urgenza di terreni
interessati al tronco autostradale Morgex-Courmayeur prima di una
esplicita decisione del Consiglio regionale di avviare opere di
costruzione di tale tronco;
3) di richiedere alla R.A.V. S.p.A. di non appaltare o affidare
lavori per il tronco autostradale Morgex-Courmayeur prima di una
esplicita decisione del Consiglio regionale di avviare le opere di
costruzione di tale tronco.
Presidente
Ha chiesto di illustrare la mozione il
Consigliere Riccarand, ne ha facoltà.
Riccarand (VA)
Non è sicuramente mia intenzione,
dato il momento in cui discutiamo questa mozione, riprendere tutta
la questione dell'autostrada Aosta-Monte Bianco, che è molto
complessa.
Questa mozione si riferisce ad un problema ben preciso e fa una
richiesta che è molto precisa. Ci troviamo di fronte, rispetto
all'ipotesi autostradale, ad alcuni fatti nuovi importanti, che
configurano una situazione diversa da quella che il Consiglio aveva
sotto gli occhi, quando fra il 1980 e il 1985 venne deciso di
costruire l'autostrada del Monte Bianco, venne approvato il
finanziamento e vennero avviate le opere per il primo tronco fino a
Morgex. In sostanza i fatti nuovi sono due, entrambi sono
rappresentati da una ipotesi ormai molto forte che è venuta avanti,
di un collegamento fra la Valdigne, la Valle di Chamonix e l'Alta
Savoia, che non passa più attraverso il collegamento
Entrèves-Chamonix, ma sostanzialmente le ipotesi sono di un
collegamento di base fra Pré-Saint-Didier - Morgex e la zona di Le
Fayet. Sul tappeto ci sono due ipotesi, di un tunnel stradale fra
Le Fayet e Pré-Saint-Didier, oppure di un collegamento ferroviario
sempre fra Le Fayet e la zona di Morgex-Pré-Saint-Didier.
Quello che sia il Consiglio regionale della Valle d'Aosta, sia i
comuni della Valle di Chamonix escludono e che credo non potrà
essere portato avanti, è l'ipotesi di un raddoppio del tunnel
stradale del Monte Bianco all'altezza di Entrèves e di Chamonix.
Questo cambia notevolmente la prospettiva e le valutazioni rispetto
all'autostrada, in particolare per quanto riguarda il tronco a
monte di Morgex. E allora non chiediamo oggi di dire di no alla
prosecuzione dell'autostrada fino a Courmayeur, fino all'imbocco
del tunnel, diciamo però che prima di confermare o di correggere
quella scelta, è opportuno un momento di riflessione dei nuovi
elementi che sono sul tappeto e poi riconfermare, o comunque
prendere una decisione che, valutati i vari elementi, dica che ci
sono tutti gli elementi per confermare quel tipo di scelta e andare
avanti. Però prima di avviare operazioni di occupazione d'urgenza
di terreno, appalti per quanto riguarda il tronco da Morgex al
tunnel del Monte Bianco, riteniamo che un momento di riflessione da
parte del Consiglio sia quanto mai opportuno e da fare subito e
risolvere in tempi brevi.
Del resto credo che anche nel dibattito che c'è all'interno di
questo Consiglio regionale, nei lavori della stessa Giunta,
dell'équipe che si occupa del piano territoriale paesistico, questo
problema è presente in modo molto chiaro.
Nel volume che ci è stato consegnato, le linee strategiche del
P.T.P., nell'introduzione alle quattro strategie, il coordinatore
del piano, arch. Gambino, fa un esplicito riferimento a questo
problema, là dove a pag. 12 dice: "Occorre ricondurre a coerenza
gli interventi proponibili, evitando sprechi ingiustificati o danni
ambientali cumulativi, quali ad esempio potrebbero determinarsi
qualora il completamento dell'autostrada fra Morgex e Entrèves
fosse scavalcato da un raddoppio del traforo a bassa quota, come
ventilato da parte francese".
Questa è una cosa che sia evidente a tutti: le ipotesi di un
collegamento stradale di base o di un collegamento ferroviario, che
hanno una valenza molto diversa, ma comunque entrambe queste
ipotesi ci porterebbero a configurare in modo diverso il problema
della viabilità fra Morgex e il tunnel del Monte Bianco. Credo che
questa sia una cosa che tutti dobbiamo avere ben presente.
Del resto, il fatto che la Giunta regionale abbia avviato i
rapporti con un gruppo di progettazione - da quel che è stato detto
in Consiglio un gruppo dell'IRI - per uno studio di fattibilità di
un collegamento ferroviario fra Le Fayet e la Valdigne, con lo
scopo di dirottare su ferrovia soprattutto il trasporto merci e il
trasporto di camions, è un elemento che ci deve portare ad una
cautela rispetto a scelte che devono essere fatte rispetto
all'autostrada.
Oggi ci troviamo in un momento in cui, rispetto al tronco a
monte di Morgex, è possibile ancora dire confermiamo quel tipo di
scelta, è possibile anche una correzione di quel tipo di scelta. In
questo momento è possibile perché non c'è ancora nessun lavoro
iniziato, non sono stati fatti neppure gli appalti, quindi possiamo
ancora fare delle scelte; un domani che invece fossero iniziati
determinati lavori, fossero fatte occupazioni di urgenza, fossero
appaltati i lavori, è chiaro che sarebbe troppo tardi. Siccome non
abbiamo la necessità, domani o nei prossimi trenta giorni, di
appaltare questi lavori e non ci sono neanche le condizioni
tecniche e finanziare per farli, sarebbe opportuno che il Consiglio
regionale accettasse questa mozione, che chiede che prima che
vengano assunti degli atti impegnativi per quanto riguarda la
prosecuzione sul tronco stradale Morgex - Courmayeur, ci sia una
esplicita decisione del Consiglio regionale. Questo viene chiesto
nei punti 2 e 3 della deliberazione. Prima di procedere, decidiamo
se riconfermare questa scelta; contemporaneamente chiediamo che
vengano abbreviato i tempi per uno studio di fattibilità per un
collegamento ferroviario fra la Valdigne e la zona de Le Fayet.
Riteniamo che questa sia la soluzione giusta, la soluzione che
strategicamente ci porta fuori da quel rischio di saturazione da
viabilità che anche prima l'Assessore Martin richiamava riferendosi
all'arteria della SAV, ma che non si porrà in termini poi dissimili
anche nell'Alta Valle.
Ripeto, il significato di questa mozione è di dire: di fronte ad
una serie di elementi nuovi che abbiamo sul tappeto, prima di
metterci di fronte a fatti compiuti che poi sarebbero
irreversibili, prendiamoci quei due mesi di tempo, impegnamoci in
questi due mesi a rimettere sul tappeto tutti gli elementi, e
riconfermiamo eventualmente o cambiamo una scelta che era stata
fatta alla luce di situazioni che sono completamente
modificate.
Questo è il significato della mozione, chiedo che il Consiglio
accolga questa proposta che, ripeto, non va nel senso di bloccare
determinate scelte, ma di riflettere, e poi ognuno nella sua
libertà deciderà se è il caso di riconfermare quel tipo di scelta,
oppure di introdurre dei correttivi.
Presidente
E' aperta la discussione generale.
Ha chiesto di parlare il Presidente della Giunta, ne ha
facoltà.
Bondaz (DC)
Credo che sia la sesta o la settima
volta che rispondo al Consigliere Riccarand su questo problema, una
volta come interpellanza, una volta come interrogazione e qualche
volta come mozione.
Capisco le problematiche del Consigliere Riccarand, gli do anche
atto di una certa correttezza e di una certa impostazione che non
ha mai cambiato, ma lui deve dare atto ad altri che non hanno mai
cambiato le proprie opinioni.
Tanto per sgombrare il campo da inutili parole, siamo
disponibili ad accettare la mozione di Riccarand limitatamente al
primo punto, e spiego perché. E' già stato affidato da parte della
Giunta lo studio di una fattibilità per il tunnel ferroviario sotto
il Monte Bianco, stiamo valutando quelli che sono gli impatti
economici di questo studio, perché non credo sia cosa da poco e
quindi deve avere una valutazione serena e valida.
D'altra parte devo ricordare al Consigliere Riccarand che nei
vari incontri avuti personalmente e poi anche ultimamente dai
parlamentari Dujany e Craveri e l'Assessore Mafrica con il Ministro
Bernini, da questi è stata disattesa la possibilità di un raddoppio
del traforo del Monte Bianco, in quanto il governo italiano non
intravede questa possibilità in questo momento.
Per quanto riguarda i punti 2 e 3 credo che si debba stare con i
piedi per terra; questa ipotesi di lavoro che chiede il proponente,
significa mandare l'ipotesi della definizione dell'autostrada
probabilmente a dieci-dodici anni, se non di più, perché tale
potrebbe essere, a parte i costi formidabili (e non so dove
potremmo prendere i soldi). Troveremmo la situazione della Valle
d'Aosta limitata al primo tronco che finisce a Morgex, dopo di che
ci troveremmo con una situazione sulla SS 26 da Morgex a Courmayeur
tremenda.
Per cui non possiamo accettare questa proposta di soprassedere
ad una ipotesi di questo genere, ad evitare di fare gli espropri là
dove sono necessari, e quando sarà possibile di procedere agli
appalti, così come è stato previsto dalle norme che ci
regolano.
Quindi, pur rendendomi conto delle volontà politiche del
proponente, credo che queste non vadano nell'ottica degli interessi
della nostra Regione. La nostra Regione ha l'interesse, a nostro
giudizio, che questa autostrada venga finita, perché è sufficiente
viaggiare in questi giorni sulla statale per Courmayeur, per vedere
quanto sia necessaria un'opera di questo genere.
Dal nostro punto di vista, con le nostre responsabilità, non
intravediamo in questa soluzione, che viene avanzata dal
Consigliere Riccarand, un'ipotesi di interesse attuale per la
nostra Regione, per cui se il Consigliere proponente ritiene di
eliminare i punti 2 e 3 del deliberato, la mozione la approviamo.
Diversamente è chiaro che questi due punti non li voteremo e
chiederemo una votazione diversificata rispetto ai deliberati che
sono oggetto della mozione.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Prendo atto delle affermazioni del
Presidente, però vorrei ancora una volta sollecitare, nel chiedere
che la votazione avvenga per punti, che qui non c'è una richiesta
di non procedere con i lavori dell'autostrada; è una posizione che
noi non condividiamo, ma c'è la stragrande maggioranza del
Consiglio che si era schierata su quella posizione e noi ci
inchiniamo rispetto a quella scelta. Però ho fatto presente che dal
momento in cui era stato fatto quel tipo di scelta ad oggi,
effettivamente ci sono una serie di elementi nuovi che andrebbero
valutati.
Allora, poiché non ci sono delle urgenze nell'ordine di un paio
di mesi per partire con queste opere relative al tronco a monte di
Morgex, quello che si chiedeva nella mozione era solo di affermare
che il Consiglio regionale, mettendo un punto specifico all'ordine
del giorno dei lavori del Consiglio a settembre-ottobre, valutasse
tutti questi elementi che sono sul tappeto e decidesse alla luce di
questi elementi nuovi che ci sono se confermare quel tipo di scelta
o se studiare una scelta di correzione.
La necessità di una riflessione su questo, ripeto, non è
sostenuta solo da me; quando un quotidiano come La Stampa nella
pagina locale scrive "Autostrada inutile", riflette un problema
reale che si è manifestato agli occhi di tutti.
Se avanza una soluzione di un collegamento stradale o
ferroviario di base fra la Valdigne e Le Fayet, diventa molto
discutibile arrivare fino all'imbocco del tunnel con una autostrada
a due carreggiate, quattro corsie, tunnel elicoidali, problemi che
ci sono ancora irrisolti rispetto alle fonti Vittoria e tutto
quello che sappiamo. Diventa probabilmente opportuna una scelta di
tipo diverso per il tronco da Morgex in su, dando per scontato che
ormai fino a Morgex i lavori sono in stato avanzato e non possono
più essere messi in discussione.
Per cui qui chiedevamo che prima di fare degli atti
irreversibili, ci fosse di nuovo una esplicita decisione del
Consiglio regionale. Questo è il significato della mozione, che non
mi sembra sia prevaricatrice di nessuna volontà, quindi insisto su
questa scelta.
Ho fatto prima riferimento al piano territoriale paesistico non
per strumentalizzare ma perché qui c'è une équipe che da tempo si è
dedicata a questi problemi e pone direttamente il problema; a parte
l'affermazione che ho citato prima, se andiamo a vedere, c'è una
tavola 21, troviamo il disegno del tunnel di base e vicino c'è
scritto: proposta di traforo francese a quota mille sostitutiva
dell'autostrada Morgex - Courmayeur?
(...Interviene il Presidente della Giunta, senza
microfono...)
La tavola si riferisce all'ipotesi stradale, c'è poi nella parte
sulla strategia dei trasporti una sottolineatura in cui si
analizzano le varie ipotesi e si esprime una chiara preferenza nei
confronti di una scelta di un collegamento ferroviario fra la
Valdigne e Le Fayet.
La citazione è a pag 51, dove si legge: "Il Monte Bianco
ferroviario appare avvantaggiato in quanto risponde meglio alle
esigenze di attrezzare i grandi poli della rete europea e
soprattutto risulta essere la proposta più integrata con il
progetto TGV, ma con Ginevra e con la linea ad alta prestazione
Ginevra - Zurigo. Questa interconnessione migliorerebbe i tempi di
percorrenza, essendo possibile raggiungere Aosta da Parigi via
Ginevra in 3 ore contro le 4 ore 26 minuti via Martigny". Ed è
fatto un raffronto anche rispetto alla ipotesi di Martigny con un
orientamento a favore di questo tipo di collegamento.
Comunque, questo è il tipo di preoccupazione che abbiamo
rispetto alla situazione che c'è. Ci sembra che su questo sarebbe
opportuna una riflessione, un nuovo riesame da parte del Consiglio,
quindi chiedo che su questa parte deliberativa ci sia una votazione
per punti, in modo che se c'è qualcosa che può essere eccepito
possa essere fatto da chi vuole all'interno del Consiglio.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Speravo di essere capito, ma
evidentemente non sono stato così bravo da farmi capire dal
Consigliere Riccarand.
Visto che si insiste su questo tipo di ragionamento, tenuto
conto che per quanto riguarda il primo punto la Giunta regionale ha
già provveduto a fare il proprio adempimento in relazione alla
questione dell'IRI, e per quanto riguarda la parte motivata ci sono
dei capoversi che non condividiamo perché vengono poi nella parte
deliberativa, credo sia molto meglio da parte nostra evitare tutte
queste votazioni separate.
Pertanto ci asteniamo sulla mozione perché non condividiamo i
punti 2 e 3, e per quanto riguarda il punto 1 la Giunta ha già
provveduto a fare quello che doveva fare, in base a quanto deciso
dal Consiglio regionale.
Presidente
Pongo in votazione la mozione:
Esito della votazione
Presenti: 30
Votanti e favorevoli: 1
Astenuti: 29 (Agnesod, Aloisi, Andrione, Bajocco, Beneforti,
Bich, Bondaz, Chenuil, Dolchi, Faval, Fosson, Lanièce, Lavoyer,
Louvin, Mafrica, Marcoz, Martin, Monami Cristina, Mostacchi,
Pascale, Perrin, Ricco, Rollandin, Rusci, Stévenin, Trione, Vallet,
Viérin e Voyat);
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK