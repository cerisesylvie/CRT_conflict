Consiglio Regionale della Valle d'Aosta - Oggetto del Consiglio n. 2917 del 8 gennaio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2917 del 8 gennaio 1998 - Resoconto
SEDUTA ANTIMERIDIANA DELL'8 GENNAIO 1998
OGGETTO N. 2917/X Problematiche relative alla linea ferroviaria
Aosta - Chivasso. (Interrogazione)
Interrogazione Preso atto dell'iniziativa condotta alcuni mesi
or sono in Parlamento dai parlamentari valdostani in merito alla
modernizzazione e alla smilitarizzazione della linea ferroviaria
Aosta-Chivasso, per la quale da tempo si discute, anche in
Parlamento, sull'opportunità di avviare i lavori necessari a
rendere la ferrovia valdostana competitiva con le esigenze della
comunicazione e dei trasporti nel quadro comunitario europeo degli
anni 2000;
Considerato che la riqualificazione della linea ferroviaria
Aosta - Chivasso è una tappa importante che, interessa sì la
Regione Autonoma Valle d'Aosta, da tempo impegnata nella
ridefinizione delle linee di trasporto pubblico, che sono state
recentemente accorpate nel nuovo piano dei trasporti presentato
dall'assessore all'ambiente;
i sottoscritti consiglieri regionali
Interrogano
la Giunta regionale per conoscere le problematiche ancora oggi
esistenti in merito alla linea ferroviaria in argomento e se
quest'Amministrazione ha già disposto uno studio tecnico
approfondito per verificare le opzioni di modernizzazione della
linea ferroviaria Aosta-Chivasso, d'intesa con le scelte già
ipotizzate dal Governo italiano e con le proposte avanzate dai
Parlamentari Valdostani.
F.to: Lanièce - Parisi
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (VA) Nel corso di questa legislatura il problema del
rilancio della ferrovia Aosta-Chivasso è stato affrontato in una
prima fase con la riorganizzazione e il potenziamento del servizio.
Questo ha significato un aumento del numero dei treni, agevolazioni
all'utenza, eliminazione del programma II che provocava dei gravi
disservizi lungo la linea.
Tale riorganizzazione e potenziamento ha trovato lo strumento
operativo nel contratto di servizio stipulato fra Regione Valle
d'Aosta e ferrovie dello Stato, in cui abbiamo altresì inserito
alcuni interventi infrastrutturali sulla linea: realizzazione dei
marciapiedi per l'accesso ai treni alla Stazione di Châtillon,
sistemazione della Stazione di Aosta, utilizzo dei sedimi
ferroviari a Pont-Saint-Martin, Verrès e Châtillon per realizzare
parcheggi di scambio fra automobili o comunque trasporti su gomma e
trasporti su ferrovia.
Questa fase si è sostanzialmente conclusa o meglio sarebbe dire
si è assestata con dei risultati che sono stati nettamente
positivi; noto che c'è stato in questi ultimi tre anni un
incremento dell'utenza ferroviaria di circa il 50 percento.
Nel frattempo abbiamo posto mano ad ulteriori interventi che
riguardano l'aspetto infrastrutturale perché questo diventa a
questo punto l'elemento fondamentale.
I settori verso i quali ci si è mossi nei confronti delle
ferrovie dello Stato sono stati essenzialmente tre per ottenere un
ammodernamento significativo della linea. Primo, la realizzazione
del comando centralizzato del traffico; secondo, una serie di
interventi puntuali sulla linea per realizzare dei nuovi punti di
incrocio, per realizzare dei sistemi di sottopassi o di
attraversamento della ferrovia che siano agevoli per gli utenti e
rapidi per il servizio e poi per rimettere a modulo la Stazione di
Châtillon; terzo, intervento infrastrutturale ancora da prevedere e
da programmare, l'elettrificazione della linea.
Per quanto riguarda il primo intervento, la realizzazione del
CTC, è in corso di realizzazione con un investimento a carico delle
ferrovie dello Stato di 18 miliardi; l'intervento sarà concluso nel
corso del ?99.
Per quanto riguarda invece gli interventi puntuali
sull'infrastruttura, stiamo trattando con le ferrovie dello Stato
per un investimento di 10 miliardi, da avviare nel ?98, per
interventi che abbiamo richiesto in modo molto preciso e puntuale
su una serie di nodi che riguardano la ferrovia, in particolare la
realizzazione di nuovi punti di incrocio e la realizzazione di
sottopassi o di attraversamenti pedonali delle ferrovie di
Pont-Saint-Martin, Châtillon e Verrès con sistemi
automatizzati.
Siamo nel corso delle intese con le ferrovie dello Stato siamo a
buon punto; credo che entro il mese di gennaio si potrà concludere
questa fase e quindi avere quest'impegno finanziario di questa
somma che vi dicevo, di 10 miliardi.
Per quanto riguarda l'elettrificazione, la Regione ha chiesto
alle ferrovie di redigere uno studio di fattibilità tecnica ed
economica, studio che è stato realizzato e consegnato dalle
ferrovie dello Stato e che ha ipotizzato la possibilità di un
intervento di elettrificazione con un costo di 100 miliardi e con
un intervento che richiederebbe una lunga interruzione del servizio
sulla linea. Tale studio è stato realizzato ipotizzando l'uso di
tecnologie tradizionali per l'elettrificazione.
Prima di aprire un confronto con le ferrovie rispetto a
quest'ipotesi, abbiamo ritenuto opportuno un approfondimento
tecnico sulla possibilità di utilizzare delle tecnologie più
innovative sui sistemi di elettrificazione e abbiamo chiesto ad una
società svizzera di farci un rapporto, una valutazione rispetto a
possibilità più innovative che ci possono essere rispetto al
sistema di elettrificazione quindi, entro il mese di gennaio questa
Società ci consegnerà un rapporto in cui potrà confermarci le
previsioni FS oppure indicarci percorsi nuovi con cui potremo
aprire una trattativa e una discussione con le ferrovie dello
Stato.
Mi pare che da quanto detto emerga l'importanza che è stata
attribuita dalla Giunta regionale al trasporto ferroviario, in
particolare alla linea Aosta - Chivasso, i positivi risultati che
sono stati raggiunti nell'esercizio e nel funzionamento della linea
e il fatto che si stanno ponendo le basi per un ammodernamento
complessivo dell'infrastruttura che sarà fondamentale per la Valle
d'Aosta del 2000.
Presidente Ha chiesto la parola il Consigliere Lanièce.
Lanièce (Aut) Prendiamo atto della risposta fornitaci
dall'Assessore Riccarand. Con questa risposta possiamo in parte
essere soddisfatti, in parte no, perché sappiamo benissimo che in
questa legislatura per la prima volta in Valle d'Aosta c'è stata al
Governo regionale un rappresentante dei Verdi, quel Movimento che
ha sempre appoggiato fortemente il potenziamento del trasporto su
rotaia a dispetto dei mezzi di trasporto su gomma. In effetti in
questi cinque anni, al di là di quanto ha appena affermato
l'Assessore Riccarand, concretamente non abbiamo potuto verificare
un intervento incisivo in questo settore. Abbiamo invece dovuto
constatare, ogni qualvolta è stato presentato il bilancio di
previsione, che erano inserite nelle voci del bilancio di
previsione parole tipo "la metropolitana alpina", o abbiamo letto
di grandiosi interventi per quanto riguarda la ferrovia. Grandi
parole ma, come diceva il Consigliere Chiarello, "aria fritta"
anche qua perché nei fatti la metropolitana alpina non sappiamo
cosa sia, sappiamo solo che erano stati inseriti nel bilancio
svariati miliardi.
Al di là della battuta, volevo solo aggiungere che, per quanto
riguarda l'automazione, sappiamo che nella convenzione fra le
ferrovie e lo Stato c'era un termine che era il ?96, quindi dire
che nel ?99 probabilmente si finiranno i lavori vuol dire che si è
comunque in ritardo, quindi giustamente si doveva intervenire sul
Governo e presso le ferrovie per cercare di rispettare un termine
come era quello del ?96 che avrebbe potuto portare dei benefici
alla nostra Regione.
Siamo interessati a sapere il contenuto di questo studio che
l'Assessorato ha chiesto di redigere a questa Società svizzera - di
cui non sappiamo il nome - quindi chiederemo all'Assessore di
portare nella commissione competente i risultati di quest'analisi,
anche perché sappiamo bene che nel caso in cui non ci sia
l'elettrificazione, il tratto Aosta-Chivasso diventerà un tratto
morto perché sappiamo che difficilmente potrà essere inserito in
un'ottica di elettrificazione su base nazionale. Penso sia
importante verificare cosa si possa fare in merito a questa
problematica, attendiamo ulteriori precisazioni su questo problema
e penso che sia la commissione competente la sede più indicata per
avere ulteriori informazioni su questo problema.
Presidente Ha chiesto la parola il Consigliere Parisi.
Parisi (Aut) Volevo solo aggiungere alcune cose a quanto detto
dal Consigliere Lanièce e che mi sembra dalla risposta
dell'Assessore Riccarand non siano venute. Recentemente avevamo
presentato una mozione che riguardava la comunicazione in generale
e le deficienze che esistevano nei collegamenti fra la Valle
d'Aosta e le altre regioni italiane. Da quanto ha detto l'Assessore
in tutto questo studio - che tra l'altro non sappiamo chi è che
l'abbia commissionato, quanto è costato e quali sono i risultati,
speriamo che un giorno anche noi possiamo venire a conoscenza di
quello che è stato fatto e di quelle che sono le prospettive future
- non appare che vi sia un intervento per migliorare la base del
tratto di ferrovia fra Aosta e Chivasso che permetterebbe anche una
più veloce comunicazione. Si è parlato di sottopassi però, non si è
parlato di quella che è la situazione delle rotaie, delle gallerie,
che probabilmente permetterebbero poi il collegamento di altri
mezzi di comunicazione probabilmente più veloci.
La Valle d'Aosta in questo momento è tagliata fuori dai grandi
centri di comunicazione, sentivo l'altro giorno per esempio che il
Trentino - e qui inviterei l'Assessore al turismo a stare attento a
queste cose - ha istituito un collegamento diretto con Napoli a
mezzo ferrovia per i turisti che amano lo sci; arrivano migliaia di
turisti dalla Campania e dal Lazio che vengono portati direttamente
sui campi di sci. Questo potrebbe essere un esempio di come dare
delle risposte concrete alla crisi del turismo in Valle
d'Aosta.
Non so quando queste cose verranno fatte però, mi sarebbe
piaciuto, anziché sentire enfatizzare le proposte che vengono fatte
e fare tanto fumo, sentire delle risposte concrete, perché noi
avevamo fatto delle richieste concrete, ma mi sembra che le
risposte che sono venute siano solo fumo.
Non so se in futuro avremo la possibilità di dare anche ai
nostri albergatori e agli impianti in Valle d'Aosta delle risposte
concrete. Mi auguro che l'Assessore prenda ad esempio quello che è
stato fatto in Trentino e copi almeno le iniziative buone che
vengono prese all'esterno della Valle d'Aosta.
Quindi, Assessore, non so quando ci sarà l'elettrificazione
della linea e quando saranno fatti i sottopassi, però sicuramente
dovremo aspettare parecchi anni prima che la linea Aosta - Chivasso
sia totalmente efficiente da vedere la Valle d'Aosta collegata con
le altre regioni italiane in maniera molto più efficiente di quanto
sta avvenendo adesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK