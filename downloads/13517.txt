Consiglio Regionale della Valle d'Aosta - Oggetto del Consiglio n. 4536 del 14 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4536 del 14 aprile 1993 - Resoconto
OGGETTO N. 4536/IX Concorso interno, per titoli ed esami, per
la nomina al posto di dirigente del servizio rapporti con gli enti
locali, gestione segretari comunali e affari di culto nell'ambito
della Presidenza della Giunta regionale. Approvazione del bando e
delega alla Giunta.
Presidente
Do lettura del testo della
delibera:
Deliberazione Il Consiglio regionale
Dato atto che nell'ambito del servizio rapporti con gli enti
locali, gestione segretari comunali e affari di culto della
Presidenza della Giunta è vacante il posto di Dirigente;
Ritenuto che il posto di cui trattasi deve essere ricoperto
mediante concorso interno, per titoli ed esami, così come previsto
dall'articolo 15 della legge regionale 10 maggio 1983, n. 32;
Con gli emendamenti proposti dal Consigliere Rollandin;
Delibera
1) di approvare il sottoriportato bando di concorso per
l'espletamento del concorso interno, per titoli ed esami, per la
nomina al posto di Dirigente del servizio rapporti con gli enti
locali, gestione segretari comunali e affari di culto nell'ambito
della Presidenza della Giunta (ruolo del personale amministrativo -
qualifica dirigenziale), stabilendo che il termine di pubblicazione
sia di 60 giorni ai sensi dell'articolo 84 della legge regionale 28
luglio 1956, n. 3;
2) di delegare alla Giunta regionale gli atti necessari
all'espletamento del concorso di cui trattasi, ivi compresa
l'approvazione della graduatoria finale e la nomina del
vincitore.
Bando di concorso Bando di concorso interno, per titoli ed
esami, per la nomina al posto di dirigente del servizio rapporti
con gli enti locali, gestione segretari comunali e affari di culto
nell'ambito della Presidenza della Giunta.
Articolo 1
1. É indetto un concorso interno, per titoli ed esami, per la
nomina al posto di Dirigente del servizio rapporti con gli enti
locali, gestione segretari comunali e affari di culto nell'ambito
della Presidenza della Giunta (ruolo del personale amministrativo -
qualifica dirigenziale).
2. Al posto predetto è attribuito lo stipendio iniziale annuo
lordo di lire 35.277.532, oltre all'indennità integrativa speciale,
all'indennità di bilinguismo, al compenso incentivante,
all'eventuale assegno per il nucleo familiare e alla tredicesima
mensilità da corrispondere secondo le norme vigenti.
3. La retribuzione è suscettibile di otto classi biennali del 6
percento e di aumenti periodici biennali in numero illimitato, in
ragione del 2,5 percento calcolati sull'ultima classe di
stipendio.
4. Tutti i predetti emolumenti sono soggetti alle ritenute di
legge previdenziali, assistenziali ed erariali.
Articolo 2
1. Sono ammessi al concorso i dipendenti regionali in possesso
del diploma di laurea in giurisprudenza o titolo equipollente e che
abbiano prestato da almeno un biennio servizio di ruolo, o quali
funzionari di ruolo incaricati, in posti di qualifica vice
dirigenziale (o dell'ex carriera direttiva gruppo regionale A/3)
presso l'Amministrazione regionale.
2. Sono, altresì, ammessi al concorso i dipendenti privi del
prescritto diploma di laurea, purché inquadrati alla data del 3
giugno 1980 in una qualifica vice dirigenziale, in possesso del
titolo di studio richiesto per l'accesso al 7° livello e titolari
da almeno un quinquennio di un posto di ruolo nella qualifica vice
dirigenziale, o nell'ex gruppo regionale A/3.
Articolo 3
1. La domanda di ammissione, redatta in carta semplice, se
recapitata a mano, dovrà pervenire alla Presidenza della Giunta
regionale - Servizio del Personale - entro le ore 17 del giorno
2. La data e l'ora di arrivo della domanda saranno stabilite e
comprovate, rispettivamente, dal timbro a data e dall'indicazione
dell'ora di arrivo, che a cura del Servizio del Personale della
Presidenza della Giunta, saranno apposti su di essa. Se inviata per
posta, la domanda dovrà essere inoltrata in plico raccomandato da
presentare entro il termine suddetto ad un ufficio postale: farà
fede la data del timbro postale apposto sulla domanda stessa o sul
plico che la contiene.
3. Gli aspiranti debbono dichiarare nella domanda:
- nome, cognome, data e luogo di nascita;
- l'indicazione del domicilio o del recapito;
- i requisiti di cui all'articolo 2 del bando di concorso.
4. La firma in calce alla domanda dovrà essere autenticata ai
sensi dell'articolo 20 della legge 4 gennaio 1968, n. 15.
Articolo 4
1. I concorrenti devono allegare alla domanda gli eventuali
titoli, in competente bollo, debitamente autenticati e legalizzati
ove occorra, che conferiscono diritto alla partecipazione al
concorso con precedenze e preferenze per la nomina, nonché gli
altri titoli (di studio, di servizio e vari) che il concorrente
riterrà opportuno di presentare nel proprio interesse.
2. I concorrenti devono dichiarare i servizi resi alle
dipendenze dell'Amministrazione ai fini dell'accertamento d'Ufficio
e ai fini dell'ammissione al concorso.
3. I concorrenti sono tenuti a presentare l'elenco, in carta
libera, di tutti i documenti prodotti in allegato alla domanda di
partecipazione al concorso.
Articolo 5
1. I requisiti per ottenere l'ammissione al concorso debbono
essere posseduti alla scadenza del termine utile per la
presentazione delle domande. Scaduto tale termine, non è ammessa la
produzione di altri titoli o documenti a corredo delle domande
stesse.
Articolo 6
1. Agli effetti della formazione della graduatoria, in caso di
parità di merito, ferme restando le preferenze stabilite dalle
leggi dello Stato, saranno osservate le disposizioni previste
dall'articolo 93 delle norme sull'ordinamento dei servizi regionali
e sullo stato giuridico ed economico del personale della Regione,
approvate con legge regionale 28 luglio 1956, n. 3, e successive
modificazioni.
Articolo 7
1. L'esame di concorso comprende le seguenti prove:
A) due prove scritte vertenti sulle seguenti materie:
- diritto amministrativo;
- ordinamento della Regione Valle d'Aosta, con particolare
riferimento alla legislazione in materia di controllo sugli enti
locali;
- legislazione concernente gli organi, le attività e la finanza
comunali;
B) una prova orale vertente sulle materie delle prove scritte
nonché sulle seguenti:
- diritto privato, ad eccezione delle parti concernenti "la
persona fisica";
- diritto costituzionale;
- legislazione concernente i consorzi e le comunità montane;
- contabilità comunale.
2. I concorrenti dovranno sostenere un esame preliminare di
lingua francese, consistente in una conversazione. Coloro che non
riporteranno la sufficienza (6/10) nella prova di lingua francese o
in ciascuna prova d'esame non saranno ammessi alle prove successive
e non saranno inseriti nella graduatoria finale.
Articolo 8
1. La sede e la data di inizio delle prove di esame saranno
comunicate agli interessati almeno dieci giorni prima delle prove
stesse.
Articolo 9
1. Per quanto non previsto dal presente bando, si applicano le
norme previste per l'assunzione in servizio del personale regionale
di cui alla legge regionale 28 luglio 1956, n. 3, e successive
modificazioni.
Presidente
Ha chiesto di parlare il Consigliere
Rollandin.
Rollandin (UV)
Per chiedere che siano apportate due
modifiche. La prima modifica è al deliberato:
Deliberi....
1^ comma sostituire 45 giorni con 60 giorni
L'altra modifica è all'articolo 2 del bando di concorso:
sostituire
"per almeno 4 anni"
con
"da almeno un
biennio".
Presidente
Ha chiesto di parlare il Consigliere
Riccarand.
Riccarand (VA)
Se ho capito bene, all'articolo 2
si propone di sostituire "che abbiamo prestato per almeno 4 anni il
servizio di ruolo" con "due anni di servizio di ruolo". Vorrei
capire i motivi di questo emendamento.
Presidente
Ha chiesto di parlare il Consigliere
Rollandin, ne ha facoltà.
Rollandin (UV)
Les amendements sont liés aux lois en
vigueur. La loi n. 3 prévoit à l'article 84: "Termine per il
periodo fra la pubblicazione del bando di concorso e la scadenza
del tempo utile per la presentazione deve essere normalmente di
giorni 60".
La loi 18/90 prévoit à l'article 24: "La nomina a dirigente si
consegue mediante concorso interno per titoli ed esami, al quale
sono ammessi gli impiegati regionali in possesso del titolo di
studio e titolari da almeno un biennio...". Donc c'est
l'application de la loi.
Presidente
Ha chiesto di parlare il Consigliere
Riccarand.
Riccarand (VA)
Prendo atto delle proposte del
Consigliere Rollandin, ma siccome questo è un atto che è stato
predisposto dalla Giunta regionale, vorrei sapere la Giunta cosa ha
da dire in merito a queste proposte e come mai ha presentato una
proposta che è differente da quella che adesso sostiene il
Consigliere Rollandin citando le norme di legge.
Presidente
Ha chiesto di parlare il Presidente
della Giunta.
Lanivi (GM)
Il discorso dei 4 anni fa riferimento
alla legge regionale del luglio 3/1956, che prevedeva all'articolo
78 come titoli di servizio per concorrere al posto di dirigente una
anzianità di almeno 4 anni. Le disposizioni invece cui fa
riferimento il Consigliere Rollandin si riferiscono all'articolo
24, della legge 18/80, a sua volta modificata dall'articolo 15
della legge 10.5.83, n. 32, che prevede l'ammissione ai concorsi
dei dipendenti con almeno due anni di servizio.
La modifica che fa il Consigliere Rollandin possiamo accettarla,
in quanto consente all'Amministrazione di avere un numero di
concorrenti più ampio. Sono due riferimenti diversi.
Presidente
Pongo in votazione la delibera nel testo
emendato.
Esito della votazione:
Presenti: 25
Votanti: 21
Favorevoli: 21
Astenuti: 4 (Louvin, Riccarand, Trione e Viérin)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK