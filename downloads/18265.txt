Consiglio Regionale della Valle d'Aosta - Oggetto del Consiglio n. 1358 del 7 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1358 del 7 giugno 2000 - Resoconto
OGGETTO N. 1358/XI Intendimenti in ordine alla definizione di
un nuovo contratto di servizio fra la Regione e le Ferrovie dello
Stato. (Interpellanza)
Interpellanza Preso atto che con delibera di Giunta n. 4707
del 20 dicembre 1999 è stato prorogato il contratto di servizio tra
la Regione Valle d’Aosta e le Ferrovie dello Stato
S.p.A per sei mesi, e precisamente dal 1° gennaio 2000 al 30 giugno
2000;
Atteso che si sta avvicinando la data della fine di tale
contratto e che per ora non è trapelata nessuna informazione circa
le intenzioni della Giunta di procedere ad un nuovo contratto;
Ritenendo grave l’eventuale decisione di
deliberare un’ennesima proroga che, di sei mesi in
sei mesi, ripropone sempre le stesse condizioni contrattuali, a
fronte di una situazione di gestione del trasporto ferroviario che
in questi ultimi mesi si è notevolmente degradata, anche in seguito
alla chiusura ed abbandono delle stazioni;
Considerando la necessità che si proceda in tempi brevi ad
attivare interventi che valorizzino e potenzino il trasporto
ferroviario nella nostra valle;
I sottoscritti Consiglieri regionali
Interpellano
l’Assessore competente per sapere:
1) se, e come, intende procedere per definire in termini nuovi
il contratto di servizio tra Regione e Ferrovie dello Stato, con
quali tempi e quali contenuti.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Credo che ormai l'Assessore Lavoyer sia
abituato alle nostre periodiche iniziative proprio su un tema che
ci sta particolarmente a cuore e che è la funzionalità del sistema
ferroviario in Valle d'Aosta e in particolare uno dei suoi
strumenti cardine, che è il contratto di servizio fra Regione Valle
d'Aosta e Ferrovie dello Stato.
Va ricordato che questo contratto di servizio è stato approvato
per la prima volta nel 1993 fra le Ferrovie dello Stato e la
Regione, una cadenza biennale, 1993-1995. Nel 1995 c'è stata una
riapprovazione, poi una successiva nel 1996 per altri due anni
1997-1998. Pertanto questo contratto all'inizio aveva una cadenza
temporale abbastanza ampia. Ma con questa nuova maggioranza ha
assunto una cadenza semestrale.
Ricordo che la delibera di Giunta n. 4328 del 1998 ha rinnovato
il contratto dal 1° gennaio al 29 maggio 1999, poi una successiva
delibera ha rinnovato il contratto per la seconda parte dell'anno
da maggio 1999 a dicembre 1999; l'ultima delibera del dicembre 1999
ha rinnovato il contratto dal 1° gennaio al 30 giugno 2000. Siamo
quindi alla vigilia della scadenza di questa ultima proroga del
contratto, per cui siamo interessati a conoscere qual è la sorte di
questo contratto delle Ferrovie dello Stato.
Credo che anche la Regione dovrebbe essere interessata a
contrastare il degrado che si sta verificando in questo momento
anche nel trasporto ferroviario. Ricordo la linea
Pré-Saint-Didier-Aosta, ricordiamo nella linea Aosta-Chivasso tutte
le situazioni che abbiamo evocato più volte in aula, relativamente
prima ai ritardi, poi alla sporcizia, poi alle stazioni soppresse,
e poi alle stazioni che non hanno sufficiente custodia, e ancora il
fatto che il treno non è pensato per dare un servizio a possibili
utenti. Recentemente in sede di audizione consiliare i sindaci
della bassa Valle hanno notato come la presenza di molte industrie
in bassa Valle richiederebbe un servizio dei treni adatto a servire
questa tipologia di utenti.
Ma la Regione si sta comportando come se non fosse interessata,
come se le Ferrovie non fossero un punto importante del proprio
programma di governo.
Chiediamo quindi all'Assessore di chiarire come intende
procedere per definire il contratto di servizio in termini nuovi, e
quindi quali sono questi termini nuovi, quali sono i contenuti per
dare efficacia al servizio di trasporto ferroviario in Valle, quali
tempi e quindi quale volontà politica rispetto a tutta la questione
del trasporto ferroviario.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Sull'argomento mi ero fatto predisporre una
relazione da parte degli uffici, ma non la leggo, preferisco andare
a braccio perché c'è su questo argomento in modo volontario o
involontario sempre il tentativo di cercare di sovrapporre
problematiche diverse e di confondere il contratto di servizi con
quelli che sono eventualmente interventi strutturali, rilancio
della ferrovia, altre problematiche che nulla hanno a che vedere
con il contratto di servizi.
Sulla durata del contratto di servizi abbiamo detto e ridetto
che il periodo breve è perché noi auspichiamo che all'interno di
questo periodo breve venga finalmente risolto il trasferimento
delle competenze all'Amministrazione regionale. Quindi è falso e
tendenzioso cercare di far passare il messaggio che un eventuale
contratto di servizio lungo non possa risolvere tutti i problemi di
interventi strutturali, di miglioramento del servizio. Questo è
falso, perché il contratto di servizi va a regolamentare dei
servizi ferroviari aggiuntivi; non va a regolamentare il rapporto
fra Amministrazione regionale e i servizi che le Ferrovie dello
Stato devono dare, ma va a regolamentare semplicemente dei servizi
ferroviari aggiuntivi, ossia le percorrenze che la Regione ha
richiesto a Ferrovie dello Stato in aggiunta a quelle concordate
fra Ministero e Ferrovie per il periodo 1992-1993.
Il contratto successivo, quando noi avremo definitivamente le
competenze in materia, andrà a disciplinare la totalità del
servizio in concessione.
Allora dobbiamo partire dal primo assunto che il contratto di
servizi va solo a regolamentare i servizi aggiuntivi.
Però visto che l'interpellanza è incentrata sul contratto di
servizi, fa riferimento all'eventuale durata del contratto di
servizi e ai contenuti del contratto di servizi per risolvere i
problemi che nulla hanno a che vedere con il contratto di servizi,
rispondo dicendo che una cosa sono gli interlocutori del contratto
di servizi, altra cosa sono gli interlocutori con i quali dobbiamo
avere a che fare per eventuali interventi strutturali sia sulla
tratta Santhià-Aosta che Aosta/Pré-Saint-Didier.
È un altro argomento che non va assolutamente regolamentato dal
contratto di servizi, al limite si può fare un riferimento a
quell'addendum, che però sinora è rimasto un addendum.
Altra cosa ancora sono le problematiche relative alle strutture,
tipo stazioni.
Sono tre momenti diversi rispetto al contratto di servizi. È
vero che le cose si possono intersecare, ma sono tre momenti
completamente diversi.
Allora cosa stiamo facendo? E colgo l'occasione di questa
interpellanza per cercare di informare il Consiglio su quello che
stiamo facendo, però chiedo di evitare di fare della confusione e
pensare con un'interpellanza sul contratto di servizi di risolvere
la totalità dei problemi delle Ferrovie.
Per quanto attiene le problematiche che eventualmente possono
essere risolte dal contratto di servizi sono questi servizi
aggiuntivi, che non possono essere che quelli relativi al numero di
corse in più che abbiamo chiesto, ad una serie di servizi
quantitativi e qualitativi.
Sui servizi quantitativi penso che le corse che abbiamo chiesto
in più vengano effettuate come venivano effettuate prima.
Sulla qualità dei servizi abbiamo concordato più volte che la
qualità dei servizi è pessima, ma noi più che continuare ad
inasprire le eventuali penali per inadempienze, in questo momento
altri strumenti operativi non abbiamo.
Fatta questa premessa, sul contratto di servizi che andremo a
prorogare di altri sei mesi grandissime novità da questo punto di
vista non ci saranno, perché tutto quanto era possibile fare è
stato fatto sotto l'aspetto del rapporto contrattuale. Altra cosa è
il rispetto del contratto da parte di Ferrovie dello Stato.
Probabilmente la volontà della Giunta sarà quella di prorogare di
altri sei mesi, ma perché sei mesi? Perché siamo convinti che entro
la fine dell'anno si possa finalmente definire il trasferimento
delle competenze. Questo per quanto attiene il problema del
contratto di servizi.
È vero che all'interno del contratto di servizi può entrare
anche il problema del presidio, che però non è detto che debba
essere interamente risolto dal problema del contratto di servizi e
lo vedremo successivamente da quanto andrò ad illustrare. In ogni
caso noi da questo nuovo contratto di servizi garantiremo il
presidio nelle stazioni.
Parallelamente cosa stiamo facendo? E così entriamo anche negli
altri argomenti che direttamente o indirettamente in questa
occasione, ma poi in altre occasioni sono stati sollevati
dall'iniziativa consiliare.
Per quanto attiene gli interventi strutturali ci siamo mossi in
questo modo. Dopo ripetuti incontri nelle nostre sedi regionali,
nella sede di Ferrovie infrastrutture a Torino, finalmente al di là
di un contratto aggiuntivo dove si faceva un elenco di belle
intenzioni, finalmente abbiamo dei documenti concreti. Abbiamo un
impegno concreto per tutta una serie di interventi che vado ad
elencare puntualmente, con la tempistica della progettazione, con
la tempistica delle gare di appalto e con la tempistica della
realizzazione, nella speranza che dopo che verranno forniti questi
dati, su questo argomento non ci torneremo più.
Si tratta del sottopassaggio viaggiatori stazione di
Pont-Saint-Martin, sottopassaggio viaggiatori stazione di Verrès,
sottopassaggio viaggiatori stazione di Châtillon/Saint-Vincent e
tutta una serie di interventi sia di difesa attiva che di difesa
passiva del tratto ferroviario. Allora parto da questi ultimi
interventi legati a migliorie sulla percorrenza. Rifacimento
esistente della difesa spondale in gabbioni con muratura in
pietrame e scogliera ai piedi del km 69+800 e al km 70+300?
Curtaz
(fuori microfono)
? ho questa impressione
qua, sono sempre i soliti 10 miliardi?
Lavoyer (FA)
? è un'interruzione che tanto non viene? no,
ma i 10 miliardi, se mi lasciate finire, poi eventualmente avete
diritto di replica, ma i 10 miliardi finora erano scritti sulla
carta, impegni precisi non ce n'erano, mentre adesso vi darò delle
notizie precise di impegni precisi di questi lavori che vado adesso
ad elencare. Le cose sono ben diverse.
Sistemazione muri d'ala e regimentazione acque mediante fossi di
guardia, caditoie e cunette agli imbocchi delle gallerie Montjovet,
Planet, Dagues e Binde; consolidamento e drenaggio zona in frana
lato destro senso linea dal km 71+300 al km 71+600; consolidamento
muri di controripa e di sostegno lato sinistro linea fra il km 76 e
il km 78+500. E qua ci sono progetti e tutto quanto serve per la
definizione dei lavori.
Consolidamento muro di controripa dal km 71+954 al km 72+116. E
non è che tutto fa parte dei 10 miliardi fra l'altro.
Consolidamento zona in frana fra il km 12+900 e il km 13; tra il
km 13+300 e il km 13+500.
Consolidamento muro fra il km 16+400 e il km 16+600.
Intervento di plateamento del piano di piattaforma, metri
lineari 400 circa; rifacimento armamento e realizzazione di
condotte per smaltimento acqua interna alla galleria Champrotard
dal km 12+200 al km 12+900.
Opere per la protezione della linea in trincea da parallelismo
con strada statale dal km 29+300 al km 29+700.
Galleria di Leverogne, eliminazione di infiltrazioni d'acqua,
dal km 15+407 al km 15+800; nonché consolidamento di muratura
degradata in corrispondenza all'imbocco 16+072.
Questi sono interventi che interessano sia la tratta della linea
Aosta/Pré-Saint-Didier, che - come avete potuto capire - la tratta
Chivasso-Aosta.
Per quanto attiene questa tipologia di interventi, la
realizzazione delle opere prevede che dove c'è ancora qualche
aspetto di tipo progettuale venga definito entro il mese di luglio
2000; viene calcolato dal mese di luglio 2000 alla fine del 2000 il
tempo necessario prudenziale per la predisposizione dei contratti e
delle eventuali fasi negoziali, compresa la consegna lavori, in
sostanza gli appalti.
L'esecuzione lavori deve essere ultimata entro il 2001.
Questo è un organigramma che abbiamo in mano, poi ve ne faremo
avere una copia. E questo per quanto attiene tutta la parte dei
lavori che adesso ho elencato, che riguardano la realizzazione
delle scogliere con un riferimento chilometrico puntuale.
Per quanto attiene tutti gli altri interventi, relativi a
disgaggi, protezioni attive e protezioni passive, che sono stati
elencati, la tempistica dei lavori è entro la fine del 2001, anche
perché molti di questi interventi non richiedono progettazioni
particolari o fasi successive di appalto.
Per quanto attiene la realizzazione dei sottopassi, non c'è solo
più scritto un impegno astratto, ma ci sono dei progetti
definitivi, sono stati eseguiti con i tecnici di Ferrovie dello
Stato dei sopralluoghi nelle singole stazioni, si sono definite le
modalità degli interventi e c'è l'impegno sottoscritto e trasmesso
della tempistica.
Progettazione e approvazione della proposta: entro agosto 2000
dovrebbe essere definito tutto.
Predisposizione dei contratti e fase negoziale, perché questi
vanno in appalto, sono interventi che necessitano di più miliardi:
l'esecuzione dei lavori e l'ultimazione dei lavori è prevista fra
gennaio 2001 e dicembre 2001.
Questo è l'impegno di Ferrovie dello Stato, potrò produrre agli
interpellanti la documentazione relativa.
Questo per dare informazioni alla Consigliera Squarzino quando
chiede il comportamento della Regione, che è il comportamento di
una regione che assolutamente si disinteressa del problema delle
ferrovie; questo sta a provare che così non è.
Per quanto attiene alcuni aspetti legati alle audizioni, con
particolare riferimento alle problematiche anche legate ad attività
di tipo industriale, per quanto attiene il sottopasso che dovrà
essere fatto nella stazione di Verrès, si prevede una possibilità
dell'allungamento di questo sottopasso per permettere all'utente di
raggiungere direttamente la zona industriale.
A me pare che per quanto attiene le problematiche relative agli
interventi, adesso abbiamo dei dati certi, dei progetti; su questi
progetti abbiamo fatto i sopralluoghi con i tecnici di Ferrovie
dello Stato e coinvolto tutte le amministrazioni locali. Tutti i
sindaci delle amministrazioni locali hanno partecipato al
sopralluogo e abbiamo definito le modalità e le tipologie degli
interventi.
Per quanto attiene i problemi relativi alle stazioni,
l'interlocutore è un altro ancora, quindi non si regolamenta né con
il contratto di servizi, né con i rapporti con Ferrovie dello Stato
il reparto infrastrutture, ma l'interlocutore è Metropolis. Anche
su questo argomento già avevamo avviato prima delle elezioni
comunali tutta una serie di sopralluoghi con i comuni interessati,
sopralluoghi che sono ripresi immediatamente dopo l'appuntamento
elettorale, e da questi sopralluoghi si stanno definendo le
modalità o di comodato oneroso, o di comodato gratuito, o
addirittura di trasferimento della proprietà agli enti locali.
Ma questo non solo per la stazione di Châtillon e le stazioni
principali; abbiamo coinvolto già in questa prima fase la comunità
locale di Morgex, che da anni chiedeva la possibilità di aprire una
trattativa per una infrastruttura di proprietà di Metropolis, che
potrebbe funzionale all'amministrazione locale, abbiamo coinvolto
altre amministrazioni locali del fondovalle. Il primo problema è
quello di dare delle risposte precise dal punto di vista
dell'eventuale trasferimento di queste infrastrutture agli enti
locali nelle stazioni dove attualmente è necessario un presidio
costante e quindi vi è la necessità di continuare l'attuale
presidio, oppure migliorarlo con questo trasferimento di
infrastrutture. Quindi sono tre i momenti sui quali ci stiamo
muovendo.
Direi che il contratto di servizi di per sé è una piccola parte
di tutto quello che è il quadro complessivo, che riguarda il
trasporto su rotaia.
Ma vi è un altro problema, che va a sottolineare del perché
facciamo un contratto di servizi che dura solo sei mesi. Ancora
recentemente abbiamo avuto l'ultimo incontro con i responsabili del
ministero, per addivenire al trasferimento delle competenze; per
quanto attiene la Giunta regionale abbiamo iniziato l'esame di una
bozza di articolato, che dovrà andare a regolamentare all'interno
della commissione paritetica il trasferimento di queste competenze
dal punto di vista formale, la Giunta ha iniziato questa
discussione su una bozza di articolato che è stato distribuito in
Giunta.
Parallelamente, l'altra problematica indispensabile da definire
è l'ammontare delle risorse, perché il problema non è del
trasferimento delle competenze, ma insieme alle competenze vogliamo
avere anche il trasferimento di risorse che siano idonee per poter
continuare questo tipo di servizio.
Lo Stato si è impegnato nell'ultimo incontro a versare alla
Regione quanto attualmente si stima sia il costo sostenuto per i
servizi attualmente svolti da Ferrovie dello Stato, al netto
chiaramente degli introiti di traffico.
La cifra, che non è ancora stata definita con precisione,
dovrebbe essere quella riportata nei documenti approvati dalla
conferenza Stato-Regioni, che si dovrebbe aggirare dai 33 ai 35
miliardi. Però questa non è ancora stata definita in modo
preciso.
Questi ed altri impegni saranno oggetto di inserimento
all'interno dell'articolato che sarà gestito dalla paritetica,
oltre ai contenuti di eventuali accordi di programma per
investimenti più importanti.
Sappiamo che il ministero competente ha definito un piano di
investimenti di 70.000 miliardi, all'interno del quale dovremo poi
cercare di ottenere, con accordi di programma, l'eventuale garanzia
della realizzazione di alcuni interventi strutturali, perché come
sa meglio di me la Consigliera Squarzino, il trasferimento
all'Amministrazione regionale sarà solo della gestione del servizio
del trasporto pubblico, e non della tratta ferroviaria, che
continuerà a rimanere in capo a Ferrovie dello Stato.
Cosa succederà dopo questo trasferimento? Fino al 2003 ci sarà
un'ulteriore gestione da parte di questo servizio con un rapporto
con l'Amministrazione regionale, che a quel punto potrà
effettivamente, per quanto attiene l'organizzazione del servizio,
avere una funzione di dominus a 360 gradi. Quando avremo le
risorse, allora ci porremo come interlocutori fino al 2003 nei
confronti di Ferrovie dello Stato, perché il trasferimento prevede
che la gestione del servizio fino al 2003 sarà di competenza di
Ferrovie dello Stato, e a quel punto saremo noi che potremo
organizzare complessivamente il servizio di trasporto pubblico
locale, anche se lo stesso sarà gestito da Ferrovie dello
Stato.
In questo momento siamo solo andati a fare con il contratto di
servizi dei piccoli aggiustamenti, dei piccoli servizi aggiuntivi,
molto onerosi per l'Amministrazione regionale rispetto alla qualità
del servizio erogato, mentre dopo il 2003 questo contratto sarà
definito con una normale gara di appalto.
Quindi c'è una fase di un contratto ponte, che è rappresentata
dal contratto di servizi attuale che ha però un'incidenza minimale,
parallelamente ci sono i problemi di interventi infrastrutturali,
da qui al 2003 ci sarà comunque una gestione ponte ancora da parte
di Ferrovie dello Stato, e solo dopo il 2003 l'Amministrazione
regionale potrà muoversi con quelle modalità e con quei principi e
con quanto auspica il Consigliere interpellante.
Président
La parole au Conseiller Curtaz.
Curtaz (PVA-cU)
In coda al GR2 delle 7,30 del mattino c'è
l'oroscopo e oggi il mio oroscopo, io sono dei Gemelli, mi
consigliava di non polemizzare. Non sono assolutamente
superstizioso, però mi sembra un buon consiglio, quindi eviterò di
polemizzare.
L'Assessore ci ha contestato il fatto che nell'interpellanza,
che riguardava il contratto di servizio, erano inserite una serie
di osservazioni che di per sé nulla avevano a che fare con il
contratto di servizi. Ma questo lo sappiamo. Però il contratto di
servizio va messo nel suo contesto e questo è tanto vero che lo
stesso Assessore, in luogo di rispondere solo sul contratto di
servizio, ha dovuto toccare tutti i punti relativi alla situazione
poco buona delle Ferrovie nella nostra regione, con ciò avvalorando
la nostra impostazione, cioè che non si può parlare di contratto di
servizio se non lo si inquadra nel contesto complessivo delle
problematiche. Questo mi sembra ovvio, anche perché non è che
abbiamo una situazione in cui il contratto di servizio non va bene
e tutto il resto funziona a meraviglia! Noi sosteniamo che il
contratto di servizio non va bene, come tutto il resto.
L'Assessore ci ha riproposto ancora una volta una cosa che
temevamo, cioè che il contratto di servizio viene riprorogato, non
ricordo se per la terza o la quarta volta, forse la quarta. Buon
senso mi fa dire che la proroga di una volta può essere necessaria,
una seconda volta può essere eccezionale, qua si tratta della
quarta volta, se non della quinta volta, pertanto mi sembra una
cosa patologica.
Perché ci opponiamo a questo modo di fare? Perché è un modo di
fare che non risolve mai niente, che allunga il brodo, che non
affronta le questioni essenziali su cui peraltro l'Assessore
riconosce che abbiamo ragione, perché è egli stesso a dire che
contrattualmente non si può fare niente e il servizio è pessimo; ma
perché contrattualmente non si può fare niente? Perché facciamo le
proroghe! Se invece si ridiscutesse un nuovo contratto con le
Ferrovie dello Stato, ecco che contrattualmente?
Lavoyer
(fuori microfono)
? non sono
proroghe...
Curtaz (PVA-cU)
? io non ho interrotto?
Lavoyer
(fuori microfono)
? sì, prima hai
interrotto...
Curtaz (PVA-cU)
?è vero. Adesso siamo pari, posso andare
avanti.
Lo so che formalmente non si chiamano proroghe, si chiamano
rinnovo del contratto di servizio. Ma rinnovo del contratto di
servizi quando di sei mesi in sei mesi si riprende la stessa cosa,
tradotto in parole povere è una proroga. Quindi non si pongono le
condizioni per ricontrattare daccapo con l'Amministrazione
ferroviaria un nuovo contratto di servizio che ponga rimedio alla
situazione complessiva, perché, se come dice l'Assessore, tutto è
stato fatto, non si capisce perché contraddittoriamente un minuto
dopo riconosca che il servizio delle Ferrovie dello Stato è
pessimo.
Lascerò la parola alla collega Squarzino, però voglio ancora
fare una battuta perché l'Assessore ha detto giustamente che un
contratto lungo di servizi non garantisce un miglioramento del
servizio stesso, di per sé è una questione ovvia. Però se questo è
vero, a maggior ragione un contratto corto di servizi non
garantisce un buon servizio. Questo mi sembra logico.
Ultima osservazione. Rispetto al discorso dei lavori che vengono
sbandierati come una novità, perché finora erano sulla carta, è
vero, finora erano sulla carta, ma da quant'è che erano sulla
carta? Erano sulla carta previsti da un contratto sottoscritto dal
suo predecessore e da Ferrovie dello Stato dal gennaio 1998; si
tratta dei soliti 10 miliardi ottenuti dall'Amministrazione
regionale nei confronti di Ferrovie dello Stato. Questo elenco di
lavori che lei oggi ha dato non è che sia una novità dell'ultima
ora, perché questo elenco ce l'abbiamo qua, Assessore, è del maggio
1999, e si prevede in questo elenco che la fase di realizzazione
sarà entro luglio 1999, e qui altro documento. Allora bisogna dire
tutto?
(interruzione dell'Assessore Lavoyer, fuori
microfono)
? no, questo è suo, luglio 1999, tutto suo, Assessore.
Allora diciamo le cose come stanno. Adesso apprendiamo che
finalmente c'è uno sbocco a queste cose; lo prendiamo come un
auspicio positivo, che però non ci deve far dimenticare che abbiamo
un ritardo accumulato di 2 anni e mezzo.
Perché questa è la realtà che emerge documentalmente, quindi non
può essere oggetto di opinioni differenziate.
Président
La parole à la Conseillère Squarzino
Secondina.
Squarzino (PVA-cU)
Per proseguire l'intervento del
collega.
Prima due annotazioni particolari. Nell'ambito del contratto di
servizi la pregherei, Assessore, di far verificare la pronuncia
delle stazioni, perché i passeggeri sentono che sta arrivando il
treno alla stazione di "Donà" o alla stazione di "Ver", nel senso
che Donnas e Verrès non è che siano ben comprensibili.
Lei ha parlato di colloqui con i sindaci della bassa Valle per
definire i problemi, lei ne ha accennato uno, ma ce n'era un altro
che è stato chiesto, cioè che il treno si fermasse anche alla
stazione di Hône, proprio perché nella zona di Hône c'è una zona
industriale, in cui c'è una presenza di operai.
Chiusa la parentesi dei problemi spiccioli, torno sui problemi
di fondo, che riguardano la politica generale della ferrovia.
Perché continuiamo a proporre interpellanze ed iniziative in cui
cerchiamo di conoscere quali sono i suoi progetti? Perché abbiamo
l'impressione che ci sia il vuoto assoluto rispetto alla politica
ferroviaria e lo documento.
Lei ha detto che è iniziato l'iter del trasferimento delle
competenze, però siamo molto in ritardo tant'è vero che finora alla
commissione paritetica non è arrivato ancora niente rispetto a
questo tipo di argomento. Abbiamo qui un documento in cui c'è lo
stato dei lavori al 26 maggio 2000 rispetto alla commissione
paritetica; non c'è nessuna norma, nessun punto che faccia
riferimento al problema dei trasporti.
Lei dice che non si sa quante risorse ci daranno; non solo, ha
aggiunto che ci saranno successivamente degli accordi di programma
per investimenti particolari. Lei sa benissimo che quando c'è una
serie di risorse che sono limitate, vengono investite in base alla
tipologia dei progetti: quanto più i progetti sono interessanti,
intelligenti, utili, tanto più attirano risorse. Lei non ha nessun
progetto per quello che riguarda la tratta ferroviaria e lo dico a
ragione veduta, perché all'interno dello stesso programma di
maggioranza non c'è nulla che riguarda la tratta
Aosta/Pré-Saint-Didier, quindi non c'è nessun progetto su questo
percorso.
E nello stesso programma "Piano dei lavori decennale" è stato
preso in esame il problema della tratta Aosta/Pré-Saint-Didier solo
perché è stato inserito in un secondo momento all'interno di un
ordine del giorno, in cui si chiede un impegno a precisare un
progetto definitivo per Aosta/Pré-Saint-Didier. Segno che finora
non c'è nessun progetto chiaro.
Allora lei capisce bene che è difficile andare a contrattare con
il Ministro, se non si hanno progetti da presentare. Questo è
secondo noi uno dei grossi limiti della politica dell'Assessore ai
trasporti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK