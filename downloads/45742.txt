Consiglio Regionale della Valle d'Aosta - Oggetto del Consiglio n. 2397 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2397 del 21 aprile 2023 - Resoconto
OGGETTO N. 2397/XVI - Interpellanza: "Intendimenti in merito
al recupero della palazzina denominata "Caserma Beltricco"
nell'ambito dei lavori presso la Nuova Università della Valle
d'Aosta".
Bertin (Presidente) -
Punto n. 65. Si è prenotato il
consigliere Distort, ne ha facoltà.
Distort (LEGA VDA) -
Innanzitutto permettetemi un inciso:
per la prima volta prendo la parola oggi e quindi in questo momento
io mi permetto di augurare ai presenti e a chi ci segue via schermo
una buona solennità di Sant'Anselmo d'Aosta, gigante, gigantesco
cardine della cultura della nostra civiltà e nostro
corregionale.
Il tema mi sembrava dovuto, proprio perché parliamo di
Sant'Anselmo d'Aosta, quindi noi come Consiglio regionale della
Valle d'Aosta possiamo celebrare con fierezza questa solennità.
Per quanto riguarda l'interpellanza sulla "Caserma Beltricco",
c'è una particolare disciplina accademica definita "Teoria
dell'architettura"; teoria non significa qualcosa di fumoso, che si
contrappone alla pratica, al pragmatismo, al concreto, ma teoria è
capacità di dare in questo caso senso alle cose.
Allora la teoria dell'architettura è la materia che spiega il
senso degli oggetti edilizi - oggetti di architettura - e secondo
la quale gli edifici normalmente non svolgono soltanto una
funzione, ma rappresentano un ruolo di narrazione.
Questi edifici riescono a contenere più storia che funzioni, più
coscienza collettiva che aspetti legati al semplice oggetto
edilizio. É per questo che l'architettura rientra tra le forme
d'arte ed esprime un pensiero, oltre a svolgere un ruolo
funzionale, altrimenti sarebbe soltanto tecnica.
La palazzina denominata "Caserma Beltricco" è un esempio
perfetto di questa considerazione che stiamo condividendo.
Fu la prima sede del Battaglione Aosta, inizialmente denominato
Battaglione Valle d'Aosta, ed è stata inaugurata nel 1887 dopo un
primo insediamento di alpini nella preesistente Caserma Challand.
La Caserma Beltricco inizialmente era denominata Caserma degli
Alpini, proprio rappresentativamente,
nomen est omen,
quindi
veramente esprimeva la sua sostanza, e venne poi successivamente
intitolata al Maggiore Ernesto Testafochi e fu quindi il primo
nucleo di quel comprensorio militare a essere chiamato "Caserma
Testafochi".
Solo alla costruzione dei successivi corpi di fabbrica, si
identificò come "Caserma Beltricco", ma la storia del Battaglione
Aosta e degli Alpini non è solo storia militare, perché tra gli
alpini, la Valle d'Aosta e la nostra comunità si è tessuto un
legame genetico, al punto che possiamo dire che l'alpinità
rappresenta l'anima stessa della comunità valdostana, e lo dimostra
il fatto che ogni famiglia valdostana porta tra i suoi membri un
alpino in vita oppure andato avanti, come diciamo noi alpini.
Ecco quindi che diventa fondamentale saper gestire la sintassi
di un oggetto edilizio all'interno di un progetto di rigenerazione
urbana qual è, appunto, il progetto di riuso dello spazio militare
per la nuova sede dell'Università della Valle d'Aosta.
Questo saper valorizzare il ruolo narrativo non è nostalgia, non
è abbandono retrò, ma rappresenta la capacità di restituire alle
nuove generazioni un patrimonio di cultura, di storia, di
insegnamento, di dialogo; tra l'altro pensiamo che per generazioni
l'area militare della "Caserma Testafochi" ha accolto giovani per
formarli alla vita militare.
Adesso quello stesso spazio accoglierà giovani per formarli alla
vita accademica.
C'è una sorta di minimo comune multiplo, c'è un legame che
collega questa sorta di ponte di solidarietà tra generazioni,
perché si tratta semplicemente di formare persone alla battaglia
quotidiana della loro vita.
Alla luce di quanto illustrato, con la presente interpellanza
chiediamo quindi al Governo regionale quali sono le intenzioni di
recupero della palazzina denominata Caserma Beltricco", ma
soprattutto quali sono i lineamenti di tutela e di valorizzazione
di questi contenuti espressi che ne indirizzeranno il progetto di
recupero.
Dalle ore 15:31 assume la Presidenza il vicepresidente
Marguerettaz.
Marguerettaz (Presidente) -
Per la risposta, la parola
all'assessore Sapinet.
Sapinet (UV) -
Collega Distort, la ringrazio per
quest'iniziativa e la ringrazio anche per i riferimenti storici che
ho ascoltato attentamente. Siamo entrambi iscritti all'ANA, io ho
fatto il servizio di leva al di fuori della nostra regione ma
ovviamente siamo accomunati da quest'esperienza che, ahimè, le
giovani generazioni non possono più fare ma forse chissà, in un
futuro.
Quindi le do lettura di quanto predisposto insieme alle mie
strutture, proprio per fare il punto su quelli che saranno i lavori
di recupero di questa palazzina, la Palazzina Beltricco, che è
prevista - come detto - nell'ambito del secondo lotto dei lavori
per la realizzazione del nuovo Polo universitario.
Il DEFR 2023-2025, che abbiamo approvato in Consiglio regionale
con la deliberazione n. 2051 in data 01 dicembre del 2022, presenta
i fatti e tra i principali obiettivi il completamento della
struttura ex Caserma Testafochi per rendere Aosta un polo
universitario, con la realizzazione del secondo lotto dei lavori
che prevede la ristrutturazione delle Palazzine Beltricco e
Giordana e il completamento del parcheggio interrato sotto l'ex
Piazza d'Armi, per un costo stimato complessivo di 50.825.000
euro.
Facendo seguito poi a quanto previsto nel DEFR nell'articolo 33
della legge n. 32/22, al comma 1 ha disposto che la Regione,
nell'ambito degli interventi sulla Caserma Testafochi per la
creazione del Polo universitario di Aosta, autorizzasse la SIV ad
avviare ogni necessario adempimento per la realizzazione del primo
stralcio funzionale del secondo lotto concernente la
ristrutturazione della Palestina Giordana, ritenuta prioritaria,
nell'ambito del crono programma dei lavori, alla luce del suo
posizionamento su Piazza della Repubblica, e al comma 2 ha previsto
che per l'intervento di cui al comma 1 fosse autorizzata la spesa
complessiva di euro 16 milioni, che è la delibera che avevamo
approvato circa un mese fa.
L'intervento sulla Palazzina Beltricco, che sarà invece oggetto
di un successivo stralcio funzionale nell'ambito del secondo lotto
dei lavori, presenta al momento un quadro di spesa pari a euro
17.350.000.
La palazzina ospiterà funzioni compatibili con il suo carattere
di edificio storico che trova nelle stesse funzioni scelte un
elemento di valorizzazione. L'edificio diventerà la sede del
Rettorato con annessi uffici amministrativi e ospiterà una quota
importante di uffici destinati al personale docente
dell'Università.
La disposizione delle diverse funzioni previste tende infatti a
ottimizzare gli spazi esistenti con l'obiettivo della massima
conservazione e del massimo rispetto della concezione strutturale
del fabbricato.
La distribuzione degli uffici sarà risolta utilizzando le
divisioni esistenti, integrati con pareti attrezzate, che
definiscono lo spazio del corridoio centrale di distribuzione,
piano terra, primo e secondo, e le zone di massima rappresentanza -
cioè quelle che comprenderanno l'ufficio del rettore e i locali
annessi - sono state collocate al secondo piano dove gli interventi
strutturali necessari per la realizzazione delle sale più grandi
comportano un impatto minimo.
La "Palazzina Beltricco" è una costruzione degli anni 1886-87
progettata e realizzata secondo schemi tipologici e regole
costruttive comuni a tutta l'architettura militare italiana della
seconda metà dell'Ottocento.
Lo sviluppo planimetrico è di tipo rettangolare allungato con un
modesto avanzamento delle due estremità e della porzione
centrale.
All'interno dell'edificio non si riscontrano particolari
elementi di finitura o di decorazione di pregio rilevanti e i
pavimenti originali sono stati nella quasi totalità rimossi e
sostituiti da ceramica monocottura. Le pareti risultano
semplicemente tinteggiate, non si rilevano decorazioni di alcun
tipo.
I serramenti esterni risultano completamente sostituiti al piano
primo e secondo, mentre al piano terra permangono i serramenti
storici originali. Sono poi inoltre presenti elementi storici di
maggior pregio come i portoni di chiusura del passo carraio e le
porte vetrate di immissione nei locali del piano terreno.
Per quel che riguarda gli interventi di restauro, la "Palazzina
Betricco" è stata riconosciuta dalla Soprintendenza come edificio
di carattere storico e, conseguentemente, gli interventi
ammissibili sono stati sottoposti alla relativa approvazione.
L'intervento di restauro della "Palazzina Beltricco" riguarda i
quattro fronti esterni del fabbricato, nonché le superfici del
passo carraio e dell'atrio principale.
Il progetto riflette un'impostazione di tipo conservativo, che
si basa sul rilievo di dettaglio dello stato di fatto.
Per i prospetti, è stata realizzata una mappatura dello stato di
conservazione con la messa in evidenza dello stato dei difetti,
comprendente sia l'individuazione dei fenomeni di dissesto sia la
mappatura dei degradi.
Per i degradi superficiali riscontrati - che, nel complesso, si
possono comunque valutare come di media entità - si prospetta un
intervento specialistico di tipo conservativo suddiviso in
interventi a carattere generale e poi in interventi più
puntuali;
invece gli interventi sulle superfici saranno tutti preceduti da
saggi stratigrafici per verificare le eventuali coloriture
originali celate da ulteriore tinteggiatura fatta in seguito.
Si prevedono inoltre analisi di laboratorio da effettuarsi su
campioni che verranno prelevati in sito e campagne d'indagine
sonica per la verifica della stabilità degli elementi lapidei in
oggetto, le mensole, i modiglioni e le lastre in pietra.
L'effetto finale atteso sarà quello della restituzione dei
fronti con una ricerca del massimo grado di autenticità,
rappresentato dalla conservazione delle tracce di ogni fase che ha
lasciato sicuramente i segni sulla fabbrica.
Saranno conservate e rimesse in luce le scritte sul fronte
posteriore, saranno restaurati e conservati i serramenti originali,
quelli ancora presenti, e saranno restaurate le lapidi, allo stesso
modo si opererà sulle diverse superfici.
Gli interventi strutturali saranno poi improntati alla
sostanziale conservazione della concezione originaria rispetto alla
quale si prevedono puntuali interventi di consolidamento
finalizzati a soddisfare un miglioramento delle prestazioni
complessive.
Presidente -
Per la replica, la parola al collega
Distort, Segretario del Consiglio.
Distort (LEGA VDA) -
Grazie, Assessore, per la risposta
che in buona parte risponde alle aspettative e ai quesiti posti
dall'interpellanza e, fondamentalmente, allo spirito di questi
quesiti.
Innanzitutto le do una notizia, visto che faceva riferimento
alla passata e comune esperienza di leva: la leva è stata soltanto
sospesa, non è stata eliminata, quindi ci sono speranze per le
nuove generazioni.
Per quanto riguarda la risposta, prendo atto di quanto è stato
risposto e ovviamente nulla eccepisco, perché nella risposta sono
contenuti tutti i termini che rappresentano la correttezza
sintattica, proprio come meccanismo di approccio, tipica del
restauro, l'analisi degli elementi di pregio, quindi ovviamente è
una risposta fatta da chi è esperto in restauro e, di conseguenza,
ci mancherebbe altro, non posso che riconoscerne la
correttezza.
Aggiungo solo un elemento, che era l'elemento contenuto nelle
premesse dell'interpellanza e contenuto nell'esposizione, nella
presentazione dell'interpellanza: una cosa è il rispetto del pregio
architettonico, un'altra cosa, a un livello superiore, è il
recupero della capacità narrativa dell'edificio, così come un conto
è l'esperienza in restauro, altra cosa, su un livello diverso, è la
sensibilità evocativa, la capacità di saper rendere evocativo un
oggetto edilizio a restauro fatto.
Vero è che la norma ci chiede semplicemente il rispetto degli
elementi di pregio, la conservazione, la tutela e la valorizzazione
degli elementi di pregio, così come tutte le dinamiche che
riguardano la letteratura del restauro.
Narrazione e sensibilità sono un livello diverso, appartengono
alla capacità del progettista e alla capacità del committente a
richiedere esattamente questa funzione narrativa.
Lei mi ha accennato che scritte e lapidi verranno conservate;
questo rientra nella dimensione narrativa, perché è estremamente
importante che un oggetto edilizio...2397
tra l'altro questo è tipico di un buon progetto di
restauro svolto da un architetto, proprio la capacità di riuscire a
fare in modo che l'oggetto edilizio continui a comunicare, quindi
non sia soltanto un contenitore di funzioni, ma che sia espressione
di una narrazione.
La storia di un oggetto edilizio è un po' come il documento
d'identità, deve venir fuori, deve essere letto, deve rimanere come
memoria perenne.
Comunque, grazie per la risposta, le chiederei comunque di
vigilare perché questo spirito e questa sensibilità possa essere
garantito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK