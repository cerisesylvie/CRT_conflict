Consiglio Regionale della Valle d'Aosta - Oggetto del Consiglio n. 1547 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1547 del 12 gennaio 2011 - Resoconto
OGGETTO N. 1547/XIII - Interrogazione: "Eventuali proposte di
modifica del disciplinare di produzione della Fontina".
Interrogazione
Considerata l'importanza che riveste nell'ambito della
produzione primaria e dell'agroalimentare della Valle d'Aosta, sia
per ragioni economiche che di immagine e di promozione
dell'enogastronomia, il principale prodotto DOP della nostra
Regione, la Fontina;
Preso atto dell'esistenza di un disciplinare di produzione,
recentemente modificato con il riconoscimento dell'Unione Europea,
che per un lungo periodo ha contribuito in gran parte a
salvaguardare le attività legate all'allevamento bovino,
consentendo allo stesso tempo di valorizzare le razze autoctone
valdostane (pezzata rossa, pezzata nera e castana);
Tenuto conto che la Fontina ha ottenuto il riconoscimento di
prodotto di origine protetta perché c'è stato un impegno a produrla
con solo latte proveniente da bovine di razza valdostana alimentate
con erba o fieno proveniente dai prati e dai pascoli della Valle
d'Aosta;
Appreso da diverse fonti che il Consorzio Produttori e Tutela
della DOP Fontina, forse anche a seguito di recenti avvenimenti che
hanno coinvolto alcune aziende di produttori di latte,
trasformatori e funzionari della Sanità Pubblica, sarebbe
intenzionato a richiedere e adottare urgentemente un nuovo
Disciplinare di produzione, meno restrittivo rispetto ai vincoli
attualmente in vigore, consentendo in particolare ai produttori di
latte di utilizzare foraggi di provenienza extra regionale e di
utilizzare per la produzione di Fontina DOP anche bovine da latte
non di razza autoctona valdostana, stravolgendo di fatto in un
colpo solo i fondamenti su cui si era retta la concessione della
DOP;
il sottoscritto Consigliere regionale
Interroga
l'Assessore all'Agricoltura e Risorse naturali per
conoscere:
1) se le voci che circolano nell'ambiente
agroalimentare-zootecnico valdostano abbiano un qualche fondamento
e se è vero che rappresentanti qualificati della Giunta regionale,
in occasione di assemblee recenti del Consorzio Produttori e Tutela
della DOP Fontina, abbiano espressamente formulato l'invito a
modificare in senso meno restrittivo il Disciplinare di produzione
in vigore;
2) quali siano le presunte modificazioni proposte e se
nell'ambito della Giunta regionale si sia discusso anche
informalmente di tale argomento;
3) se la Giunta regionale nel suo insieme o alcuni dei suoi
membri che si sarebbero espressi in pubblico non ritengano che un
venir meno delle regole fondamentali contenute nel disciplinare di
produzione della Fontina possa compromettere la qualità del nostro
formaggio principe e la sua immagine di tipicità conquistata nel
tempo presso i consumatori e sul mercato internazionale, con il
rischio di penalizzare la remunerazione del latte e della Fontina
stessa.
F.to: Chatrian
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
In merito all'interrogazione - primo quesito -, durante il 2010
il Consorzio Produttori e Tutela della DOP Fontina ha svolto la sua
assemblea annuale - credo che sia a questa che si riferisce il
Consigliere - in data 30 marzo 2010, durante la quale si è anche
discusso dell'attuale stato di avanzamento ed approvazione del
nuovo disciplinare di produzione della fontina, senza prendere in
considerazione modifiche su un documento peraltro già inviato al
Ministero per le politiche agricole già nel 2009. In effetti, in
data 29 gennaio 2010, un decreto del Ministro modificava il
disciplinare in protezione transitoria dal 1° febbraio 2006, e il
12 maggio 2010 è poi stata pubblicata la domanda di modifica del
disciplinare sulla Gazzetta Ufficiale dell'Unione europea
riportante le singole modifiche che erano già state concordate nei
mesi precedenti tra consorzio e ministero.
Per quel che è del punto n. 2, si può affermare che l'importante
oggi è giungere alla pubblicazione del nuovo testo di disciplinare
della DOP fontina, che permetterà finalmente di avere un testo
inconfutabile a disposizione di tutti. Trattatasi di un testo che
ha sollevato una serie di osservazioni da parte degli uffici
preposti della commissione, alle quali il consorzio, appoggiandosi
alla competenza maturata in questi anni dai nostri uffici, ha
potuto dare risposte ritenute soddisfacenti dalla commissione, che
ha approvato tutte le spiegazioni presentate, anche se in alcuni
casi risultano troppo stringenti, trattandosi di scelte di tipo
volontario e non cogente. In effetti, e a titolo di esempio, l'uso
di solo fieno locale appare ancora oggi una scelta estremamente
impegnativa, mentre un uso sicuramente prevalente di fieno ed erba
locale con possibile uso di foraggi non locali, appare dare
maggiore tranquillità, specie in annate di particolare siccità o al
presentarsi di particolari eventi calamitosi. Di ulteriori
modifiche ad un testo già in modifica non si è discusso durante i
lavori della Giunta regionale...questo era il quesito.
Punto tre: come si è già più volte avuto occasione di dire, la
fontina è un formaggio fortemente legato al territorio, che basa la
sua tipicità sulla limitazione dell'area territoriale di
produzione, sulla lavorazione del latte crudo fatta due volte al
giorno, sulle razze lattifere locali e sull'alimentazione...tutta
una serie di obblighi da rispettare, diversi dei quali possono
essere oggetto di discussione, come è già avvenuto in questi anni
sulla stampa locale...possono, nel rispetto della tradizione della
qualità del prodotto, essere oggetto di possibile modifica e
miglioria per creare delle economie di scala capaci di ridurre una
serie di costi oggi troppo elevati. Se da un lato ci si preoccupa
del rischio di penalizzazione della remunerazione del latte e della
fontina, dall'altro bisogna trovare delle soluzioni, giusti
compromessi fra tradizione, qualità della fontina e costi per
ridurre le spese, mantenendo gli attuali livelli di qualità nei
processi produttivi, nei controlli e nella percezione naturalmente
dell'immagine del nostro prodotto presso il consumatore. Ricordo
che percorsi di confronto sono peraltro già positivamente avviati
da altri formaggi DOP italiani e francesi, che grande successo
continuano ad avere sul mercato internazionale.
Président
- La parole au Vice-président Chatrian.
Chatrian (ALPE)
- Grazie Presidente.
L'iniziativa mirava indubbiamente a conoscere nel dettaglio se
da parte della Giunta regionale erano stati fatti dei passi in
avanti, o fughe in avanti, o comunque c'era la volontà di
modificare eventuali piattaforme. Sinceramente, come ormai avviene
di consueto, pur cercando di mettere nero su bianco domande
puntuali, tipo la seconda:
"quali siano le presunte
modificazioni e se nell'ambito della Giunta regionale si sia
discusso anche informalmente di tale argomento"
, l'Assessore ci
risponde in maniera
tranchante
: no! Quindi potrei terminare
qui l'intervento.
Chiedo a lei, Presidente, sinceramente, proprio per la
delicatezza dell'argomento...delicatezza che, se posso fare
un'analogia, se ricordo bene - e ricorderanno meglio di me gli
Assessori presenti e i colleghi - le numerosissime pubbliche
audizioni che sono state fatte per le recenti modifiche apportate
al disciplinare della DOC Vallée d'Aoste Vini, quindi un processo
interessante, delicato e difficile. Registrando la risposta
dell'Assessore, che non c'è nessuna volontà di
modificare...registro questa volontà, ma chiedo a lei, Presidente,
se invece le intenzioni non sono queste, di portare in III
Commissione il confronto, le audizioni pubbliche, proprio perché
crediamo in un prodotto "Valle d'Aosta", ma crediamo in un marchio
"Valle d'Aosta", crediamo nel nostro territorio, crediamo
nell'offerta turistica, crediamo anche nell'impianto. Qui ci sono
ex colleghi che hanno partecipato all'impianto architettonico e non
solo di un PSR, che è basato sulla nostra autenticità...io non so
più quali parole utilizzare, sono un po' demoralizzato,
sinceramente! Chiedo a lei, mi metto...non dico nelle sue mani,
perché sarebbe un po' forte, però chiedo sinceramente a lei di
creare al più presto le condizioni per convocare la III Commissione
d'urgenza, perché l'Assessore ci ha risposto oggi in maniera
tranchante
che non c'è nessuna volontà e non si è ancora
affrontato nulla.
Ci risulta invece - probabilmente ci sbagliamo - che in certe
sedi la volontà non sia quella, ma che si sia già esplicitata
l'intenzione di modificare parti delicate e importanti del nostro
disciplinare. Vorremmo condividere le modifiche, capire, integrare,
portare le nostre conoscenze, le nostre peculiarità, dato che non
solo conosciamo il settore, ma crediamo soprattutto nelle regole;
crediamo in chi, in questo momento, ancora sottostà alle regole e
crediamo che il compito della politica debba essere almeno quello
di non favorire queste degenerazioni, ma di prevenirle con
un'oculata azione di incentivazione per chi rispetta in questo
momento le regole, e di contrasto per chi non le rispetta,
mantenendo l'autonomia ed il ruolo essenziale degli organismi
tecnici
super partes
.
Del resto - e termino -, i marchi DOC o DOP non sono prerogativa
esclusiva dei produttori, concordiamo immagino, Presidente, ma un
patrimonio di tutti i cittadini, prima di tutto dei consumatori che
acquistano e pagano anche un prezzo superiore per un prodotto
tutelato sulla base non solo del suo valore intrinseco, ma anche
della storia e della cultura che attraverso di esso si esprime.
Chiedo però a lei un intervento sincero, se c'è già stata la
volontà o se certe fughe in avanti sono già state fatte, di farcele
per favore conoscere e, al più presto, di convocare una
commissione. Chiederemo alla III Commissione di essere convocati.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK