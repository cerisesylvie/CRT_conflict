Consiglio Regionale della Valle d'Aosta - Oggetto del Consiglio n. 88 del 1° ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 88 del 1° ottobre 2003 - Resoconto
OGGETTO N. 88/XII - Interventi per l'adeguamento strutturale e
tecnologico delle sale operatorie dell'Ospedale regionale.
(Interrogazione)
Interrogazione
Visto il provvedimento dirigenziale n. 4765 del 5/9/2003
della Direzione risorse del Dipartimento Sanità, Salute e Politiche
Sociali dell'Assessorato regionale della sanità, con cui, per
realizzare un intervento finalizzato all'adeguamento strutturale e
tecnologico delle sale operatorie dell'ospedale di Viale Ginevra,
vengono impegnati fondi previsti per l'anno 2004 nel bilancio
triennale della regione;
Atteso che per far fronte al costo dell'intero intervento
vengono utilizzati tutti i fondi destinati nel bilancio triennale
della regione per la "messa a norma delle sale operatorie
dell'ospedale di Viale Ginevra" e parte delle risorse destinate ad
altri interventi di "manutenzione straordinaria" e di "adeguamento
tecnologico delle strutture ospedaliere";
Ricordato che già in precedenti programmi in materia di
edilizia sanitaria erano stati programmati interventi relativi alle
sale operatorie di Viale Ginevra;
Sottolineato come la scelta di intraprendere la strada della
ristrutturazione e dell'ampliamento dell'attuale ospedale di viale
Ginevra, invece di optare per un nuovo ospedale, si dimostri ogni
giorno come la più costosa sia in termini finanziari sia in termini
di funzionalità del servizio agli utenti;
Interroga
L'Assessore competente per sapere:
1) quando sono stati programmati gli interventi di cui in
oggetto e a quanto ammontano;
2) quali altri interventi sono stati effettuati finora nelle
sale operatorie di Viale Ginevra e con quali costi;
3) come si reperiranno le ulteriori risorse necessarie per
gli interventi di manutenzione straordinaria;
4) se tale intervento comporta l' interruzione anche solo
parziale o la sottoutilizzazione delle sale operatorie e come si
pensa di farvi fronte;
F.to: Squarzino Secondina - Curtaz
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Come sapete bene, in attesa della realizzazione
della terza fase di costruzione dell'Ospedale regionale - quella
che prevede l'ala nuova verso via Saint-Martin de Corléans -, vi è
in attuazione quella che viene chiamata "la seconda fase", cioè la
realizzazione della centrale, della Radioterapia, il cosiddetto
"triangolo". Nell'ambito di questa fase di costruzione, vi è
un'urgenza: quella di procedere con sollecitudine all'adeguamento
normativo, edile ed impiantistico delle sale operatorie, intervento
che non può essere differito, che è legato a nuove normative del
settore. Il quadro economico relativo all'intervento, che comprende
sia la parte edile che la parte tecnologica ed infrastrutturale,
ammonta a 2.743.000 euro.
Quali altri interventi sono stati fatti negli anni passati per
mettere a norma le sale operatorie? 3 interventi di manutenzione
straordinaria, comunque di portata non paragonabile alle opere di
cui si tratta ora: il primo, nel 1997, prevedeva infatti un
adeguamento alla normativa antincendio del blocco operatorio per
circa 250.000 euro; il secondo, la costruzione di una nuova sala
operatoria, dedicata alla chirurgia vascolare, dal costo di 750.000
euro; il terzo, nel 2002, per un costo di 87.000 euro, la
differenziazione dei percorsi fra "sporco" e "pulito". Dove
troviamo le risorse economiche per fare questo intervento, che è un
intervento urgente e non differibile? Alle opere e agli
allestimenti provvederà direttamente l'USL della Valle, utilizzando
i fondi di competenza del triennio 2002-2004, già trasferiti
dall'Amministrazione regionale su 2 differenti dettagli di spesa.
Alla copertura della maggiore spesa rispetto alle prime stime del
2002 - pari a circa 415.000 euro -, provvederà inizialmente l'USL
con i fondi già trasferiti nell'ambito degli interventi generali di
manutenzione straordinaria e di adeguamento tecnologico per l'anno
in corso. Allo scopo di garantire comunque la realizzazione di
tutti gli interventi previsti a titolo di manutenzione
straordinaria e di adeguamento tecnologico delle strutture
sanitarie, si è provveduto a reintegrare dello stesso importo lo
stanziamento di spesa di cui trattasi in occasione della prima
variazione del bilancio preventivo della Regione per il 2003, che
entro breve sarà discusso in Consiglio regionale.
Tenuto conto che il bilancio regionale prevede specifici
stanziamenti per lo scopo di cui trattasi e un incremento delle
disponibilità finanziarie nel biennio 2003-2004 per le spese in
conto capitale e a carico dell'azienda, pertanto, gli interventi
presso il blocco operatorio del Presidio ospedaliero di Viale
Ginevra non comprometteranno la realizzazione degli altri
interventi di manutenzione straordinaria e di adeguamento
tecnologico già programmati. Se vi saranno dei disagi - e mi sembra
evidente che i disagi esistano - il più è vedere come superarli, le
opere e gli allestimenti saranno realizzati per fasi sequenziali, 2
sale operatorie alla volta, al fine di non compromettere la
capacità dell'Ospedale regionale di fare fronte all'attività di
sala operatoria, sia per le urgenze, sia per gli interventi
programmati. A tal proposito, sono state previste due linee di
intervento: da un lato, si provvederà ad utilizzare maggiormente
non solo le sale operatorie del Presidio ospedaliero del
Beauregard, ma anche quelle disponibili presso le strutture del day
hospital, eccetera; dall'altro, sarà acquistata ed installata
presso il Presidio ospedaliero di viale Ginevra una sala operatoria
mobile che, una volta terminati gli interventi di cui trattasi - e,
come dicevo prima, non sono differibili -, farà parte del posto
medico avanzato di secondo livello, intergrato nella colonna mobile
della Protezione civile.
Mi permetta però un commento: mentre parlo di queste
problematiche, mi viene in mente che le risposte non siano
ascoltate, in quanto vi è sempre e solo il desiderio di porre la
questione… di dire: "Bisognava fare un
ospedale nuovo, avevo ragione io!"; questo è un discorso che torna
in tutte le interpellanze poste. Come avevamo già detto, in seguito
al rapporto 1996 della cosiddetta "Commissione Guzzanti" - che
prevedeva, oltre al Dott. Guzzanti, anche dei tecnici di alta fama
-, la decisione di ristrutturare l'Ospedale vecchio a fronte della
costruzione dell'Ospedale nuovo, dopo questa data si sono fatti
notevoli interventi sulla sede ospedaliera, per cui attualmente non
è proponibile l'idea di fare un ospedale nuovo, tanto più che
questa idea che ritorna sempre: "Facciamo un ospedale nuovo, ho
ragione io, avevo ragione io!" non può essere "modificata" in modo
corretto, per cui mi sembra che sia una posizione che non
costruisce nulla, che non ci aiuta a verificare e a superare i
disagi, che ormai vanno affrontati.
Président - La parole à la Conseillère Squarzino Secondina.
Squarzino (Arc-VA) - Capisco che l'Assessore non gradisca che lo
si interpelli su decisioni che non ha preso direttamente in prima
persona; può darsi anche che a quel tempo non le avesse neanche
condivise. Prendo atto che si tratta di decisioni non sue, ma sono
decisioni che nel momento…
(interruzione dell'Assessore Fosson, fuori microfono)
… appunto, la storia non si può
cambiare, però non si può pretendere di prescindere dalla storia e
da certe decisioni e non si può pretendere di dire che quello che è
avvenuto era la cosa migliore. Questo lei non lo può pretendere!
Capisco che si tratta di decisioni forse un tempo da lei non
condivise, ma sono decisioni che, nel momento in cui lei ha
accettato il programma di questo Governo, lei ha condiviso. È una
decisione che lei ha fatto sua e che praticamente deve condividere,
o condivide, ogni qualvolta attua quegli interventi che tutto il
piano di ristrutturazione e ampliamento dell'Ospedale comporta.
Sono decisioni quindi prese allora, le cui conseguenze, nel bene e
nel male, oggi pesano. Lei non può chiedere, Assessore, che, visto
quello che è avvenuto, adesso si prenda atto e tutti, anche quelli
favorevoli ad un nuovo Ospedale insieme lavorino affinché questo
Ospedale funzioni meglio possibile. Certo, funziona il meglio
possibile, ma non può impedire che noi tacciamo o chiudiamo gli
occhi sulle conseguenze che quella scelta ha avuto. Non possiamo
farlo, Assessore! Lo so che a lei dà fastidio, ma noi continueremo
a farlo! Siamo disposti a collaborare con lei affinché funzioni
meglio l'organizzazione dell'insieme del servizio sanitario, ma lei
non può chiederci di accettare una scelta, che non abbiamo
condiviso, che non vogliamo, e di cui ogni giorno vediamo le
conseguenze, che io voglio farle "toccare con mano", Assessore!
Vi è intanto un elemento che ritorna, che è un elemento critico
dei continui lavori di ristrutturazione: è il fatto che bisogna
ritornare continuamente, con interventi successivi, sugli stessi
tipi di strutture. Lei ha ricordato benissimo che abbiamo già speso
più di 1 milione di euro negli interventi riguardanti solo
l'antincendio, la nuova sala operatoria, i nuovi percorsi, e via
dicendo, ma tutto questo adesso è rimesso in discussione, perché
non rimane tale e quale, ma viene rifatto con questo nuovo
intervento, che costa circa 5 miliardi di vecchie lire. Non solo,
quindi, ci troviamo di fronte ad aggiustamenti successivi ma
vediamo anche che vi sono dei costi che lievitano, che aumentano in
questi aggiustamenti successivi. Lei ha detto che, per fortuna, gli
altri nuovi interventi - interventi che erano previsti in quel
budget - saranno ugualmente fatti perché si reintegra la cifra, ne
prendo atto. Sta di fatto però che questi lavori comportano una
spesa di 415.000 euro, che mancavano alla cifra che era stata
stanziata nell'ambito del triennio; il costo di questi interventi,
quindi, risulta essere poi un sesto in più della cifra stanziata in
origine. Questo per sottolineare come effettivamente i costi
continuino a lievitare.
Rispetto alla domanda inerente il disagio, non sottolineo
niente, perché lei ha ammesso, giustamente, che questo disagio
esiste; è difficile pensare che lavorando solo su due sale
operatorie più…
(nuova interruzione dell'Assessore Fosson, fuori
microfono)
… ma, con i lavori, 2 sale
operatorie saranno soggette ad interventi e 2 rimarranno in
funzione- 2 più la terza -, però, di fatto, mancano 2 sale
operatorie; quindi, o non vi è alcun disagio - e allora vuol dire
che 2 sale operatorie sono inutili o, almeno, 1 è in sovrappiù -,
oppure ci troviamo di fronte alla mancanza di 1 sala operatoria per
un lungo periodo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK