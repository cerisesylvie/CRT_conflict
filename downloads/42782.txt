Consiglio Regionale della Valle d'Aosta - Oggetto del Consiglio n. 277 del 28 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 277 del 28 gennaio 2021 - Resoconto
OGGETTO N. 277/XVI - Interpellanza: "Valutazioni della
sostenibilità economico-finanziaria degli interventi sulle tratte
ferroviarie regionali".
Bertin (Presidente) -
Punto n. 36 all'ordine del giorno.
Per l'illustrazione consigliere Aggravi.
Aggravi (LEGA VDA) -
Questa interpellanza è il combinato
disposto di ulteriori interventi che già abbiamo fatto e che in
quota parte non hanno ritrovato risposta. Nello scorso Consiglio
avevo fatto una domanda, insieme ad altri colleghi, più di ordine
generale, con questa interpellanza l'obiettivo è di scendere in
maniera più approfondita sulla realizzazione pratica di quello che
si intende.
Specifico quello che sto dicendo. L'altra volta avevamo parlato
di quelli che erano gli intendimenti e, in parte anche rispondendo
all'iniziativa del collega Carrel, l'Assessore ai trasporti parlava
della presenza di una strategia.
Siccome siamo persone pratiche e torniamo nuovamente
sull'argomento risorse, a fronte di quello che oggi è presente
all'interno del piano strategico degli interventi che viene spesso
citato, ovvero investimenti notevoli che si avvicinano ai 150
milioni di euro, sia relativamente alla tratta che da Aosta arriva
a Torino e l'altra tratta, quella di Aosta/Pré-Saint-Didier ed
eventualmente Courmayeur, che se poi nel dettaglio si vanno a
vedere le tre fasi nelle quali il piano strategico degli interventi
è strutturato, in realtà possiamo anche arrivare a investimenti
prospettati per 348 milioni, e considerato il fatto che a oggi
l'unica certezza che abbiamo, almeno sulla carta, molto sulla
carta, riguarda il fatto che c'è stata una richiesta formulata da
parte di questo Governo per 40 milioni di euro più 81 milioni di
euro sulle due tratte, all'interno delle schede progettuali del
cosiddetto Recovery Plan, noi con questa interpellanza vorremmo
chiedere sostanzialmente tre aspetti.
Il primo riguarda quello relativo all'ammontare attuale e
prospettico, perché non c'è strategia, non c'è un piano se oltre
all'oggi non guardiamo anche al domani, riguardante la copertura
finanziaria per la realizzazione dell'elettrificazione Aosta-Ivrea,
con riferimento al bilancio regionale, a fondi statali e a quelli
europei. In soldoni: quante sono le risorse oggi effettivamente
presenti ovvero prospettate per completare e fare l'opera di
elettrificazione? Dall'altra parte, qual è la copertura per
l'eventuale ripristino della linea ferroviaria
Aosta/Pré-Saint-Didier?
Perché dico questo? E non voglio essere noioso, anzi, amo essere
noioso su questo tema. Quando si discusse del piano strategico
degli interventi un punto su cui ci concentrammo e, ripeto, facemmo
anche un emendamento, era proprio quello delle risorse finanziarie.
Perché se uno va a leggere le pagine relative alle risorse
finanziarie, che si parli di investimenti fatti da RFI, che si
parli di risorse europee, all'epoca il Recovery Fund ancora non
c'era, che si parli di bilancio regionale, di risorse della Regione
Piemonte, sinceramente c'era pochissimo o quasi nulla.
Noi prospettammo, ed è la terza domanda, anche l'eventuale
valutazione di fonti terze, ovvero si crede in un progetto? Si
ritiene che questo progetto sia fattibile? Lo si vuole realizzare?
Perché io vorrei anche concentrare l'attenzione su quelle che sono
le date. Prima nella risposta al collega Carrel si parlava del
2016, oggi siamo al 2021, se continuiamo ad andare avanti il
rischio è che il
timing
ci superi. Definire ancora oggi che
l'elettrificazione è il massimo della tecnologia con tutta una
serie di soluzioni alternative che si stanno costituendo e
realizzando, mi viene da dire e da ripetere: ma vale proprio la
pena aspettare un investimento, o meglio, delle coperture che
magari non arriveranno mai e quindi noi andiamo a definire tacconi,
mi scusi se semplifico, per riuscire ad arrivare ad un obiettivo
che è sempre più distante? Ovvero, non è detto che magari con le
risorse che ci sono possiamo fare altri tipi di scelte che magari
tecnologicamente ci permettono di utilizzare quello che già
abbiamo, magari potenziandolo e magari non facendoci perdere anche
dei finanziamenti certi che ci sono, e dall'altro lato riuscire
finalmente ad arrivare a un obiettivo concreto. Perché poi corriamo
anche lì dietro al tempo e dobbiamo capire se questi investimenti
ci fanno guadagnare del tempo. Altrimenti se andiamo a parlare di
sviluppo turistico e io partendo da Milano Centrale ad Entreves
arrivo chissà quando, allora forse mi conviene quasi davvero
pensare ad altre soluzioni, e lo dice un cittadino di Courmayeur
che sicuramente amerebbe avere un mezzo pubblico a disposizione
magari più performante, ma neanche qualcosa che mi fa pensare alla
Transiberiana, che prima che io arrivi da qualche parte ci vuole un
sacco di tempo, perché altrimenti poi in quel caso lì la
concorrenza, soprattutto se vogliamo pensare a uno sviluppo
turistico, ovviamente ha altri tempi e altri obiettivi.
Quindi l'obiettivo finale più concreto rispetto alla volta
scorsa non è di parlare di strategie, perché possiamo fare tanti
discorsi sulle strategie e forse in futuro avremo anche occasione
di farlo, ma oggi sinceramente riteniamo importante tirare il punto
su quello che c'è in cassa, ovvero quella che è la certezza.
Altrimenti sinceramente tutta una serie di aspettative, perché
l'effetto annuncio nel pubblico ha un peso, su possibili progetti
di sviluppo o scelte che si possono fare vengono abbastanza meno,
soprattutto se poi andiamo sempre a fare un po' riferimento, e temo
che nei prossimi mesi il
refrain
non soltanto in Valle
d'Aosta ma anche in altre realtà sia quello di dire: "ma abbiamo il
pozzo di San Patrizio che è il Recovery Fund". Sul Recovery Fund io
temo che ci saranno e ci sono già oggi tantissime aspettative e
rischiamo di rimanere delusi.
In più sinceramente, e mi focalizzo sulla terza domanda, quindi
sull'eventuale valutazione di terze fonti di finanziamento, perché
poi ricordiamo anche che per la realizzazione di certe opere noi
entriamo anche in concorrenza con altre realtà e altre priorità.
Perché dico questo? Perché avendo parlato di risorse statali, di
risorse di una regione attigua e anche di risorse europee, dobbiamo
anche considerare che per quanto importantissima la nostra realtà
andiamo in concorrenza con assi viari molto più grandi e che dal
punto di vista delle risorse rischiano di essere molto più ingenti
e molto più importanti.
Non ci può essere strategia, a mio modesto parere, se non c'è
una copertura e una prospettiva finanziaria e soprattutto, come
abbiamo già detto, in questa aula si è approvato il piano degli
interventi senza a monte andare a definire effettivamente nel
concreto quale fosse la strategia. È anche questo un po' un
problema, perché se non so in realtà dove sto andando, è difficile
poi andare a cercare le risorse, anche perché, e qui concludo la
mia presentazione, il Recovery Fund non è, ripeto, un
argent de
poche
che ognuno potrà utilizzare come vuole, perché è inutile
che noi ci riempiamo la bocca, soprattutto nel dibattito nazionale,
dicendo che dobbiamo sapere e spendere immediatamente queste
risorse se poi non ci sono progetti in esecuzione, non ci sono
scelte definite e soprattutto non abbiamo chiare le tempistiche di
realizzazione di interventi, che necessitano comunque di una
spendibilità in un arco temporale ben definito, perché il piano
nazionale di resilienza e di rilancio ha una tempistica ben
definita, che dovrebbe essere ovviamente legata anche alle risorse
che impropriamente arrivano dall'Europa, poi in quota parte sono
del debito, quindi rientrano nel grande bilancio europeo e che
quindi necessitano appunto di essere spese. Se non sappiamo cosa
vogliamo fare, è difficile poi riuscire a spendere.
L'obiettivo di questa interpellanza è fare un po' di chiarezza e
soprattutto capire se effettivamente abbiamo una base di partenza
sulla quale la strategia regge, perché altrimenti abbiamo un
problema strategico e non operativo.
Presidente -
Per la risposta l'assessore Minelli.
Minelli (PCP) -
Per chiarezza e comodità di risposta ho
accorpato le prime due questioni, vale a dire a quanto ammonti
l'attuale prospettica copertura finanziaria per la realizzazione
dell'elettrificazione rispetto al bilancio regionale e fondi
statali e quegli europei, e la stessa cosa per quello che riguarda
la linea Aosta/Pré-Saint-Didier.
Va precisato, come peraltro lei ben sa, che le linee ferroviarie
presenti nella nostra Regione sono delle proprietà statali date in
concessione a RFI S.p.A.. Per questo motivo gli interventi sulla
infrastruttura dovrebbero, in linea di massima, essere ricondotti a
rapporti finanziari tra questi due soggetti cui compete la
programmazione e la gestione delle attività di adeguamento e di
sviluppo del sistema ferroviario nazionale. Per queste ragioni non
ci sono né allo stato attuale né in prospettiva degli stanziamenti
regionali dedicati ai due interventi. Infatti, le risorse limitate
e individuate nel bilancio regionale 2021-2023 per interventi
relativi all'infrastruttura ferroviaria sono state previste solo
per delle tipologie di interventi in interazione con il
territorio.
Faccio due esempi: rimozione di passaggi a livello e parziali
riqualificazioni di stazioni e poi per gli studi e i progetti di
fattibilità.
È, ad esempio, in corso di definizione un limitato
cofinanziamento regionale alle progettazioni per la riapertura, che
utilizza dei fondi già stanziati e in parte risparmiati nello
studio per l'incremento del carico assiale per
l'Aosta/Pré-Saint-Didier, in continuità con il protocollo d'intesa
che era stato sottoscritto nel 2017.
Per quanto riguarda invece i fondi statali, essi vengono messi a
disposizione di Rete Ferroviaria Italiana all'interno del contratto
di programma tra il Ministero delle infrastrutture e RFI stessa.
Attualmente è in vigore l'aggiornamento 2018-2019 del contratto di
programma 2017-2021, che ha ottenuto il parere favorevole del CIPE
nella seduta del 24 luglio 2019 e ha concluso il suo iter
autorizzativo con la registrazione della Corte dei conti del
decreto interministeriale di approvazione che è avvenuto in data 26
ottobre 2020.
Relativamente alla elettrificazione della tratta Aosta/Ivrea
questo documento non prevede ancora uno stanziamento specifico per
l'esecuzione dell'intervento, non essendo ancora a disposizione un
quadro economico definitivo. Tuttavia, è stato convenuto con Rete
Ferroviaria Italiana di finanziare la progettazione definitiva
dell'elettrificazione all'interno dello stanziamento di 36 milioni
che erano stati dati nel 2019, stanziamento dedicato
all'adeguamento e miglioramento della tratta ferroviaria
Aosta/Pont-Saint-Martin; quei soldi erano stati dati espressamente
per quella tratta. Infatti, l'elettrificazione della tratta
Aosta/Torino compare tra le progettazioni in corso di esecuzione
alla tabella A, portafoglio investimenti in corso e programmatici
classe D interventi in progettazione.
La Regione ha comunque ribadito in tutte le sedi, dalle
comunicazioni relative ai vari aggiornamenti del contratto di
programma, alle sedute dei tavoli tecnici con RFI negli ultimi anni
e ai vari incontri con il Ministero delle infrastrutture e dei
trasporti, la necessità di inserire quanto prima la voce specifica
relativa all'esecuzione delle opere di elettrificazione, quindi è
una interlocuzione con il Ministero prima di tutto.
Anche per quanto riguarda la riapertura della
Aosta/Pré-Saint-Didier l'aggiornamento 2018-2019 del contratto di
programma 2017-2021 non prevede ancora uno specifico stanziamento
per l'esecuzione dei necessari interventi, così come per
l'elettrificazione la Regione ha comunque ribadito, nelle sedi
opportune, dalle note specifiche relative ai vari aggiornamenti del
contratto di programma agli incontri avvenuti con RFI, la necessità
di finanziare questo intervento che è coerente con quanto previsto
nell'accordo quadro sottoscritto nel 2017.
Rispetto ai fondi europei, come è precisato nelle premesse
dell'interpellanza, è stato richiesto allo Stato di finanziare gli
interventi nell'ambito del Piano nazionale di ripresa e resilienza
e la Regione ha anche recentemente richiesto al MIT di inserire la
linea Aosta/Chivasso nella rete TEN-T. Questa proposta, se venisse
accettata, potrebbe aprire la porta ad altre fonti di finanziamento
a oggi precluse. I fondi a cui facevo riferimento prima non sono
esplicitamente destinati ai ristori, ma a opere e interventi che
vanno nella direzione di economia
green
, innovazione e
modernizzazione delle infrastrutture.
Si faceva riferimento nella discussione precedente al fatto che
sarebbero finanziamenti per opere che non sono di proprietà
regionale. Difficile spostare la tratta da un'altra parte e far
beneficiare qualcun altro degli interventi, se venissero effettuati
nella nostra Regione. Quindi io ritengo che tutte le strade che
portano a un finanziamento dell'opera, devono essere per lo meno
esplorate.
La sua terza domanda: se per la realizzazione degli interventi
citati è già stata valutata o è intenzione del Governo valutare la
percorribilità giuridica e relativa sostenibilità
economico-finanziaria di forme di reperimento di risorse
complementari. Essendo già presente un concessionario che gestisce
per conto dello Stato le sue proprietà, risulta difficile
ipotizzare degli interventi di partenariato pubblico-privato.
Questa soluzione potrebbe invece essere valutata se la rete
ferroviaria fosse di proprietà regionale, cosa che in linea teorica
è possibile per la Aosta/Pré-Saint-Didier.
Per quanto riguarda le altre forme di finanziamento, trattandosi
come ho precisato di proprietà statali date in concessione a RFI,
si ritiene che i finanziamenti debbano essere necessariamente
definiti e reperiti da tali soggetti. Per questo l'Amministrazione
non ha a oggi effettuato degli approfondimenti in merito, però le
opzioni di finanziamento indicate nella sua interpellanza sono
delle opzioni comunque interessanti e potrebbero essere prese in
considerazione qualora la Regione intendesse acquisire la proprietà
della Aosta/Pré-Saint-Didier, per esempio allo scopo di convertirla
in un sistema tram-treno Aosta/Pré-Saint-Didier/Courmayeur. A
questo proposito va evidenziato che le norme di attuazione dello
Statuto in materia di trasporto ferroviario, con disegno di legge
del 26 ottobre 2010 n. 194, prevedono all'articolo 3 che la Regione
possa chiedere il trasferimento a essa dei beni, degli impianti,
delle infrastrutture e delle tratte ferroviarie ricadenti sul
territorio regionale non ritenute di rilevanza per il sistema
ferroviario nazionale, ed è il caso della Aosta/Pré-Saint-Didier.
La possibilità, quindi, esiste, ma in questa fase credo che sia più
necessario indurre Rete Ferroviaria Italiana a sistemare la linea e
poi successivamente si potrà anche pensare a tutta una gamma di
interventi per completare il disegno generale, arrivando appunto
con binari fino ai piedi del Monte Bianco.
Presidente -
Per la replica il consigliere Aggravi ne ha
facoltà.
Aggravi (LEGA VDA) -
Vede Assessore, di fronte alla
stazione ferroviaria di Aosta ci sono due statue romane: una indica
la stazione e l'altra invece fa un altro gesto. Una probabilmente
gli dice "c'è la ferrovia" o "ci sarà una ferrovia" e l'altro gli
dice: "ma chi paga?", perché è messo così. Ecco, qui a me sembra di
essere quell'altro soggetto della statua che appunto dice "chi
paga?", perché se ho capito bene e se ho appuntato bene di fatto
lei ha detto più volte che non prevede stanziamento.
Cerco di mettere in ordine quello che ho sentito. Sono tutti
spunti molto interessanti per centrare l'attuale situazione. Se ho
capito di fatto la linea non è nostra, quindi la linea è di un
soggetto terzo. Un soggetto terzo che a sua volta l'ha data in
concessione a un altro soggetto che di fatto fa capo al grande
gruppo dello Stato centrale. Lascio perdere sull'ipotesi di potersi
prendere la tratta Aosta/Pré-Saint-Didier, perché forse se andiamo
a farci dei calcoli, se facciamo una linea funiviaria o una nuova
linea da Aosta a Entreves forse ci costa meno. Perché non vorrei
finire che cerchiamo di farci sistemare tutta la linea, posto il
fatto che non ci sono i soldi, proviamo a cercare di inserirla nel
circuito TEN-T, che sicuramente può essere una cosa interessante,
ma considerato che ci sono altri interessi non lo so quanto possa
essere una strada, ma va benissimo, quindi alla fine la sostanza è
che non abbiamo soldi, non abbiamo idee, perché stiamo facendo
degli studi su una linea che non è nostra, che è data in
concessione a un altro soggetto che sostanzialmente ci dice:
"tranquilli, poi lo sistemiamo, poi lo vediamo", perché di
sopralluoghi ne possiamo fare tantissimi, di studi ne possiamo fare
tantissimi. Io qui vedo soltanto un cumulo di studi che però poi
alla fine ce ne fosse uno che ci dica: "questo conviene, questo si
può fare". Perché ricordo che lo studio non è solo un esercizio di
stile, e non me ne vogliano gli amici architetti o ingegneri, ma ci
vuole anche chi mette nero su bianco cifre, se ci sono, di
sostenibilità e soprattutto se si possono fare.
Riguardo ai fondi del Recovery Fund, questo bellissimo pozzo di
San Patrizio, è notizia da poco, tra l'altro per dirne una, che c'è
un rischio di extra deficit di 35,6 miliardi, perché qualcuno a
Roma ha messo un po' troppi progetti. Io non lo so se questa quota
parte di progetti poi ci verranno anche assegnati. E parlo di
progetti per un motivo molto semplice, perché i richiami che
vengono dall'Europa ci dicono che questi soldi devono essere
spesati non con una spesa viva come è quella dei ristori, ma
effettivamente con dei progetti, perché se uno andasse a leggere -
chiedo scusa - quell'obbrobrio di progetto o di bozza che è stata
fatta del PNRR, e perché dico obbrobrio, perché non dice nulla di
concreto mentre altri Paesi hanno scritto nero su bianco che cosa
vogliono fare, invece noi in Italia, ma soprattutto io penso un
Governo che non ha ancora deciso cosa vuole fare dà un calcione al
pallone in avanti e dice: "intanto mi faccio dare i soldi, poi vedo
come fare". Non funziona così e non ce li daranno se continuiamo
così e le prospettive non sono queste.
A me sembra che noi lo stiamo vivendo da tempo, perché noi
pensiamo, diciamo che prima o poi riattiveremo la linea, faremo il
tram-treno, faremo questo e faremo quello, però non ci sono i
soldi. Quindi la statua lì davanti è un monito e deve essere un
monito per tutti noi, perché senza i soldi non si fa niente. E
anche pensare di stanziare dei soldi regionali per fare cosa? Per
fare dei progetti? Ripeto, la linea non è nostra, lei adesso
giustamente fa riferimento alla norma di attuazione. Mi spaventa
ancora di più perché non vorrei che sia uno dei tacconi che
facciamo: apriamo la linea fino ad Arvier, poi ci facciamo dare la
linea fino a Pré-Saint-Didier, poi dobbiamo fare anche un
investimento ulteriore. Ma dove li prendiamo i soldi? Perché io le
cifre le ho citate nel bellissimo piano strategico degli interventi
che vi piace tanto. Io magari lo sento vicino a me, ma se non ho la
strategia in testa, se non faccio le scelte, come faccio a fare un
piano strategico degli interventi? Avremo dei pezzi di interventi,
ma qui, ripeto, le cifre sono 348 milioni di euro, altro che i 150
milioni.
Io sono un po' preoccupato e soprattutto a me sembra che, mi
perdoni, si facciano tanti annunci, si abbiano tante idee, ma di
concretezza, praticità e soprattutto spendibilità non ci sia
niente!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK