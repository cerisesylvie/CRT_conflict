Consiglio Regionale della Valle d'Aosta - Oggetto del Consiglio n. 1406 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1406 del 24 marzo 2022 - Resoconto
OGGETTO N. 1406/XVI - Interpellanza: "Individuazione di
percorsi alternativi di accesso a edifici privati e strutture
ricettive nei pressi della seggiovia Chamolé nel comprensorio
sciistico di Pila".
Bertin (Presidente) -
Punto n. 31 dell'ordine del giorno.
Per l'illustrazione dell'interpellanza, il consigliere Baccega.
Baccega (GM) -
Abbiamo avuto modo di apprezzare la
spettacolare ed efficace presentazione del progetto delle stazioni
di valle e di monte della nuova telecabina che collegherà la
stazione di Pila al Couis, avvenuta mesi orsono al teatro Splendor.
In quell'occasione è stata distribuita la pubblicazione intitolata
The beginning of a new story
, l'inizio di una nuova storia
per Pila, che ha presentato i cinque progetti finalisti del
concorso di progettazione, che hanno certamente evidenziato
l'importanza che riveste il
design
anche nell'architettura
di montagna e nella realizzazione di infrastrutture dedicate agli
impianti di risalita e agli spazi accessori. L'esperienza e la
realizzazione della Skyway è certamente capofila di questi nuovi
percorsi che coniugano il bello con il design, con l'efficacia e
l'efficienza e propongono un prodotto di montagna ai differenti
target
di sicuro livello e ai diversi fruitori.
Si può certamente affermare che dai progetti presentati nasce
una nuova stella, ritenendo questa, da parte nostra, la prima parte
della realizzazione di un sogno che va a rinnovare e innovare il
collegamento della stazione bassa con la più alta del comprensorio
di Pila, in attesa di quel completamento che è il sogno, quindi il
collegamento con Cogne; chissà quando, con quali risorse e come.
Questo per confermare il nostro sostegno, quello di Forza Italia,
all'idea di ammodernamento del collegamento Pila-Couis, che ci
ritiene sicuramente interessati al completamento di quello che è il
sogno, quindi il collegamento del Couis con Cogne.
Però, Assessore, ci hanno fatto un po' riflettere, valutare con
attenzione e riprendere in mano il tema le affermazioni legate alla
risposta all'interpellanza che le fece alcune settimane fa il
collega Aggravi, rispetto alla cautela e alle legittime
preoccupazioni nel ritenere il progetto fattibile sotto il profilo
tecnico, ma soprattutto con un'attenta valutazione, che doveva
essere fatta, dal punto di vista economico, parlando ovviamente dei
maggiori costi cui si va incontro rispetto al momento congiunturale
che si sta vivendo e a seguito degli aumenti in atto; parlo di
energia, di materie prime, e anche a causa del conflitto voluto da
Putin, che ha deciso di invadere l'Ucraina. Giusta cautela,
doverosi tutti gli approfondimenti e immagino che, di fronte a
questi scenari, ci troveremo magari a dover fare delle azioni più
precise, prevedere magari un'ottimizzazione dei costi, un'eventuale
possibile revisione progettuale proprio in ottica della riduzione
dei costi. Un contenimento che si dovrà adottare, tenuto conto che
l'impianto di risalita, quindi la telecabina Pila-Couis, è
prioritaria per la stazione; questo è un dato di fatto.
Fatte queste premesse, mi sento di dover dire che anche la
sicurezza deve trovare il giusto spazio. Nessuno dei progetti
presentati e visionati nella pubblicazione ha tenuto conto della
pericolosità che la strada comunale o vicinale, che collega
l'albergo Lion Noir e che dà accesso al bar ristorante Yeti e a
numerose abitazioni private, è una strada pericolosa, perché
ovviamente dall'uscita della funivia di Aosta-Pila, per accedere
alla seggiovia di Chamolé, gli sciatori in inverno e i
biker
in estate sono costretti ad attraversare quella strada di
collegamento a monte. Il vero problema di quel passaggio è la
sicurezza, l'attraversamento è enormemente pericoloso e questo si
era detto in passato nelle diverse interlocuzioni per le vie brevi.
Questa era la vera occasione per intervenire con un passaggio di
collegamento sottopista che garantisse la sicurezza e il facile
acceso all'albergo, che in questi ultimi anni è soprattutto
frequentato da ragazzi e da colonie, ma anche al bar ristorante e
alle case di privati, che sono mi sembra una quindicina, ma
soprattutto ovviamente dagli sciatori che devono uscire in
sicurezza e non devono trovarsi cose come si sono viste. Ho qui una
foto di un momento particolare, una testata che ha richiamato la
pericolosità in passato di questo passaggio, con due Range Rover
che devono attraversare la strada e i ragazzi delle scuole di sci
che devono andare all'impianto di risalita. Cito anche la lettera
"Io sottoscritto, autista di mezzo di ambulanza di Croce Rossa,
dichiaro che non ha potuto portare a termine la missione di un
cliente in albergo, perché ho dovuto poi interloquire con un mezzo
Range Rover dell'hotel per poter portare a termine la mia
missione". Un'altra lettera di sospensione del servizio per la
struttura alberghiera: "Facciamo seguito alle nostre precedenti e
innumerevoli segnalazioni circa le difficoltà riscontrate dai
conduttori dei nostri automezzi abilitati al trasporto nel tratto
di strada che accede alla vostra struttura alberghiera". Sono
difficoltà che devono essere prese in considerazione.
Per questo chiediamo a lei, Assessore, certezze affinché si
comunichi alla società Pila che è necessario individuare, in fase
progettuale, esecutiva o di realizzazione, l'individuazione di un
percorso sicuro che consenta di accedere all'albergo, al ristorante
e alle abitazioni private e soprattutto per garantire sicurezza ai
fruitori dello sci e della bicicletta in estate.
Presidente -
Per la risposta l'assessore Bertschy.
Bertschy (AV-VdA Unie) -
Grazie, probabilmente non mi
sono fatto capire, quindi non faccio come quelli che dicono che
hanno sbagliato coloro che hanno scritto; o meglio, non tutti
quelli che hanno scritto l'interpellanza, che il consigliere
Aggravi aveva proposto, hanno capito di cosa parlavamo, quindi
cercherò di essere più chiaro. Abbiamo parlato della Pila-Cogne la
scorsa volta, oggi parliamo della Pila-Couis; magari la prossima
volta metto anche un cartello, così riesco a farmi capire
meglio.
Detto questo - mi dispiace, ho visto che poi l'ha riportato
nelle sue premesse -  io preferisco dire non di una frenata -
se di frenata si può parlare - ma invece di visione prudente
rispetto a quello che sta succedendo intorno a noi. Ho parlato, nel
ragionare, del collegamento con Cogne che, ribadisco ancora, è
sicuramente un progetto che è interessante, che è utile, che apre
anche una prospettiva nuova rispetto alla mobilità tra vallate. Ma
allo stesso tempo ci stiamo raccontando da parecchi giorni che
facciamo fatica a dare risposta a dei problemi ben più grandi e
immediati, che sono quelli di dare la risposta a tutto ciò che sta
succedendo e alle ricadute anche nella nostra regione di quello che
sta succedendo a livello internazionale, quindi prima di lanciarci,
giustamente studiamo ancora meglio le cose e lo stiamo facendo.
Per venire alla Pila-Couis il progetto non è in discussione,
anzi, ci mancherebbe ancora, è un progetto di fondamentale
importanza. Piuttosto, stiamo valutando come svilupparlo nei
prossimi due o tre anni, perché le imprese negli scorsi giorni e le
associazioni di categoria ci hanno ben ricordato cosa sta
succedendo in termini di aumento del costo delle materie prime, dei
costi generali, quindi tutto quello che è stato progettato in
questi ultimi mesi va riconsiderato con attenzione. Nessuno di noi
poteva prevedere quello che sta succedendo, quindi nei piani
finanziari e nella programmazione progettuale è utile creare le
condizioni perché le cose poi si possano realizzare, non lasciare a
metà. La telecabina è prioritaria, essenziale, sulla telecabina
stiamo facendo ancora gli ultimi approfondimenti, poi ci sarà
un'ulteriore iniziativa nella quale si parlerà anche dell'iter
amministrativo che si sta compiendo. Però sulla telecabina non ci
sono ovviamente dubbi ed è da realizzare per l'importanza che
questo progetto porta per la località e, come ci siamo già detti,
per il comune di Gressan, per tutti i comuni che sono qua, per il
comune di Aosta e per la regione.
Rispetto al tema che lei pone e che credo che conosca
addirittura in maniera più approfondita di come non lo conosco io
nello specifico, come sa c'è stato un progetto in passato,
sviluppato per realizzare questo sottopasso, che al momento attuale
è sospeso, ma non si è deciso di rinunciarci, anzi, è stato tenuto
nella giusta considerazione nella progettazione della telecabina.
Tutte le opere che verranno realizzate, dai piloni, ai sostegni
alle iniziative che svilupperanno in termini di investimenti i
progetti, tengono in considerazione anche gli spazi che il
sottopasso andava a occupare. La sospensione è data dal fatto che
la società ritiene - sotto questo profilo mi faccio da un lato
portavoce, ma anche promotore di un incontro di modo che se ne
possa parlare - che alcuni degli investimenti che andrà a
realizzare, l'abbassamento del piano e altre cose che non sto qui a
citare, perché non credo che sia questo il momento per metterci a
discutere in termini più tecnici, miglioreranno le condizioni di
sicurezza e anche il deflusso degli sciatori verrà organizzato in
maniera differente.
Detto questo, io credo che nello spirito che deve animare
l'indirizzo politico che è alla base della visione dello sviluppo
delle nostre società e dei rapporti che si devono creare con gli
operatori economici e con chi è all'interno di questi comprensori,
dobbiamo lavorare perché, se è possibile, i progetti si realizzino.
È un progetto che la società ha sospeso anche per una questione di
costi: si parlava allora di 500-600 mila euro di investimenti per
realizzare questo sottopasso; alla luce anche di tutto quello che
sta succedendo in questo periodo, probabilmente nella prima fase
bisognerà dare priorità alla cosa più importante, la realizzazione
delle telecabine, e poi in fasi successive si potrà dare
continuità, se questo sarà valutato necessario, a tutte quelle
opere sì importanti, ma non prioritarie rispetto alla sostituzione
degli impianti.
Da parte mia c'è l'impegno a valutare gli aspetti che lei ha
sottolineato e a farmi anche promotore eventualmente di un
incontro, dove si possa approfondire anche in maniera più
dettagliata le cose che sono state sottoposte all'attenzione del
Governo.
Presidente -
Per la replica il consigliere Baccega.
Baccega (GM) -
Grazie, Assessore. In realtà, la
preoccupazione era nata proprio dall'articolo de
La Stampa
del 10 marzo, a firma di Mammoliti, che titolava "Telecabina
Pila-Couis - quindi non Pila-Cogne - L'esplosione dei costi
spaventa la Regione", a seguito dell'interpellanza che aveva fatto
il collega Aggravi. Nella sua risposta lei mi dice che si farà
promotore, e questo mi fa estremamente piacere. Io avevo anche
valutato l'ipotesi di presentare una mozione, ma non ha senso, è
sufficiente che lei si impegni in questa direzione. Quello che dico
è che sì, è vero che l'impianto di risalita è prioritario, ma è
altrettanto prioritaria la sicurezza di sciatori e di tutti coloro
che ruotano intorno a quella fascia di terreno. Adesso io non ho i
dati, ma se lei si fa dare i dati dalla Pila, è un'affluenza che è
pazzesca.
Personalmente ho avuto modo di congratularmi con un maestro di
sci che ha preso un bambino del suo corso - pensate ai corsi dei
bambini con i maestri di sci; il consigliere Chatrian sicuramente
sa come funziona: uno dietro l'altro - lo ha preso al volo, perché
vicino c'era una macchina e poteva infilarsi sotto. Vi assicuro che
la pericolosità di quel passaggio è drammatica e poi credo che come
priorità, rispetto all'investimento globale, se costa 500 o 600
mila euro, un'operazione di quel tipo ci possa tranquillamente
stare. La ringrazio per la risposta e auspico vivamente che ci
possa essere un confronto che dia la priorità anche a questo che è
un passaggio di sicurezza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK