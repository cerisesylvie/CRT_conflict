Consiglio Regionale della Valle d'Aosta - Oggetto del Consiglio n. 2251 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2251 del 8 novembre 2006 - Resoconto
OGGETTO N. 2251/XII - Provvedimenti per superare la gestione
commissariale della Fondazione turistica. (Interpellanza)
Interpellanza
Ricordata la precedente iniziativa sulla Fondazione turistica
alberghiera di Châtillon, in cui la Regione è di gran lunga il
principale soggetto finanziatore, che ha dimostrato il settennale
stato di gestione straordinaria commissariale, fuori da ogni
controllo del Consiglio regionale, in contrasto con le norme in
materia deliberate e ribadite dal Consiglio stesso;
Preso atto che malgrado gli impegni dichiarati in Aula dalla
Giunta regionale di arrivare ad un ritorno alla normalità, con la
ricostituzione del Consiglio di amministrazione e il ripristino di
tutte le procedure istituzionali, comprese quelle di controllo
della gestione;
Venuti a conoscenza che il Commissario straordinario
dell'ente ha siglato un impegno a presentare un piano con tre forze
sindacali, senza la sottoscrizione da parte della FLC-CGIL, che
rappresenta la stragrande maggioranza dei lavoratori, né quella
dell'unica rappresentanza sindacale d'istituto;
Evidenziato che con tali atti non solo si contrasta con la
politica di concertazione, ma anche si dilatano i tempi per una
corretta applicazione del contratto collettivo nazionale di lavoro
ANINSEI (CCNL), obbligatorio da quando la Fondazione ha ottenuto il
pareggiamento;
Constatato che l'accordo firmato da alcuni sindacati potrebbe
rinviare di parecchi anni gli obblighi di assunzione a tempo
indeterminato e l'attuazione di numerosi diritti dei lavoratori
della Fondazione, sia docenti che non docenti;
i sottoscritti Consiglieri regionali;
Interpellano
il Governo regionale per conoscere se intenda:
1) porre fine alla situazione di totale arbitrarietà nella
gestione della Fondazione, attraverso la costituzione del Consiglio
di amministrazione della stessa e la nomina del Presidente, nonché
di tutte le altre ordinarie cariche gestionali, così come previsto
dalla legge regionale 4/2001;
2) nell'attesa, richiamare il Commissario pro tempore a un
più corretto comportamento nei confronti di tutte le maestranze,
della loro rappresentante sindacale e del sindacato più
rappresentativo nella Fondazione, la FLC-CGIL;
3) indicare al Commissario stesso opportune istruzioni perché
il CCNL ANINSEI sia recepito entro il 31 dicembre 2006 e siano
rispettati tutti gli altri dettati ed impegni in carico ad una
scuola pareggiata come l'IPRA.
F.to: Sandri - Fontana Carmela
Président
- Il n'y a pas besoin d'illustration? Alors, la
parole à l'Assesseur au tourisme, aux sports, au commerce et aux
transports, Pastoret.
Pastoret (UV)
- Ho già dato, non molto tempo fa, risposta
a parte delle richieste contenute nell'interpellanza del collega
Sandri, rispondendo ad un'iniziativa analoga da lui presentata.
Oggi torniamo sull'argomento e mi viene purtroppo sottratta la
possibilità di argomentare sulla base della sua illustrazione,
quindi devo riferirmi al solo testo dell'interpellanza e mi baserò
su questo per dare delle risposte. Cercherò di non tornare su cose
che ho già detto, devo anche premettere che desidero fare tutto e
cerco come sempre di rispondere alle richieste avanzate, fornisco
dati, ma una cosa non sarò in grado di farla: cercare di convincere
il collega Sandri sulle questioni riguardanti la Fondazione. Non
voglio commettere un eccesso di presunzione attribuendogli delle
idee che per adesso non ha esternato, ma ho la netta sensazione che
così sarà... spero di sbagliarmi...
Risponderò, nonostante questo, cercando di fornire degli
elementi rispetto a quanto è stato contenuto nell'introduzione di
questa interpellanza. In primo luogo, ritenere che la gestione
commissariale della Fondazione sia stata caratterizzata dalla
totale arbitrarietà, come è stato scritto nelle premesse di questa
interpellanza, mi pare sfornito di una qualunque dimostrazione e lo
considero assolutamente gratuito. Per giudicare sulla base dei
fatti poi il risultato della gestione del Commissario
straordinario, credo che si debba partire dal passato e ricordare
quale risultava essere la situazione operativa della Fondazione
all'atto del commissariamento e raffrontarla con quella che è oggi
in essere; peraltro tutto questo percorso è noto al collega Sandri
per averne parlato e condiviso a lungo negli anni scorsi le
modalità gestionali, ma perché era a conoscenza che non vi era
altra possibilità di uscita rispetto alla situazione che si era
venuta a determinare e che continuava a permanere in uno stato di
"stallo".
Vorrei ricordare ai colleghi alcuni dati rispetto a questo ed
evidenziare che nel giugno 2001 la Fondazione era composta da
un'unica struttura formativa, la cosiddetta "Scuola alberghiera",
frequentata in quell'anno da circa 40 allievi e avente una
struttura che contava 24 dipendenti e con fondi da gestire
nell'anno ammontanti a 1.480.000 euro. A questa attività, nel corso
dei successivi anni di gestione commissariale, si è aggiunta quella
derivante dalla gestione dell'Istituto professionale regionale
alberghiero "IPRA", che ha reso la gestione della Fondazione
maggiormente onerosa, sia sotto l'aspetto gestionale che sotto
quello organizzativo. Ricordo anche che questo è avvenuto in regime
di commissariamento, ma su richiesta di tutte quelle associazioni
che facevano parte della Fondazione, che pur non riuscendo a
mettersi d'accordo fra di loro per andare a ricreare gli organismi
direttivi della Fondazione, tutti però furono d'accordo nel
chiedere alla Regione, tramite il Commissario, di provvedere a
mettere in piedi questo Istituto professionale regionale
alberghiero, cosa che fu fatta dal Commissario. I fondi da gestire
sono aumentati quindi fino a raggiungere l'ammontare di 3,55
milioni di euro nel 2005, gli allievi presenti sono passati da 40 a
298, il personale da 24 a 93 unità (faccio sempre riferimento alla
dotazione del 2005 sulla base dei dati completi nel corso
dell'anno); quindi, anche solo sulla base di questi sintetici dati,
è possibile tracciare un giudizio positivo sulla gestione del
Commissario straordinario, la cui attività nel corso degli anni non
solo non è risultata arbitraria, ma ha contribuito a rilanciare
l'attività della Fondazione dopo un lungo periodo di stallo
culminato con il commissariamento.
Per quanto riguarda l'uscita dalla gestione commissariale,
perché ritengo che il collega Sandri non abbia un accanimento
personale nei confronti del Commissario, non so neanche se lo
conosce, ma credo che il problema che pone sia quello dell'uscita
dalla gestione commissariale, cosa che è auspicabile al fine di
consentire alla Fondazione di realizzare pienamente gli obiettivi
che erano stati posti a fondamento della sua istituzione. Su questa
opinione siamo assolutamente d'accordo, anche perché ce la siamo
raccontata per degli anni e sappiamo tutti quali sono gli ostacoli
che si sono frapposti a questo percorso; anche recentemente sono
state evidenziate in Consiglio le iniziative a tal fine assunte
dall'Amministrazione regionale, per garantire una ricostituzione
degli organi della Fondazione idonea a determinarne una gestione
più snella ed efficiente, e sono state anche esplicitate da me le
cause della sua mancata realizzazione, cause riconducibili
esclusivamente al venir meno di un accordo fra i soci
fondatori.
Il Governo regionale, tramite l'Assessorato competente,
continuerà a farsi carico di riproporre agli altri soci la
questione della revisione dello Statuto della Fondazione, perché
sappiamo tutti che questa è una premessa irrinunciabile alla
ricostituzione degli organi di amministrazione dell'ente, e questo
proprio perché si riconosce che per definizione la gestione
straordinaria non possa protrarsi a tempo indefinito, ma si ritiene
nel frattempo che questa stia offrendo valide garanzie, che non sia
lo strumento con il quale governare la Fondazione, ma su tale
questione che è ben nota, ci sono dei passi avanti da fare con i
soggetti che ho appena citato.
Quanto all'altro tema presentato in questa interpellanza e che
mi pare stia a cuore al collega Sandri, riguardante le relazioni
sindacali, fornisco le informazioni seguenti. Certo la "CGIL" non
compare fra i firmatari del documento del 20 dicembre 2006,
documento siglato dalle altre organizzazioni sindacali maggiormente
rappresentative del mondo della scuola e che tengo a leggere in
quanto diceva qualcosa di importante:
"l'ente Fondazione si
impegna a predisporre un piano di fattibilità di assunzione a tempo
indeterminato del personale IPRA attualmente in servizio entro il 6
novembre 2006; le organizzazioni sindacali si impegnano ad
esaminare la proposta fatta al fine di avviare le procedure di
assunzione a tempo indeterminato e di definirne i criteri con la
controparte; le parti concordano di ritrovarsi entro la data del 15
novembre 2006 per proseguire nella trattativa".
Questo documento, come si evince dalla sua lettura, aveva solo
uno scopo di carattere programmatorio, per cui mi sfugge la ragione
per cui ci sia stato il rifiuto di firmarlo poiché esso impegnava
la Fondazione a fare ciò che mi pare sia richiesto dal collega
Sandri. Siccome a molte persone preme che si esca da questa
situazione, ciò che importa è vedere se gli impegni che erano stati
presi, pur non firmati, dall'organizzazione sindacale che abbiamo
detto prima, siano stati rispettati o siano rispettabili. In primo
luogo, il piano di fattibilità è stato predisposto e presentato nei
tempi previsti dall'accordo siglato. Le organizzazioni sindacali lo
hanno ricevuto, ivi compreso - credo - quella che non aveva firmato
l'accordo; sarà ripresa il 15 novembre la trattativa nel merito
della questione, a questo tavolo saranno sedute tutte le
organizzazioni sindacali del comparto, compresa la "CGIL" che,
avendo ricevuto il documento, avrà la possibilità di entrare nel
merito della trattativa sedendosi al tavolo che ha abbandonato, e
di argomentare compiutamente nel merito della proposta del piano di
fattibilità. Evidentemente come abbiamo visto prima, si diceva che
c'era un impegno nel presentare un piano, ma questo piano dovrà
essere condiviso nei suoi contenuti. So come funzionano le
trattative sindacali e non credo che questo documento sia accettato
dai sindacati così com'è, ma ci sarà una discussione nel merito
delle questioni perché già quell'accordo di cui parlavo prima,
rimandava per definizione a uno strumento discutibile e
modificabile.
Credo che la trattativa e l'applicazione del contratto si
completeranno entro la fine dell'anno. Solleciterò certamente il
Commissario in questo senso e mi farò anche parte diligente nel
sollecitare - anche se non mi spetterebbe, ed io sono rispettoso
dei ruoli e delle funzioni - la definizione delle assunzioni sulla
base di criteri oggettivi, e spero che lo chiedano anche i
sindacati. Spero che la richiesta non sia quella di dire: "adesso
scegliamo... questo perchè è mio, questo perché è tuo e questo è di
quell'altro"... perché così non ci siamo. Credo che i criteri
dovrebbero essere condivisi dal punto di vista dei principi, per
cui ne enuncio almeno uno di questi principi, cioè l'anzianità di
entrata in servizio e il possesso eventuale di titoli conformi; poi
in quale modo li si voglia mettere insieme fa parte della
trattativa, ma si riconoscerà che questo dovrebbe essere uno dei
criteri attorno ai quali si sviluppa questa trattativa, altrimenti
si rischierebbe di fare torto agli uni e agli altri, senza essere
riusciti a rappresentare le ragioni di una scelta piuttosto che
un'altra. In questo senso la bozza presentata introduce alcuni
criteri che le organizzazioni sindacali potranno chiedere di
modificare e di ampliare, ma credo che sulla base di questo si
debba condurre la trattativa. Detto questo, credo di aver preso
tempo sufficiente per rispondere alle questioni poste.
Rispetto alla fine della situazione della gestione della
Fondazione ho già esposto il mio pensiero. Quanto al fatto di
richiamare il Commissario a un più corretto comportamento, mi
sembra di aver spiegato come sono andate le cose e credo che
nessuno stia escludendo nessun altro dalla trattativa; sul fatto di
chiedere di giungere entro il 31 dicembre a chiudere questa
contrattazione e soprattutto di provvedere a definire l'entrata in
ruolo a tempo determinato di questi docenti sulla base di criteri
oggettivamente riscontrabili, è un impegno che ho detto avrei preso
e che assumo volentieri.
Président
- La parole au Conseiller Sandri.
Sandri (GV-DS-PSE)
- Ringrazio l'Assessore per la
disponibilità a passare almeno dal punto di vista pratico a un
percorso condiviso, che porti alla soluzione del problema, che è
quello che ci interessa. Devo però dargli subito una pessima
notizia: non sarà l'ultima volta che tratteremo questo argomento
perché, differentemente da qualcuno che non mantiene in quest'aula
la parola data, io ho una parola data che questa soluzione deve
finire, quella della straordinarietà dell'"IPRA"; quindi, come
qualcuno in tempi antichi - Delenda Cartago lo diceva tutte le
volte che il Senato si riuniva - io non dico tutte le volte, ma la
riporterò volentieri a fare il "résumé" delle puntate precedenti: è
una promessa che le faccio e che spero di riuscire a mantenere con
dignità.
Prendo atto degli impegni che lei ha preso, ma mi consenta
un'osservazione: credo che in questa situazione che non si sia
voluto trovare il modo di ricucire le difficoltà che erano insorte
nella discussione sindacale con il sindacato più rappresentativo
all'interno dei lavoratori di quella Fondazione, che rappresenta il
90% di quei lavoratori, credo sia stata una disattenzione
colpevole. Mi sembra che ci sia la volontà di recuperare questo
rapporto nel momento in cui si apre questo tavolo, di darci dei
tempi rispetto agli obiettivi, poi i criteri... credo non sia
competenza nostra; credo che i criteri debbano essere i più
corretti possibili, non ho neanche gli elementi per valutarli, ma
mi sembra che su questo possiamo essere ampiamente d'accordo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK