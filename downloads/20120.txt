Consiglio Regionale della Valle d'Aosta - Oggetto del Consiglio n. 105 del 1° ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 105 del 1° ottobre 2003 - Resoconto
OGGETTO N. 105/XII - Comportamenti di personale medico presso il
Reparto di Geriatria. (Interpellanza)
Interpellanza
Venuti a conoscenza che nel reparto di geriatria
dell'ospedale di Aosta si verificherebbero continue ed
ingiustificate assenze del personale medico;
Osservato che in occasione di emergenze gravi con pericolo di
morte di alcuni pazienti i medici in servizio sarebbero risultati
assenti o non reperibili soprattutto in concomitanza di periodi di
vacanza;
Considerato che tali assenze non comparirebbero nei registri
di presenza dei medici per effetto di inammissibili
"coperture";
Considerata la presunta ripetitività di tali
comportamenti;
Evidenziato la gravità etica, morale, professionale e la
scorrettezza contabile di tali eventuali comportamenti;
il sottoscritto Consigliere regionale
Interpella
l'Assessore competente al fine di conoscere:
1) se è al corrente di tali fatti gravi;
2) se è intenzione dell'Assessorato di commissionare
un'inchiesta interna al fine di accertare le responsabilità di tali
presunti gravi comportamenti.
F.to: Lattanzi
Président - La parole au Conseiller Lattanzi.
Lattanzi (CdL) - Negli anni passati ho presentato molte
interpellanze e interrogazioni insieme anche ai miei colleghi, ma
non nascondo che questa è una di quelle iniziative che ho dovuto
presentare con la più grande amarezza che contraddistingue una
persona che viene a conoscenza di alcuni fatti. Quello che mi ha
spinto a porre l'attenzione su questa situazione non è
semplicemente - come credo sia capitato a molti di noi - l'essere
venuto a conoscenza di segnalazioni di cittadini, di utenti che,
fruendo di un servizio ospedaliero, hanno avuto la malaugurata
esperienza di avere un disservizio; mi sono dovuto purtroppo
convincere che quello che accadeva, accade, e si presume stia
accadendo, nel Reparto di Geriatria nell'Ospedale di Aosta è
qualcosa di più di un semplice disservizio sociale. Ripeto: lo dico
con grande amarezza, perché i vecchi sono un po' come i bambini.
Credo che ognuno di noi, quando si toccano certi argomenti, sia più
sensibile; se pensiamo a persone che per una vita lavorano e poi,
magari, per questioni di famiglia o di salute, si trovano ad essere
sole e abbandonate in un Ospedale, questo scatena in tutti noi quel
senso di solidarietà.
Voglio anche essere sincero: le segnalazioni sono cominciate
all'inizio di quest'anno, nel mese di febbraio, e riguardavano
alcuni avvenimenti accaduti durante il periodo natalizio dello
scorso anno. Riceviamo molte segnalazioni di disservizi - come
credo molti miei colleghi - e ho dovuto prendere alcune
informazioni che, comunque, non mi avevano portato a maturare una
così tale consapevolezza di emergenza di attenzione. Di fatto, poi,
queste "evidenze" si sono ulteriormente "segnalate" durante il
periodo di Carnevale e poi ancora fra il 25 aprile, il 1° maggio,
in tutti quei periodi feriali e festivi o in quei ponti di vacanze
in cui - anche forse umanamente in maniera comprensibile, ma sotto
l'aspetto professionale assolutamente non accettabile - è più
facile che qualcuno sia interessato a fare qualcos'altro da quello
che è il suo mestiere.
Mi sono convinto allora a lasciar passare il periodo elettorale
e a confidare, alla luce del cambio di Assessore - non tanto perché
non avessi fiducia in quello precedente, come persona, ma perché
certi meccanismi di conoscenze e rapporti portano quanto meno a
consolidare certi comportamenti -, sul fatto che lei è un medico e
che affronta senza "pre-immagini" le problematiche che oggi le
vengono poste.
Non so - perché non spetta a me fare il magistrato, né è il mio
ruolo - se a queste segnalazioni sono corrisposti fatti realmente
accaduti, non è mio compito aprire una commissione di inchiesta; so
però di certo che è mio dovere - come credo quello di qualunque
consigliere -, in presenza della continua segnalazione di un
disservizio, porre l'attenzione su una procedura, su un processo,
su un disservizio che, in questo caso, procura molta sofferenza
alla comunità. Non voglio addentrarmi nelle "segnalazioni"
pervenutemi dalle famiglie, che hanno evidenziato queste cose, e
nelle "motivazioni" del personale, che ha confermato questi
atteggiamenti. Ho ritenuto opportuno affrontare questo argomento e
metterlo all'attenzione dell'aula affinché se ne possa prendere
atto e si possa promuovere una serie di iniziative; anzitutto, per
verificare se questo disservizio esiste, e, nella misura in cui
esistesse, come si chiede nell'interpellanza al punto n. 2, se è
intenzione di questa Amministrazione verificare, con un'inchiesta
approfondita, se questi disservizi sono solo frutto di un "mal
servizio" che possiamo considerare accettabile all'interno di una
struttura molto importante come quella, oppure se c'è - come
segnalato - qualcosa di più grave e di più continuativo,
soprattutto!
Attendo dall'Assessore - che so aver approfondito la questione -
una risposta importante.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Questa, come ha detto lei, è un'interpellanza
molto, molto grave. Sono qui da poco, però mi rendo conto che
questa è una questione molto grave, soprattutto perché è generica.
Lei qui usa dei condizionali: "nel Reparto di Geriatria si
verificherebbero…", "osservato che i
medici in servizio sarebbero risultati
assenti…", "considerato che tali
assenze non comparirebbero". Lei ha parlato poi di registri di
presenza: mi scusi, io sono 26 anni che lavoro lì, ma non ne ho mai
visti, vi sono delle reperibilità, degli ordini di servizio, ma i
registri di presenza non esistono. È molto grave, perché se sono
vere queste accuse, lei deve rivolgersi ad altre sedi, in quanto
incaricato di pubblico servizio e, essendo venuto a conoscenza di
atti così gravi, è responsabile del fatto di non comunicarli. Non
sono assolutamente al corrente di questi disservizi, né io, né
l'USL che ho interpellato attentamente, non solo, ma neanche gli
operatori, nella persona del primario e dei dipendenti, dei medici
del reparto, sanno nulla o mi sanno dare una giustificazione di
questi disservizi.
Sperò però che lei sappia, da come "compare" in alcune delle sue
accuse, che non esiste una guardia divisionale in Geriatria, cioè
il medico non deve essere sempre lì 24 ore su 24, di notte la
guardia è interdivisionale, cioè parte da viale Ginevra.
Le assicuro quindi 2 cose e poi faccio una proposta: la prima,
non è mia intenzione coprire assolutamente nessuno; la seconda, non
lascio però "gettare fango" in modo generico, magari volendo
"affondare" la sanità pubblica, per cui le chiedo - e lo domando al
Presidente - se ha dei nomi, dopo aver allontanato il pubblico, in
replica di farli; se lei non fa questi nomi, dopo un'accusa così
generica, vedremo di fare qualcos'altro noi!
Président - La parole au Conseiller Lattanzi.
Lattanzi (CdL) - Assessore, una risposta così me la potevo
attendere e penso che lei potesse aspettarsi che me la potessi
attendere.
Lei dice che queste denunce sono
generiche… io ho messo il "generico"
apposta, perché non sono la persona che si è presa l'incarico, il
compito e l'onere di andare a fare un'inchiesta nel suo interno:
non è mio dovere farlo, bensì è suo dovere, Assessore! In funzione
di una segnalazione, è suo dovere fare una verifica, come lei ha
fatto, chiamando gli interlocutori, accusati da questa
interpellanza, chiamando in causa le persone prese in
considerazione da questa iniziativa. Se ho da fare dei nomi, li
faccio pubblicamente, non ho bisogno di chiudere le porte! Le dico
anche che in questa interpellanza non si chiedeva di discutere il
caso di una singola persona a porte chiuse, altrimenti lo avrei
chiesto, si domanda un'altra cosa, alla quale lei non ha risposto,
se non con delle minacce che "scivolano" sulla mia indifferenza,
perché ho un senso di responsabilità civile e politica più elevato
delle sue minacce e di chi, sentendosi osservato, le indica di
minacciare di querela qualcuno che "getta fango" su qualcuno che
opera male! Queste provocazioni "scivolano" sulla mia indifferenza
perché, alla base di questa indifferenza, c'è la consapevolezza del
dovere che abbiamo di mettere in luce evidenti meccanismi di
malfunzionamento della sanità.
Io le ho chiesto - e lei non mi ha risposto -:
"se è
intenzione dell'Assessorato di commissionare un'inchiesta
interna…"
- all'USL -
"… al fine di accertare le
responsabilità di tali presunti gravi comportamenti"
, perché è
"mio" dovere segnalare presunti gravi comportamenti e il "suo"
quello di verificare se questi esistano, perché se questi non
esistono, lei ha il dovere di venire in quest'aula e dire: "Abbiamo
fatto un'indagine e questi comportamenti non ci sono" e rasserenare
l'opinione pubblica! Non penso che lei sia così ingenuo da pensare
che io venga in quest'aula, dopo mesi di segnalazioni,
semplicemente con dei condizionali e delle percezioni! Non sono un
magistrato e non è mio compito fare l'indagine! Lei ha una
responsabilità, così come l'ha la Direzione generale dell'USL; su
questi presunti fatti è doveroso - secondo me - che l'ASL apra una
richiesta almeno di informazioni su come procede il lavoro in quel
reparto! Lo vuole fare? Ne prendo atto! Non lo vuole fare? Ne
prenderemo atto!
Non si immagini e non immagino le persone che vengono coinvolte
in maniera generica perché, se avessi avuto i fatti concreti e le
persone credibili e accertate, non sarei venuto in quest'aula,
sarei andato da qualche altra parte, anche se non è mia "attività"
fare politica da qualche altra parte! La mia "attività" è quella di
farla qui, di rappresentare i cittadini che ci hanno eletto e che
si lamentano di un disservizio non da giorni o settimane, ma da
anni, e che in questi ultimi mesi si è acuito per un atteggiamento
di lassismo di una parte del personale. Vuole fare l'accertamento?
Se ne assume la responsabilità e ci porta una relazione! Non lo
vuole fare? Se ne assume un'altra! Io, su questo tema, tornerò,
glielo anticipo fin da adesso…
(interruzione dell'Assessore Fosson, fuori microfono)
… l'indagine che ha fatto lei è una
telefonata all'USL?
Fosson -
(fuori microfono)
…
c'è una risposta scritta…
Lattanzi (CdL) - … perfetto, me ne
fa avere una copia? Grazie!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK