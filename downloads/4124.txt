Consiglio Regionale della Valle d'Aosta - Oggetto del Consiglio n. 466 del 5 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 466 del 5 ottobre 1981 - Resoconto
OGGETTO N. 466/81 - APPROVAZIONE DEL BILANCIO DI PREVISIONE DEL
CONSIGLIO REGIONALE PER L'ANNO 1982.
Presidente
- Do lettura dell'oggetto n. 16.
Il Consiglio
delibera
di approvare il Bilancio di Previsione del Consiglio
regionale della Valle d'Aosta per l'anno finanziario 1981
risultante dal riepilogo allegato contenente gli stati di
previsione dell'entrata e della spesa.
Presidente
- Anche qui la relazione è abbastanza rapida e
si rifà a quelli che sono i criteri che voi tutti avete potuto
leggere nella relazione che accompagna il progetto di bilancio: la
caratteristica delle entrate che sono uniche perché provengono dal
bilancio regionale e, secondo me, il contenimento della spesa per
il 1982, malgrado la svalutazione della moneta e malgrado certe
necessità che si presentano all'esame del Consiglio.
Posso anticipare che l'Ufficio di Presidenza è a disposizione,
nel corso dell'attività annuale e nel corso dell'esame del
bilancio, per rivedere semmai alcune iniziative che possono trovare
poi posto nel bilancio, anche in considerazione dell'approvazione o
meno del riparto fiscale fra Stato e Regione.
Al momento attuale l'Ufficio di Presidenza ritiene che questo,
con le dovute economie e anticipando addirittura orientamenti di
tagli, sia un bilancio aderente alla realtà della vita consiliare
del Consiglio della Valle d'Aosta.
È aperta la discussione generale.
Ha chiesto di parlare il Consigliere Minuzzo; ne ha facoltà.
Minuzzo
(PSDI)
- Specificatamente al capitolo 3:
"Spese per il funzionamento dei Gruppi consiliari". È noto a tutti
i colleghi Consiglieri l'ordine dei servizio emanato dal Presidente
della Giunta, concernente il funzionamento della stamperia
dell'Amministrazione regionale. Dico specificatamente l'art. 3
perché, a seconda di quanto delibererà il Consiglio o un gruppo di
lavoro che il Consiglio regionale andrà a costituire, o la
Commissione competente per l'esame del problema, questa spesa
dovrebbe essere aumentata in qualche modo. Ritengo che rientri nel
funzionamento dei Gruppi consiliari anche il fatto che essi possano
stampare il loro Bollettino di informazione sull'attività che
svolgono, e come Gruppo consiliare il PSDI stampa un Bollettino di
informazione sulla propria attività. Di fatto però, nell'ultimo
mese, dopo l'emanazione dell'ordine di servizio da parte del
Presidente della Giunta, è stato praticamente impossibile stampare
questo Bollettino nella stamperia dell'Amministrazione
regionale.
È sorto il problema della fornitura del materiale per la stampa
dei documenti dei Gruppi consiliari; cercando di superare questo
problema è stato fornito il materiale per stampare il Bollettino;
questo ancora non è bastato, perché la stamperia sembra non sia al
servizio dei Gruppi consiliari, mentre una legge regionale, della
quale adesso mi sfugge il numero, prevede che i Gruppi consiliari
possano avvalersi sia della stamperia regionale per la stampa dei
documenti, sia del personale della Presidenza del Consiglio.
Convinto che il Bollettino di informazione sull'attività svolta
dai vari Gruppi consiliari rientri in questi documenti, ritengo
che, si debba in qualche modo trovare un metro col quale definire
le prerogative dei Gruppi consiliari e le possibilità di stampare
dei documenti nella stamperia, perché penso che con le prese di
posizione attuali si stia andando un po' contro la legge. Per cui
chiedo - e mi dispiace che non sia qui il Presidente della Giunta
per questo invito - al Presidente del Consiglio se non sia
opportuno costituire un gruppo di lavoro per regolamentare questa
attività dei Gruppi consiliari, vedere in quale misura possono
stampare questi documenti e se possono avvalersi della stamperia
dell'Amministrazione regionale. Diversamente bisognerebbe
modificare la legge che attualmente regolamenta la materia, perché
ritengo che non sia giusto che solo la Giunta regionale possa avere
una "Pagina della Valle" nella quale viene pubblicizzata l'attività
della Giunta regionale, senza che ci sia alcun mezzo di
informazione per l'attività che viene svolta dai Gruppi consiliari
e dai Consiglieri stessi nell'esplicamento del loro mandato. Si era
iniziato a stampare Conseil-Presse, che poi per vari motivi non ha
potuto proseguire la pubblicazione, comunque era un'informazione
abbastanza ridotta in quanto veniva inviata esclusivamente ai
Sindaci e agli organi di informazione. Ritengo pertanto che sul
capitolo 3 si debba trovare un modo per permettere ai Gruppi
consiliari il giusto spazio di pubblicità per le loro
iniziative.
Presidente
- Ha chiesto di parlare il Consigliere Tonino;
ne ha facoltà.
Tonino (PCI) -
Senza dubbio la decisione della Giunta di
impedire la stampa del notiziario di un gruppo consiliare è una
scelta grave, perché è molto chiara la legge che regola il
funzionamento dei Gruppi consiliari, la legge 25 del 1981, nella
quale si fa riferimento alla possibilità di tutti i Gruppi di
usufruire delle attrezzature della Regione.
Noi concordiamo con il Consigliere Minuzzo sulla necessità di
regolamentare meglio la possibilità di stampare notiziari che
informano sull'attività dei Gruppi. Fatta però la regolamentazione,
non è assolutamente concepibile che sia la Giunta ad autorizzare
l'uso delle macchine per i Gruppi consiliari. Si tratta di due
organismi diversi che hanno funzioni diverse.
Il Consiglio, votando la legge 11 maggio '81 n. 25, aveva
espresso delle cose molto chiare: i Gruppi forniscono le materie
prime, ed hanno però la disponibilità delle attrezzature. Questa è
la volontà del Consiglio e non ci può essere direttiva del
Presidente della Giunta che impedisca la realizzazione di un
dettato fissato in una legge regionale. Questo è un abuso che
secondo noi è da condannare.
Presidente
- Altri che intendono prendere la parola in
sede di discussione generale?
Ha chiesto di parlare il Consigliere Viberti; ne ha facoltà.
Viberti
(DPROL)
- Semplicemente per associarmi
alle proteste di quanti mi hanno preceduto e per dire che forse
sarebbe ora di arrivare a pensare ad un Bollettino di informazione
che riguardi tutta l'attività del Consiglio.
Mi permetto di ricordare che già esiste una pagina, la
cosiddetta "pagina regionale", che viene pubblicata sui giornali di
partito, che non per questo ricevano un contributo. Questa pagina
avrebbe dovuto portare anche notizie concernenti il Consiglio, ma,
dopo un misero tentativo successivo ad un dibattito in Consiglio,
si è ritornati tranquillamente ad una sua gestione da parte della
Giunta , nonostante esista una delibera di Consiglio che si
riferisce ad un uso alternato tra Giunta e Consiglio di questo
spazio.
Sarebbe forse opportuno arrivare a pensare ad un mezzo di
informazione, il cui embrione avrebbe potuto essere Conseil-Presse,
che dia effettivamente un'informazione veloce e non troppo
circostanziata, ma che comunque nell'essenziale permetta non solo
agli addetti ai lavori, ma anche ai cittadini che ne abbiano
l'intenzione, di seguire il lavoro svolto in Consiglio da tutti i
Gruppi. Sarebbe opportuno, io credo, che un'idea di questo genere
venisse discussa, dibattuta e poi messa in opera. Questo
permetterebbe forse di arrivare ad una più diffusa informazione
sull'attività di tutti i Gruppi, mettendo di fronte al cittadino,
magari Sindaco o Consigliere in qualche Comune, la differente
posizione, in uno stesso opuscolo, delle varie forze politiche;
dando finalmente un'informazione che è in grado anche di permettere
un giudizio da parte del lettore che invece, attualmente, è
costretto - non parlo della pagina del giornale, ma mi riferisco ai
giornali - a dovere reperire, magari pagandosi di tasca propria
vari abbonamenti, le notizie sugli organi di partito che
naturalmente sono molto più di parte che non un lavoro di questo
genere, che dovrebbe raccogliere in sunto quella che è l'attività
dei vari Gruppi. La mia quindi, mentre mi associo alle critiche,
vuole essere una proposta costruttiva che dà forse una possibile
soluzione a questo problema. Certo ci sarà da affrontare anche un
problema di costi rispetto ad una iniziativa di questo genere, e in
un momento come questo forse è prematuro; però abbiamo il riparto
che, grazie ai buoni uffici di quanti hanno voluto interessarsene
pare dovrebbe nel volgere di poco tempo finalmente arrivare in
porto; per quella data sarebbe opportuno avere già le idee chiare e
sapere che cosa si intende fare.
Io mi limito a lanciare questa proposta a chi vorrà
raccoglierla; purtroppo non potrò collaborare alla sua
realizzazione, ma anche al di fuori di quest'aula seguirò
volentieri questa iniziativa, se qualcuno vorrà farsene carico.
Presidente
- Ha chiesto di parlare il Consigliere Voyat;
ne ha facoltà.
Voyat
(UV)
- Ritengo di potermi associare in parte
a quanto diceva Viberti, soprattutto nel dire che ci dovrebbe
essere un organo che pubblicizzi veramente l'attività svolta dai
diversi Gruppi nel Consiglio. Non sono d'accordo sul fatto che ogni
Gruppo debba avere un suo Bollettino di informazione.
Non sono ancora d'accordo con quanto diceva Minuzzo sul fatto
che la Giunta ha la possibilità di avere la sua pagina di
pubblicizzazione, in quanto egli dovrebbe sapere che la "Pagina
della Valle" che viene data da pubblicare su diversi giornali,
sotto sotto nasconde la volontà di sovvenzionare la stampa
politica. Tanto è vero che già in passato avevamo discusso
dell'eventualità di fare un mensile, o una rivista che uscisse ogni
2-3 mesi o anche solo ogni 15 giorni, che parlasse dell'attività
del Consiglio e della Giunta; questo però avrebbe comportato la
cessazione della pubblicazione della pagina della Valle sui diversi
giornali.
A questo punto la discussione da fare è questa: o si tiene la
"Pagina della Valle" - che sotto sotto tutti sono contenti di avere
in quanto finanziamento degli organi politici -; o si fa un'altra
rivista solo per il Consiglio, lasciando la "Pagina della Valle"
che può andare bene, come dicevo, per i giornali; o, terza
soluzione, si fa una rivista solo per Giunta e Consiglio e si
toglie il contributo. Però, come ho detto, noi siamo contrari a che
ogni Gruppo si possa fare il suo Bollettino. Perché se qui 11
Gruppi si mettessero a fare 11 Bollettini e ognuno secondo le copie
di cui ha bisogno, noi avremmo ogni mese o due mesi o tre mesi, un
Bollettino di 10 mila copie da inviare ai nostri abbonati, e
rischieremmo di paralizzare un organo di stamperia che serve a
tutta l'Amministrazione regionale. La discussione, a mio avviso, va
fatta sulla possibilità di continuare il discorso del
Conseil-Presse che vale per tutti i Gruppi, e in cui ogni Gruppo ha
un suo spazio, se è possibile. Ma non ogni Gruppo un suo Bollettino
di informazione.
Presidente
- Ha chiesto di parlare il Consigliere
Mafrica; ne ha facoltà.
Mafrica
(PCI)
- Mi riferisco all'intervento che ha
appena fatto il Consigliere Voyat, il quale dice che ha la pagina
regionale è in sostanza uno strumento per favorire la stampa di
periodici locali; questo può essere vero, ma non significa che,
avendo questa finalità, quella pagina debba essere un organo di
esclusiva informazione sull'attività della Giunta; pur avendo
queste finalità, potrebbe essere uno strumento di informazione
sull'attività anche del Consiglio. A me sembra quindi che non si
possa, in questo caso, impedire l'attività del Consiglio e
l'informazione sull'attività anche di un singolo Gruppo. Voyat dice
che non è possibile perché ogni Gruppo potrebbe stampare un numero
sterminato di Bollettini; a mio avviso deve essere data a ogni
Gruppo la possibilità di informare nel modo da lui ritenuto più
opportuno, nel senso che anche un eventuale giornale del Consiglio,
dovendo dare conto dell'attività di 10 Gruppi, sarebbe, per forza
di cose, non sufficientemente adeguato alle esigenze di ogni
singolo Gruppo. Noi crediamo invece che sia più opportuno
stabilire, magari attraverso la riunione dei Capigruppo, un
regolamento ben preciso che dica: i Gruppi consiliari possono
stampare tot copie, ogni tanti giorni, con questo formato. A questo
punto rimane soltanto la volontà o meno del Gruppo e non possono
esserci abusi. Non credo invece che un giornale del Consiglio possa
avere la capacità di soddisfare le varie esigenze, perché ogni
Gruppo può anche volere informare su cose che invece, secondo la
norma, potrebbero essere ritenute di scarso interesse. Quindi io
chiedo che si dia alla Conferenza dei Capigruppo assieme
all'Ufficio di Presidenza, in un'apposita seduta, il compito di
stabilire un regolamento. Non credo invece che sia accettabile la
possibilità per la Giunta regionale, che è espressione del
Consiglio, di normare essa le attività del Consiglio. Questo mi
sembra assolutamente inaccettabile.
Presidente
- Ha chiesto di parlare il Consigliere Voyat;
ne ha facoltà.
Voyat
(UV)
- Mi va bene la proposta fatta da
Mafrica. Voglio comunque fare una precisazione: non credo che
l'Ufficio Stampa della Giunta rifiuti la collaborazione da parte
della Presidenza del Consiglio. Credo che se l'Ufficio Stampa del
Consiglio chiedesse l'inserzione sulla "Pagina della Valle" di
certi avvenimenti che avvengono in Consiglio, non sarebbe certo
l'Ufficio Stampa della Presidenza a rifiutarsi. Non mi è mai
risultato che abbia rifiutato l'inserzione di alcuni servizi fatti
dalla Presidenza del Consiglio o dall'Ufficio Stampa della
Presidenza del Consiglio. Credo piuttosto che siamo noi, in quanto
Capigruppo o Ufficio di Presidenza, o come Consiglio nel suo
insieme, che non siamo capaci di darci un nostro organo. Mi va bene
comunque la discussione del regolamento per il funzionamento della
stampa nei Gruppi.
Presidente
- Altri che intendono prendere la parola?
Mi corre l'obbligo di precisare alcune cose sugli interventi che
sono stati fatti dai Consiglieri sulla utilizzazione della
stamperia in applicazione della legge regionale che regola appunto
il funzionamento dei Gruppi,e sulla utilizzazione della pagina che
viene redatta dall'Ufficio Stampa della Presidenza della
Giunta.
Per quanto riguarda il primo argomento, l'Ufficio di Presidenza
ha già avuto occasione di discutere del problema, ed era sua
intenzione di continuare in sede di Ufficio di Presidenza e poi
anche di Capigruppo questa discussione per cercare, contemperando
quelle che sono le necessità dei Gruppi e quella che è la legge
regionale che stabilisce alcune precise indicazioni, una specie di
regolamentazione a cui ha fatto accenno anche il Consigliere
Mafrica, affinché sia la possibilità di informazione da parte dei
Gruppi, sia il funzionamento della stamperia siano garantiti, e ci
sia la possibilità organica di non intralciare in certo qual modo
il funzionamento della stamperia con quelle preoccupazioni non dico
di abusi o di eccessi, ma di entità di informazione da parte dei
Gruppi stessi.
L'intenzione dell'Ufficio di Presidenza è appunto quella di
proporre alla Conferenza dei Capigruppo una soluzione che possa
contemperare le necessità dei Gruppi e quelle del funzionamento
della stamperia. Quindi in questo esame l'Ufficio di Presidenza
ovviamente terrà conto delle aspirazioni e dei suggerimenti che
sono stati manifestati dai Gruppi in sede di discussione sul
Bilancio. Anche per quanto riguarda la pagina regionale mi corre
l'obbligo di una precisazione: non solamente, come è stato detto da
Voyat, non c'è mai stato un rifiuto di pubblicazione, ma in certi
casi l'Ufficio di Presidenza e il Presidente del Consiglio sono
stati sollecitati dal responsabile dell'Ufficio Stampa della Giunta
regionale a fornire dei riassunti dei principali argomenti che
vengono discussi in Consiglio regionale, con le posizioni dei
differenti Gruppi. Per una serie di considerazioni che adesso
sarebbe troppo lungo esaminare, questa carenza nelle pagine
regionali va addebitata alla mancanza di tempestività di un
servizio di informazione dell'Ufficio di Presidenza e della
Presidenza del Consiglio.
È intenzione dell'Ufficio di Presidenza, nel quadro della
riorganizzazione dell'informazione sull'attività consiliare, di
proporre, assieme a quel regolamento sull'attività dei Gruppi,
anche delle proposte per quanto concerne l'informazione
sull'attività del Consiglio. E credo che in sede di Conferenza dei
Capigruppo, come in sede di Ufficio di Presidenza, saranno
esaminati anche altri aspetti che altri Consiglieri hanno fatto
presenti, cioè l'informazione tempestiva, i comunicati agli organi
di informazione quotidiani e a quelli settimanali o quindicinali,
che hanno necessità di informazioni diverse: i quotidiani infatti
hanno bisogno di notizie che abbiano valore immediato; i
settimanali ed i quindicinali possono avere bisogno di notizie che
non perdono la loro attualità e quindi che devono essere redatte in
modo diverso.
Come Ufficio di Presidenza siamo intenzionati ad approfondire
questo problema e al più presto presentare alla Conferenza dei
Capigruppo delle soluzioni che possano essere soddisfacenti per i
vari Gruppi. Non so se questo impegno dell'Ufficio di Presidenza
può essere considerato anche una delega che il Consiglio fa nei
confronti dell'Ufficio di Presidenza per questo lavoro
preparatorio, in modo che poi la Conferenza dei Capigruppo possa
decidere in via definitiva; cioè una delega all'Ufficio di
Presidenza di predisporre alcune proposte-base che saranno poi
oggetto di discussione nel corso di una prossima Conferenza dei
Capigruppo. Il Consiglio è d'accordo? Allora, l'Ufficio di
Presidenza è investito di questo incarico che porterà avanti nel
più breve tempo possibile.
Per quanto riguarda il bilancio di previsione per l'anno 1982 ci
sono altri che intendono prendere la parola?
Il Consiglio ritiene di procedere alle votazioni separate per
quanto riguarda le entrate e le uscite?
Possiamo mettere in approvazione il bilancio con una unica
votazione? Non ci sono obiezioni ad una votazione unica.
Ci sono dichiarazioni di voto?
Metto in approvazione l'oggetto n. 16 concernente il bilancio di
previsione del Consiglio regionale per l'anno 1982.
Esito della votazione.
Presenti, votanti e favorevoli: 24
Approvato all'unanimità.
Presidente
- Colleghi Consiglieri, siamo giunti all'esame
degli oggetti 20/bis, 21, 22 fino al 25/bis. Vi ricordo che in più
oggi pomeriggio dovremmo prendere in esame l'oggetto che abbiamo
iscritto stamattina in via straordinaria ed urgente, e poi due
mozioni.
Sono le 12,35; ritenete che possiamo sospendere i lavori e
riprenderli oggi pomeriggio alle ore 16? Vi raccomanderei la
puntualità perché dobbiamo fare in modo di finire la trattazione di
tutti gli oggetti all'ordine del giorno.
Faccio presente che c'è la riunione di una Commissione per le
ore 15,30. Alcuni Consiglieri hanno espresso il desiderio di
partecipare alle esequie della madre dell'Avv. Malagutti; penso che
possano arrivare in tempo, mantenendo quindi valida la convocazione
della Commissione fissata per oggi alle 15,30.
Pertanto la riunione della Commissione è confermata; se qualche
Consigliere arriverà in ritardo, si tenga presente che alle 14,30
ci sono questi funerali.
La seduta è sospesa.
La seduta termina alle ore 12,36.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK