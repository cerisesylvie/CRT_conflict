Consiglio Regionale della Valle d'Aosta - Oggetto del Consiglio n. 2512 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2512 del 25 maggio 2023 - Resoconto
OGGETTO N. 2512/XVI - Interrogazione: "Riduzione dei volumi
irrigui assentiti ai Consorzi di Miglioramento Fondiario in sede di
rinnovo delle concessioni".
Bertin (Presidente) -
Punto n. 28. Risponde l'assessore
Sapinet.
Sapinet (UV) -
Grazie, colleghi, che mi date l'occasione
e l'opportunità di parlare di questo mondo dei Consorzi di
Miglioramento Fondiario, che conosciamo e che cerchiamo in tutti i
modi di supportare.
Sarebbe interessante, nel rispondere, riepilogare quelle vicende
storiche relative alle domande di riconoscimento del diritto di
derivazione, ma purtroppo il tempo è limitato e omettiamo il
percorso storico.
Negli anni scorsi si è proceduto a istruire gli antichi diritti
di rilevazione, affinché l'esercizio di ogni punto di prelievo
fosse autorizzato sulla base di apposita e formale concessione
rilasciata dall'Amministrazione regionale, sulla base della vigente
legislazione e dei conseguenti atti pianificatori adottati a
livello regionale, sovraregionale, nazionale e eurocomunitario.
Tale decisione si è resa oltremodo necessaria per dotare i
Consorzi di apposito atto concessorio formale da poter allegare
alle istanze di finanziamento degli interventi nel settore irriguo,
da includere nei programmi appositamente predisposti sia a livello
nazionale che a livello eurocomunitario.
Alla data odierna, 118 Consorzi di Miglioramento Fondiario
risultano già in possesso di almeno una concessione di derivazione
d'acqua rilasciata dall'Amministrazione regionale. Trentaquattro
istanze di rinnovo degli antichi diritti di derivazione sono in
istruttoria da parte dell'ufficio gestione e demanio idrico, di
concerto con i competenti uffici dell'Assessorato all'agricoltura e
risorse naturali, mentre soltanto una decina, fra quelle ad oggi
presentate, sono in attesa di iniziare l'iter istruttorio.
Diversi tra questi, tra l'altro, possiedono un comprensorio
irriguo in quota e a causa della presenza di neve al suolo finora
non è stato possibile effettuare i necessari sopralluoghi di
verifica. In alcuni casi, inoltre, l'istruttoria di rito è stata
sospesa dagli uffici dell'Amministrazione regionale in quanto in
attesa d'integrazione da parte degli stessi Consorzi.
Per venire ai quesiti, quindi al primo, "Qual è stata per ognuno
di essi" - da intendersi quindi per ogni Consorzio di miglioramento
fondiario -"la riduzione dei volumi irrigui imposta ai Consorzi che
sono stati oggetti di rinnovo delle loro storiche concessioni":
Le istruttorie riguardanti gli antichi diritti di derivazione
effettuate dall'ufficio gestione di demanio idrico, di concerto,
come detto, con gli uffici dell'Assessorato all'agricoltura risorse
naturali, si svolgono sulla base delle vigenti disposizioni, quindi
disposizioni regionali, nazionali ed eurocomunitarie in materia di
razionale utilizzo delle risorse idriche; in particolare vengono
osservati i principi pianificatori e le relative norme attuative
contenute nel vigente Piano regionale di tutela delle acque, noto
come PTA, approvato con deliberazione del Consiglio regionale n.
1788 in data 8 febbraio 2006.
In particolare il PTA prevede espressamente, per il comparto
irriguo, che il prelievo idrico, associabile a modalità di
irrigazione a scorrimento, sia fissato in 2 litri al secondo per
ettaro di superficie effettivamente irrigata e in un litro al
secondo per ettaro in caso di adacquamento per aspersione.
L'ufficio gestione demanio idrico, sulla base della
documentazione cartografica trasmessa dai Consorzi e di quella
rilevata tramite appositi sopralluoghi, nonché mediante attività di
foto interpretazione, provvede a verificare l'attuale estensione
delle superfici irrigue afferenti ai differenti comprensori dei
Consorzi stessi e, sulla base della modalità d'irrigazione
adottata, a determinare le relative dotazioni irrigue.
Premesso che è trascorso ormai un secolo dalla presentazione
delle domande di riconoscimento del prelievo idrico afferente agli
antichi diritti di derivazione, la fotografia della situazione
attuale della realtà agricola della Regione autonoma Valle d'Aosta
si presenta ben diversa da quella degli anni 20 dello scorso
secolo.
In base a quanto sopra indicato pertanto si evidenzia che la
riduzione delle portate prelevabili risulta differente per ciascun
consorzio in quanto dipende fortemente dalla trasformazione del
territorio agricolo intervenuta dal 1920 sino ad oggi. Esiste
quindi un metodo, in particolare le differenze tra i quantitativi
indicati dagli antichi diritti di derivazione e i quantitativi
attualmente assentiti dipendono strettamente dai seguenti fattori:
quindi è cambiata la modalità di adacquamento, molti comprensori
dei consorzi sono ora irrigati per aspersione, in differenti casi è
diminuita la superficie dei terreni agricoli, in alcuni casi sono
state accorpate più opere di presa e il prelievo effettuato da un
singolo consorzio che rifornisce anche il territorio di altri
consorzi e i prelievi idrici indicati negli antichi diritti di
derivazione connessa agli usi civici sono stati nel tempo soppressi
in quanto l'approvvigionamento è stato sostituito con il
collegamento degli abitati agli acquedotti comunali, determinando
la riduzione di esigenze idriche.
Va infine ricordato che molti dei quantitativi riportati dagli
antichi diritti di derivazione erano puramente indicativi, in
quanto riportati su domande di riconoscimento del diritto di
derivazione non istruite dagli uffici del Genio Civile afferenti
alla massima capacità del trasporto del canale irriguo
utilizzato.
La domanda n. 2, "Quanti di questi consorzi, e per quali motivi,
non hanno ancora sottoscritto il disciplinare contenente gli
obblighi e le condizioni cui dovrà essere vincolato il rinnovo": i
Consorzi di miglioramento fondiario che non hanno ancora
sottoscritto il disciplinare sono due, il consorzio di
miglioramento fondiario Baise Pierre - Lo Lair e Plan Rafort e il
consorzio di miglioramento fondiario Ru de Ponton.
Il primo, ometto anche qui le varie premesse, in data 13 ottobre
2022 ha presentato le proprie osservazioni circa i quantitativi
assegnati sulla Dora di Valgrisenche; nelle osservazioni formulate
non si sollevano obiezioni sulle valutazioni effettuate
dall'ufficio gestione demanio idrico, tuttavia si evidenzia che la
rimodulazione dei quantitativi di prelievo incide in maniera
negativa nei rapporti economici in essere con la società
idroelettrica Arvier S.r.l., in relazione a una convenzione
stipulata dalle parti sulla base di portate indicate appunto negli
antichi diritti.
A tale osservazione la struttura demanio idrico, dopo
l'effettuazione di diversi incontri, ha ufficialmente risposto in
data 25 marzo 2023, evidenziando che i prelievi in questione sono
stati adeguati alle attuali estensioni delle aree irrigate da parte
del Consorzio e che anche a fronte di ulteriori verifiche di
confronti, non sono emerse soluzioni praticabili per soddisfare le
esigenze del suddetto Consorzio, in merito appunto alla convenzione
stipulata.
Per quel che riguarda il Ru de Ponton, in data 8 ottobre 2022
esso ha presentato le proprie osservazioni sulla diminuzione dei
prelievi assegnati sulla Dora di Rhêmes segnalando che le
infrastrutture idrauliche erano state progettate per prelievi
superiori.
A tali osservazioni, dopo vari incontri, la struttura
dell'Assessorato ha risposto il 28 ottobre del 2022, evidenziando
che, in base alle valutazioni condotte, molte superfici indicate
dal consorzio sono attualmente invase da vegetazione boschiva e
pertanto non necessitano di fabbisogno d'acqua.
Anche in questo caso la situazione attuale si presenta
nettamente diversa rispetto al periodo in cui sono stati assentiti
gli antichi diritti.
La terza domanda, "Quali saranno le conseguenze di tale
inosservanza?": ce n'è una più drastica ma che definirei teorica,
perché ovviamente non si vuole arrivare a quello, è la revoca del
diritto, ma, come detto, è una conseguenza molto teorica, ma la
seconda - che è quella caldeggiata e che che stiamo perseguendo con
gli uffici regionali - prevede l'adozione del decreto di
concessione anche in assenza della sottoscrizione del disciplinare
da parte del Consorzio beneficiario, essendo la concessione un
provvedimento amministrativo altamente discrezionale, mediante il
quale viene conferita da una superiore autorità la facoltà a un
soggetto beneficiario di utilizzare un bene demaniale altrimenti
indisponibile.
In questo caso la concessione sarebbe rilasciata nel rispetto
delle condizioni indicate dal provvedimento concessorio, anche in
assenza di accettazione formale del concessionario e contro alla
quale quest'ultimo si può opporre nelle sedi giurisdizionali
competenti.
In ogni caso - fino alla scadenza del 31 gennaio 2025 fissata
dal provvedimento dirigenziale del 12 marzo 2019 richiamato in
precedenza - in assenza di ulteriori specificazioni in merito,
l'esercizio delle derivazioni è ancora consentito sulla base dei
precedenti titoli assentiti.
Occorre comunque osservare che le argomentazioni riportate hanno
carattere puramente astratto, in quanto i suddetti Consorzi già ora
prelevano esclusivamente i quantitativi d'acqua strettamente
necessari a soddisfare le loro esigenze.
Per l'ultima domanda, direi che riconosco assolutamente il ruolo
fondamentale dei consorzi di miglioramento fondiario, ci
mancherebbe, li conosciamo bene, li supportiamo e continuiamo a
supportarli anche insieme al collega Carrel; questo Assessorato
inoltre riconosce l'importanza di questi consorzi quali primi
attori per la gestione capillare del territorio rurale della nostra
regione ed è altresì consapevole delle difficoltà che attraversano
i consorzi nella gestione del sistema irriguo, tant'è che gli
uffici di questo Assessorato sono impegnati in diversi tavoli di
lavoro e con altri assessorati proprio per cercare di trovare delle
soluzioni a queste difficoltà finanziarie, giuridiche e gestionali,
tuttavia, per consentire gli utilizzi appunto della risorsa idrica,
l'operato degli uffici stessi nelle istruttorie deve
necessariamente essere volto al rispetto delle vigenti normative e
degli atti pianificatori in materia, tra questi, in particolare, le
disposizioni contenute nel vigente PTA, volte a un utilizzo
razionale delle risorse idriche.
Si evidenzia inoltre che gli accordi che vengono stipulati tra i
consorzi e i concessionari idroelettrici sono negozi giuridici di
tipo privato che vertono su aspetti che esulano dalle competenze
dell'Amministrazione regionale, sui quali l'Amministrazione
regionale non può e non deve intervenire in quanto potrebbe causare
l'instaurarsi di eventuali contenziosi amministrativi per la non
avvenuta adozione di atti gravati da vizi di illegittimità per
eccesso di potere.
Presidente -
Per replica, Consigliere Lucianaz.
Lucianaz (LEGA VDA) -
Assessore, mi conforta la sua
risposta, nel senso della considerazione che dimostra nei confronti
di quest'istituto ormai secolare che sono i consorzi di
miglioramento fondiario preesistenti alla Regione autonoma Valle
d'Aosta, fortemente ed eccezionalmente funzionanti già prima che i
funzionari regionali, che ora li stanno organizzando, fossero
ancora nati, quindi il massimo rispetto si chiede alle strutture
regionali per questi istituti che da un secolo ormai hanno saputo
gestire un territorio difficile come il nostro.
Io, prima di fare delle fotografie dall'alto con un drone, mi
sincererei con ogni consiglio direttivo e mi confronterei in modo
più approfondito con i vertici di questi consorzi, mi ha parlato di
118 già in possesso di concessioni, più altri, arriviamo a circa
160, se non sbaglio, consorzi ancora esistenti che gestiscono la
più importante risorsa del nostro territorio, cioè l'acqua.
Quindi chiedo un approccio diverso: se ci sono delle
contestazioni, sicuramente ci sono dei motivi. Per quanto riguarda
Arvier e Ponton, mi sono informato, ho avuto delle informazioni
interessanti, tipo il fatto che quest'acqua sicuramente i Consorzi
la sanno sfruttare in modo razionale e adeguato: quello che avanza
ritorna in Dora, ritorna nella Dora di Rhêmes e immagino che in
questi assi laterali, non ci sia mai stata una penuria di acqua, in
modo da razionare in modo direi certosino, le capacità di
irrigazione.
Questi, ripeto, sanno razionare l'acqua, sanno sfruttarla,
quello che avanza non lo mettono in tasca, anzi, viene sicuramente
restituita.
Non si capisce bene a chi giovi il fatto di ridurre il
quantitativo di acqua dalla Dora.
Tra l'altro questi Consorzi hanno richiesto un co-utilizzo con
delle possibili turbine che andrebbe solamente a beneficio dei
bilanci così magri di questi consorzi, sappiamo di consorzi che
sono in difficoltà economica: i lavori di manutenzione non mancano,
abbiamo sentito prima riguardo a Vallée d'Aoste Structure quanto
costa avere degli immobili, delle strutture, quindi anche loro
hanno spese.
Sicuramente la Regione interviene in conto contributo, però
direi che le loro richieste di poter sfruttare anche in modo
economico quest'acqua, potrebbero ricevere da parte
dell'Amministrazione regionale un'attenzione diversa.
Rimane il problema del quantitativo agricolo,
lo tesadzo
,
nel senso che io mi chiedo le nuove costruzioni, che non risultano
più agricole, comunque hanno del verde, hanno la
pelouse
,
hanno il prato, hanno i fiori. Lei mi ha parlato di utilizzo
dell'acquedotto comunale, mi chiedo: "Ma come? Utilizzano acqua
potabile per irrigare il verde mentre ne togliamo ai Consorzi?"
Credo che anche loro si allaccino all'impianto del consorzio,
almeno lo spero, se andiamo nella direzione di non bagnare i prati
con acqua potabile dell'acquedotto.
Quindi io chiedo al suo Assessorato, alla sua struttura, di
confrontarsi in modo più importante con ognuno di questi consorzi
che, ripeto, sono a salvaguardia del nostro territorio e hanno un
ruolo che spero che l'Amministrazione regionale non
ridimensioni.
Le chiedo, sicuramente, se si può avere copia della sua
risposta, che è molto articolata.
Presidente -
Per precisazione, assessore Sapinet.
Sapinet (UV) -
Solo una precisazione, poi le darò la
copia.
I prelievi idrici, indicati negli antichi diritti di derivazione
connessi a usi civici, sono stati nel tempo soppressi, in quanto
l'approvvigionamento è stato sostituito con il collegamento degli
abitati agli acquedotti comunali, determinando la riduzione delle
esigenze idriche; era questo: non è che ci colleghiamo
all'acquedotto, era per quello che era ridotto, comunque le darò
una copia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK