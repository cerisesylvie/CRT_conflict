Consiglio Regionale della Valle d'Aosta - Oggetto del Consiglio n. 152 del 28 giugno 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 152 del 28 giugno 1972 - Resoconto
OGGETTO N. 152/72 - Pozzo di Mont Fleury, in Comune di Aosta.
(Interrogazione)
Bordon (D.C.) -
Volevo illustrarla, ma brevemente, perché
francamente questa interpellanza avrebbe dovuto essere...
Montesano (P.S.D.I.)
- No, interrogazione, l'abbiamo
trasformata noi in interrogazione, in ogni modo prego.
Bordon (D.C.) -
Avrebbe dovuto essere illustrata da
Ramera questa interrogazione, interpellanza, però non essendoci
Ramera pensavamo di aggiungere alcune cose, cosette, per facilitare
forse il compito dell'Assessore. Le cosette erano semplicemente
queste: è indubbio che è un argomento di grande importanza che ha
già suscitato ampie discussioni e molte perplessità.
A completamento di queste perplessità, in aggiunta a queste
perplessità, ci sono alcuni articoli di stampa che sono apparsi
ultimamente in cui addirittura quest'acqua che sembrava e si temeva
fosse precedentemente inquinata è diventata una delle migliori
acque della Valle d'Aosta, perché è vero l'abbiamo letto anche,
quindi ha delle doti addirittura miracolose.
Ora che cosa accade? Vorremmo, per tranquillizzare un po' la
coscienza nostra e quella degli utenti che di quest'acqua si devono
servire, richiamare l'attenzione su alcune cose; l'Assessore ci
illustrerà e noi siamo certi che ci diranno, con questo siamo
tranquilli, che sono stati fatti tutti gli esami, tutte le cifre,
con tanta cura tutto quello che si doveva fare, però è altrettanto
vero che una delle perplessità che ci sono state espresse è che
questi esami siano stati fatti attraverso un arco di tempo troppo
breve, quindi vorremmo sapere, se è possibile, in quale periodo e
per quale durata è stato fatto questo esame.
Perché fra le altre cose - io non sono un tecnico in materia, ma
da chi di queste cose si occupava in particolare, probabilmente la
doveva bere quest'acqua - indipendentemente dal fatto che si sia
molto stupito che sia stato costruito un pozzo a valle di un
camposanto, di un cimitero, mentre forse si potevano trovare altre
zone, dico non sono un tecnico in materia, ma in questo campo non
voglio entrare, ci sono delle perplessità tecniche, perplessità
tecniche che io vorrei, da profano, illustrare semplicemente in
questo modo: è stato costruito questo pozzo, è stato costruito
quindi questo cilindro di una certa profondità, che oggi come oggi,
non essendo sfruttato, ha un livello che è uguale alle falde di
acqua che sono nelle vicinanze, uno dei timori è questo, per
esempio, è pubblico e notorio che molti loculi del camposanto di
Aosta, ovviamente quelli più bassi, sono molto spesso, forse un po'
meno adesso, durante tutto l'anno, perché il livello della Dora non
è molto sempre alto, molti di questi loculi sono invasi dall'acqua
e quindi si teme che mettendo in funzione questo pozzo e
assorbendo, succhiando quest'acqua e facendone quindi diminuire il
livello, dalle zone circonvicine, dalle falde di acqua affluisca
quest'acqua che potrebbe venire poi anche quella che viene dal
cimitero di Aosta.
Quindi, io vorrei essermi spiegato sufficientemente chiaro, ma
io so che l'Ing. Benzo mi avrà capito subito, perché certamente è
un tecnico in materia anche come ingegnere e pertanto questa è una
delle perplessità che sono state illustrate.
Quindi, periodo di esame, quale durata ha avuto, se si è tenuto
conto di questo, di questa entrata in funzione e se è vero o meno
che in altra sede, precisamente in sede comunale, la Cogne abbia
messo a disposizione dell'Amministrazione comunale di Aosta alcuni
suoi pozzi, perché sembra che la Cogne ne abbia diversi qui ad
Aosta, per cui sarebbe forse meglio che ciò corrisponda al vero, di
esaminare l'entrata in funzione di questi pozzi piuttosto che
altri.
Quindi, per il momento io non avrei altro da dirvi.
Benzo
(D.P.)
- Premetto che rispondo da Assessore
e non da ingegnere.
In merito all'interpellanza che domandava le conclusioni a cui
erano pervenuti i tecnici preposti a detto pozzo, dò lettura della
relazione del Medico regionale trasmessa al Presidente della Giunta
regionale e al sottoscritto:
"La trivellazione di un nuovo pozzo in regione Mont-Fleury è
stata decisa dall'Amministrazione Comunale di Aosta per potenziare
la rete dell'acquedotto in una zona cittadina che possa, sul
ponente di Aosta, ha registrato in questi anni un grande impulso
edilizio.
Per i consumi alimentari di acqua la Città di Aosta da circa
30 anni ricorre quasi esclusivamente ai pozzi, che dislocati in
vari punti della Città, oggi si contano in numero di 7.
A questi 7 pozzi si devono aggiungere le sorgenti di Saumont
e di Entrebin, che però hanno portate molto modeste.
Il consumo medio all'anno di acqua potabile in Aosta si
aggira sui 4.200.000 metri cubi, quasi tutti derivati dai pozzi.
Tale quantitativo non è tuttavia sufficiente a soddisfare le
esigenze degli utenti, donde la necessità di nuovi pozzi.
Premesso che l'ubicazione del pozzo di Mont-Fleury è stata a
suo tempo approvata dall'autorità sanitaria, al termine dei lavori
di perforazione e di costruzione dell'impianto di sollevamento
dell'acqua, gli organi tecnici regionali hanno provveduto ai
rituali controlli di potabilità dell'acqua stessa.
Il primo certificato d'analisi chimica e batteriologica
eseguita presso il Laboratorio regionale di Igiene e Profilassi
porta la data del 5 aprile di quest'anno e l'ultimo certificato
quella del 23 giugno. Nell'intervallo fra queste due date sono
state effettuate 41 analisi di laboratorio che in modo non
equivocabile hanno dimostrato l'assoluta potabilità dell'acqua sia
sotto l'aspetto chimico che chimico-fisico, sia sotto l'aspetto
batteriologico.
In altre parole, trattasi di acqua che non presenta indici di
inquinamenti né chimici né batteriologici; al pari degli altri
pozzi cittadini anche il pozzo di Mont-Fleury continuerà in futuro
ad essere sottoposto a regolari controlli analitici.
Il pozzo di Mont-Fleury, come è noto, è stato anche oggetto
di una polemica non priva di risvolti psicologici; in sostanza si è
ipotizzato che la falda acquifera alimentante il pozzo potesse in
qualche modo avere un rapporto con le acque scorrenti nel
sottosuolo del Cimitero comunale derivandone, di conseguenza,
pericoli di inquinamento per il pozzo stesso.
È questa un'ipotesi che non riscontra possibilità di
dimostrazione né probabilità di conferma. Di riscontro non mancano
i più validi argomenti per dimostrare il contrario, cioè che il
pozzo di Mont-Fleury trivellato ad una distanza minima di 200 metri
dalla cinta a sud del Cimitero, con profondità di pescaggio a 40
metri e a 75 metri in una colmata sedimentaria di grande potere
depurativo naturale è in grado di dare acqua perfettamente filtrata
con caratteristiche di potabilità alla pari, se non addirittura
migliori di quella emunta da tutti gli altri pozzi cittadini,
nessuno dei quali attinge a profondità superiore a 30
metri.
A proposito dei presunti rapporti fra l'acqua di pozzo e
quella scorrente nel sottosuolo cimiteriale, si è voluta fare anche
una prova di colorazione mediante uso di fluoreesseina sodica;
nella prima decade di maggio si è scavata ed allagata una profonda
fossa nella parte più declive del Cimitero, all'interno del muro di
cinta, e quindi si è proceduto a disciogliere in essa una
ragguardevole quantità della sostanza chimica nota per l'altissimo
potere colorante. Nei giorni seguenti, mentre la fossa era tenuta
di continuo sommersa, si procedeva in laboratorio alla ricerca del
colorante nei campioni d'acqua prelevati al pozzo.
Tale ricerca ha dato sempre esito negativo; l'Amministrazione
Comunale di Aosta ha voluto anche associare alla certificazione
analitica del Laboratorio regionale di Igiene una perizia
geo-idrologica sulle caratteristiche del pozzo di
Mont-Fleury.
Tale perizia, acquisita agli atti, porta la firma del Prof.
Luigi Peretti, Direttore dell'Istituto di Geologia del Politecnico
di Torino.
Il Prof. Peretti così conclude la sua perizia: "sulla base di
tutti i dati di fatto di natura geognostica e geo-idrologica e
delle previsioni che se ne deducono, pienamente confortate dalle
risultanze delle indagini analitiche ufficiali, e pertanto con ogni
ragionevole fondamento e senza riserve, le acque captate e dedotte
con il nuovo pozzo di Mont-Fleury posseggono dei requisiti di buona
e sicura potabilità e sono esenti attualmente da ogni pericolo di
contaminazione".
Questa è la relazione ufficiale del Medico Regionale.
Per quanto riguarda eventuali visioni di atti faccio presente
agli interpellanti che i certificati di analisi dell'acqua del
Pozzo di Mont-Fleury sono trattenuti presso l'Ufficio del Medico
Regionale a disposizione di quanti desiderino consultarli. La
perizia idrogeologica a firma del Prof. Peretti è giacente presso
l'Ufficio del Sindaco di Aosta.
Mappelli
(D.C.)
- Brevemente, mi sembra che
l'amico Bordon abbia già molto chiaramente dato una visione molto
reale di quella che è l'attuale situazione. Però, sul piano tecnico
c'è da eccepire, la relazione è chiarissima, dov'è che ci sono
alcune perplessità, ad esempio, anche per quanto mi riguarda, è che
vi è un certo Ru Meyran che parte dove ci sono gli impianti
dell'Enel, esattamente dove lo chiamavano il ponte delle corde,
praticamente a levante della Città di Aosta, questo Ru Neyran che
grosso modo passerebbe dove vi è l'attuale circonvallazione Nord,
una volta prendeva tutte, tutti gli scarichi delle case a monte,
poi state fatte le fognature, io immagino che oggi non ci siano più
degli scarichi che vadano in questo Ru Neyran, ma se ci fossero
ancora degli scarichi bisognerebbe analizzare molto cautamente
questa questione, perché il Ru Neyran, lo scarico del Ru, va ad
alcune decine dal pozzo di Mont-Fleury. Ora io questa nuova
questione, così, non ne ho mai sentito parlare, ho voluto andare di
persona sul posto e questo Ru Neyran esce praticamente dopo la
Shell, tra la Shell e il Cimitero e scende e stagna ad alcune
decine di metri dal pozzo; comunque io non sono un professore
evidentemente, ho ritenuto opportuno di mettervi al corrente di
questa nuova situazione.
L'altro oggetto, logicamente, che purtroppo si è creata un po'
verso la popolazione un po' di riserve, è appunto quanto ha già
voluto sostenere l'amico Bordon e io non voglio ritornarci più.
Mentre un'altra questione evidentemente nuova è stata quella
che, dato che da mesi e mesi per non dire di anni in quella zona,
cioè a ponente di Aosta, tutta la parte che va dalla Maternità ed
oltre, da anni se è scarso di acqua, se la Nazionale Cogne
evidentemente, e questo pare sia stato detto in sede di Consiglio
Comunale, vi sarebbero state delle possibilità per poter avere a
disposizione quest'acqua, trovo strano che in quel senso non si
abbia fatto un gran che, oppure niente, io non voglio con questo
giudicare, ma dico trovo strano che, visto se da parte della
Società Nazionale Cogne vi è della disponibilità, or bene intanto
sarebbe bene dare immediatamente la possibilità a queste
popolazioni di avere l'acqua, nel contempo, se questo Ru Neyran va
lì e stagna e dunque in quella zona evidentemente filtra, il buon
senso, a me pare e vorrei essere un cattivo profeta in questo senso
evidentemente, sarà in questo periodo logicamente che il carico del
ruscello sfocia in quella zona ed evidentemente bisognerà - e
questa è una raccomandazione - che non scopro l'America anche
perché so che i tecnici in questo senso faranno come hanno sempre
fatto il loro dovere, a cominciare dal Medico Regionale, sarà la
loro cura evidentemente nella stagione che va appunto adesso:
agosto e settembre, quando ci saranno le grandi piogge, appena dopo
evidentemente si dovrà controllare molto attentamente, perché, come
ripeto, le perplessità di questo pozzo sono notevoli e le riserve
anche da parte della popolazione.
Bordon (D.C.)
- Va bene, no no a posto, d'accordo, tutto
bene così.
Montesano (P.S.D.I.)
- Lasciamo un pochino correre le
cose come devono correre a norma di regolamento, sì ma
un'interrogazione ha risposta, altrimenti dobbiamo dare la parola
anche a Bordon, no ma io lascio liberi di parlare, il Presidente
della Giunta e poi ci sarà una seconda, allora va bene la parola al
Presidente della Giunta.
Dujany
(D.P.)
- Mi pare che qui sia opportuno dire
la verità un po' apertamente, perché non mi pare giusto e non mi
pare onesto che in sede non troppo adeguata, e non sempre diciamo
responsabile, si portino dei problemi che creano allarmismo sulla
popolazione.
La cronistoria qual è? Il 12 luglio del 1971 il Consiglio
Comunale di Aosta decideva all'unanimità di costruire il nuovo
pozzo per collegare la rete idrica di St.-Martin-de-Corléans ed a
trivellare nella zona di Mont-Fleury.
Quindi, responsabile di questa iniziativa è il Consiglio
Comunale di Aosta nel luglio del 1971. Successivamente un geologo
di Aosta, con il quale l'allora Sindaco, era entrato in garbata
polemica per una parcella di 26 milioni, prevedeva come ipotesi che
l'acqua del pozzo Mont-Fleury potesse essere inquinata dalla
vicinanza del Cimitero.
Molte perplessità erano sorte in sede comunale circa questo
problema.
L'Amministrazione Comunale di Aosta, sia a livello consiliare,
sia a livello di Giunta, sia a livello di Sindaco, è stata
personalmente interessata a questo problema e ne ha affrontato e
discusso con molto senso di responsabilità non senza alcuni
elementi di perplessità, e tutti quanti hanno deciso che nonostante
le polemiche i lavori dovessero continuare e i lavori furono
terminati nel dicembre del 1971.
Da allora sono state fatte tutte le analisi possibili, di cui vi
ha parlato l'Assessore poco fa.
D'altra parte c'è una fortissima carenza d'acqua ad Aosta che
oramai sta diventando ai limiti della tolleranza.
Tuttavia essendoci sul piano politico e sul piano psicologico
molte voci che gridano l'allarme su questo problema, è chiaro che
dobbiamo tener conto anche di questa realtà; anche se tutte le
analisi sul piano tecnico hanno dimostrato che l'acqua era potabile
e che non c'era nessun pericolo.
Però, signori miei, in questo caso l'unica uscita è questa:
intanto la decisione non è nostra, la decisione è di competenza del
Consiglio Comunale, se si vogliono prendere altre strade bisogna
naturalmente che affrontiamo, che il Consiglio Comunale affronti
questo problema con altre spese e con altri tempi; però, nella
situazione nella quale ci troviamo in questo momento, difficoltà di
approvvigionamento in rapporto allo sviluppo edilizio di Aosta e in
rapporto, condizioni di funzionamento del pozzo dopo le analisi che
abbiamo avuto, mi pare che se vogliamo risolvere il rifornimento
idrico non rimane altro che far sì di utilizzare i lavori
fatti.
Il mio intervento aveva semplicemente questo scopo: di precisare
bene quali erano gli organi deliberanti, di precisare quali sono le
ragioni di questa polemica che il più delle volte riposa su degli
interessi più o meno apparenti o più o meno nascosti, e di mettere
in guardia il Consiglio di non generare delle situazioni
psicologiche pericolose dinanzi alla popolazione per non risolvere
un problema che ha la sua grossa importanza in rapporto allo
sviluppo edilizio della città.
Quindi, io mi premurerò di fare presente all'Amministrazione
comunale queste preoccupazioni che esistono, affinché
l'Amministrazione Comunale prenda le decisioni che ritiene più
opportune e che sono di sua competenza.
Montesano (P.S.D.I.)
- Allora Bordon brevemente.
Bordon (D.C.) -
Chiedo scusa al Presidente del Consiglio,
come ha visto prima io avevo acconsentito immediatamente a
rimanermene tranquillo, però, con l'intervento del Presidente della
Giunta devo per forza aggiungere qualcosa.
Innanzitutto se per caso si fosse rivolto a me o a noi per
questa interpellanza dicendo che noi vogliamo spaventare la gente
avrebbe detto una eresia in quanto che noi non siamo venuti qui per
spaventare nessuno, perché il problema si è già verificato da molto
tempo, è già stato trattato e pertanto non accettiamo questa sua
battuta in quanto che per le interrogazioni e le interpellanze
sappiamo noi quelle che dobbiamo portare, anche se non sono di suo
gradimento.
Quindi, questo come prima cosa, e le dico perché non avendo
voglia di polemizzare ritengo che sia necessario puntualizzarlo,
perché fino a prova contraria presenteremo le interpellanze e le
interrogazioni e le mozioni che riteniamo di presentare senza
sottometterle al suo giudizio, questo come prima cosa.
Seconda cosa: sarei intervenuto proprio per dire che la nostra
interpellanza era ancora per tranquillizzare certe perplessità che
noi abbiamo sentito fuori e che ci sono state fatte presenti,
perché grazie a Dio, in confronto ad Aosta, quando non viviamo ad
Aosta, perché non ci viviamo che poco, noi beviamo ancora
dell'acqua potabile che viene da sorgente e abbiamo la fortuna di
non bere né dell'acqua di pozzo né di acqua che può venire da
purificazioni, ecc... depurazioni che noi non condividiamo,
specialmente in una sede come questa già l'abbiamo detto, ai piedi
dei ghiacciai è assolutamente illogico che ci si trovi queste
situazioni, ma non c'entra neanche questo nella mia
discussione.
Quindi, noi sappiamo perfettamente come sia stata fatta la
relazione del Medico regionale, che conosciamo da tanti anni per la
sua esperienza, per la sua pignoleria e quindi ci tranquillizza
completamente ed è questo che noi volevamo sentir dire, perché
proprio la mia risposta verteva su questo argomento; io non
concordo assolutamente col Presidente della Giunta quando viene
fuori come è venuto adesso attribuendo quasi tutta questa pratica e
questa responsabilità al Consiglio Comunale di Aosta, ed è proprio
su questo che non eravamo d'accordo.
Perché, fino a prova contraria, il Prefetto è Ente tutorio sul
Comune di Aosta e sull'Amministrazione Comunale e di fronte ad un
problema come questo era questo che noi ci volevamo sentir dire qui
oggi, che era intervenuto, che aveva fatto fare delle perizie per
conto suo, io avrei voluto che avesse addirittura nominato magari
anche altri periti, ma questo era quello che volevamo, perché se
volevamo fare una polemica la impostavamo proprio in questo modo,
in quanto che riteniamo che il Presidente della Giunta Prefetto non
abbia sufficientemente per tranquillizzare la popolazione di
Aosta.
Quindi questo mi ci avete invitato e siccome era il discorso
pronto che io mi volevo fare e non lo volevo perché me l'aveva
tolta la possibilità, e quindi io ho ritenuto opportuno di dirvelo,
perché quando mi si viene a dire, per esempio, che noi dobbiamo
vivere tranquilli, vivono tranquilli quelli che la bevono
quest'acqua non noi, perché attualmente non c'è nessun pericolo, io
sono stato tranquillizzato dalla relazione del Medico Regionale
quando mi dice, logicamente sotto tutela tutti i giorni; quindi io
vorrei dire a questi signori che sono preoccupati: non spaventatevi
perché oggi non c'è assolutamente pericolo, diminuirà l'acqua nel
cilindro, affluiranno altre acque laterali, ebbene signori verranno
sempre esaminate e tenute costantemente sotto esame, quindi non
abbiate paura: questo volevamo sentire dire.
Ma quando mi si viene a dire il problema è essenzialmente del
Consiglio Comunale, proprio come Consigliere regionale io sono
intervenuto per questo, perché ritengo che il Presidente della
Giunta che è Prefetto dovesse venire in Consiglio regionale a
tranquillizzare anche noi e dire: indipendentemente dalla
competenza comunale e non regionale, io vi dico che sono
intervenuto, ho fatto questo, questo e questo. Quello che non è
stato fatto, perché si dice la responsabilità è del Comune, hanno
fatto tutto quello che potevano io non lo metto in dubbio, ma
questo ce lo vogliamo sentire dire in quest'aula dal Prefetto, il
Presidente della Giunta che è l'Ente tutore delle amministrazioni
comunali.
Montesano (P.S.D.I.)
- Allora si passa all'oggetto n. 3
bis, che è stato inserito d'urgenza dopo l'esame da parte della
Commissione per il Regolamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK