Consiglio Regionale della Valle d'Aosta - Oggetto del Consiglio n. 2690 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2690 del 9 maggio 2007 - Resoconto
OGGETTO N. 2690/XII - Procedure per il conferimento di
incarichi esterni e di collaborazione coordinate e continuative.
(Interpellanza)
Interpellanza
Vista la circolare ministeriale (21 dicembre 2006, n. 5/2006)
che indica le linee di indirizzo in materia di affidamento di
incarichi esterni e di collaborazioni coordinate e continuative,
emanata dalla Presidenza del Consiglio dei Ministri, Dipartimento
della funzione pubblica;
Considerato che tale circolare indica una serie di
comportamenti che le amministrazioni dovrebbero adottare in materia
di affidamento di consulenze o incarichi esterni, quali il
carattere straordinario del ricorso a tali consulenze, l'obbligo di
motivare l'adozione dell'atto, la verifica delle professionalità
cui si ricorre, ma soprattutto introduce l'obbligo per le
amministrazioni:
- di disciplinare e rendere pubbliche le procedure
comparative per il conferimento di incarichi;
- di inserire in banche dati accessibili al pubblico per via
telematica, gli elenchi dei propri consulenti, indicando l'oggetto,
la durata e il compenso dell'incarico;
Ricordato che tali indicazioni sono coerenti con i principi
di trasparenza e ragionevolezza che devono ispirare ogni
procedimento amministrativo;
Atteso che l'introduzione di tali procedimenti renderebbero
il luogo della presa di decisioni più vicino alla
popolazione;
i sottoscritti Consiglieri regionali
Interpellano
il Presidente della Regione per sapere:
1) se sono previste attualmente per l'affidamento di
consulenze o incarichi esterni, procedure comparative tra le
professionalità interne e quelle esterne o tra diverse
professionalità esterne, in vista dell'affidamento di
incarichi;
2) se è intenzione della Regione adottare procedure nel
conferimento di incarichi e consulenze, che recepiscano le
indicazioni della circolare ministeriale, così da rendere più
trasparenti ed oggettivi i criteri della scelta, e, se così non
fosse, in base a quali motivazioni;
3) se, a tal fine, gli uffici interessati sono stati
coinvolti per individuare quali modifiche amministrative e/o
normative sarebbe necessario introdurre.
F.to: Squarzino Secondina - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Non mi sono allacciata
precedentemente la cintura e non ho sognato tanto, perché il mio
sogno è quello di vedere le cose realizzate; quando vedrò
realizzato questo progetto e quando soprattutto sentirò la risposta
da parte dei dipendenti, allora sarò in grado di sognare! Spero che
anche lei, nel rispondermi a tale interpellanza, abbia lo stesso
"incipit", perché su queste cose vorrei che prima o poi vi fossero
dei progetti allo studio.
L'argomento di cui vogliamo parlare oggi è sempre il problema
delle consulenze, però lo abordiamo da un punto di vista
leggermente diverso rispetto alle altre volte, da un punto di vista
generale. Sappiamo che recentemente la finanziaria ha messo dei
vincoli rispetto all'affidamento di incarichi esterni, ha
introdotto un tetto nella spesa per le consulenze, perché in tutta
l'amministrazione esse cominciavano ad avere dei carichi molto alti
e sempre si era detto che a questo tipo di consulenze bisogna far
ricorso in casi eccezionali, mentre non bisognerebbe farvi ricorso
in modo surrettizio. La Regione ha dal 1998 la legge n. 18, adesso
non entro in merito agli incarichi relativi ai lavori pubblici,
perché il discorso è complicato... ma prendiamo quello generale
della legge n. 18 in cui sono indicate le procedure per conferire
un incarico. Le ricordo in breve: vi è la necessità di motivare la
scelta, bisogna che il provvedimento sia motivato, vi deve essere
un curriculum dettagliato rispetto alla persona a cui viene dato
l'incarico di consulenza, vi deve essere l'indicazione della durata
del compenso e anche l'attestazione della congruità del compenso.
Nella motivazione in genere - ne prendo una a caso - si dice:
"il coordinatore attesta che permane l'esigenza di fare ricorso
alla collaborazione di personale esterno con competenze
professionali specifiche, che non possono essere diversamente
reperite all'interno dell'Amministrazione regionale"
. Vi è
quindi una motivazione, che è una motivazione generica, perché
questa, secondo me, è una motivazione che è già stampata nel modulo
delle deliberazioni per le consulenze, perché è uguale dappertutto
per tutti i tipi di consulenze.
Recentemente, proprio perché si è altrove sollevata più volte la
questione di un modo surrettizio di ricorrere alle consulenze per
dare 2 tipologie di risposte: una, la più benevola, è quella che
dice sempre il collega Venturella: per coprire i buchi di un
organico, ossia di assenza di personale; l'altra, più malevola e
notoriamente mia, è quella di dare lavoro agli amici, ai figli
degli amici, ai futuri elettori... recentemente abbiamo visto che è
stata emanata una circolare del Ministero che dà alcune indicazioni
più precise, introduce degli obblighi per le amministrazioni
pubbliche. La circolare è rivolta ai vari enti pubblici, alle varie
agenzie, alla Corte dei Conti, alle istituzioni universitarie e a
tutti coloro che hanno a che fare con la necessità di consulenze e
poi, per conoscenza, alla Conferenza dei Presidenti delle
Regioni... In questa circolare vengono indicati - a parte gli
obblighi presenti nella nostra legge, anche se vi è molte volte una
legge che poi accetta anche solo una risposta formale agli obblighi
di legge - anche 2 elementi di novità: il primo, quello di
individuare come disciplinare e rendere pubbliche le procedure che
comparano fra di loro le competenze richieste per svolgere quel
tipo di attività e che questo professionista ha e quelle che sono
presenti all'interno dell'Amministrazione, ossia si dice: se è
proprio vero che bisogna fare tale comparazione, ovvero si dice che
permane l'esigenza di far ricorso alla collaborazione perché non ci
sono competenze, allora vediamo, invece di fare solo questa
affermazione, ogni amministrazione individua una procedura con cui
compara le competenze interne con tale esigenza, poi farà le sue
scelte precise; quindi, da un lato, disciplinare, dall'altra parte
rendere pubbliche queste procedure comparative. Il secondo elemento
importante è quello che gli elenchi dei propri consulenti, che in
base alla nostra legge regionale sono distribuiti ai Consiglieri
regionali, siano invece accessibili al pubblico per via telematica,
il che è diverso rispetto all'attuale prassi. Noi crediamo che
questa metodologia di lavoro sia coerente con i principi di
trasparenza e ragionevolezza che devono ispirare ogni procedimento
amministrativo. Io dico: se questi sono principi che attuati
possono introdurre maggior chiarezza e trasparenza nelle decisioni
dell'Amministrazione regionale, perché non adottarli? Questa è la
domanda che facciamo.
Presidente
- La parola al Presidente della Regione,
Caveri.
Caveri (UV)
- Per quanto concerne il primo e il secondo
quesito, è opportuno precisare che bisogna da una parte verificare
le norme statali da lei citate, il decreto legislativo n. 165/2001
e successive modificazioni con particolare riferimento al decreto
legge n. 223/2006 convertito nella legge n. 248/2006 che ha
modificato l'articolo 7 del decreto legislativo iniziale,
dall'altra l'ordinamento della Regione, noi abbiamo competenza
esclusiva sulla base dell'articolo 2 lettera a) sull'ordinamento
degli uffici e degli enti dipendenti dalla Regione, stato giuridico
ed economico del personale, poi la legge regionale n. 18/1998, che
conoscete bene, perché votata anche dall'allora Assessore
Riccarand: "Norme per il conferimento di incarichi a soggetti
esterni all'Amministrazione regionale per la costituzione di organi
collegiali non permanenti, per l'organizzazione e la partecipazione
a manifestazioni pubbliche e per azioni promozionali e
pubblicitarie". Il citato decreto legislativo dispone:
"Per esigenze cui non possono fare fronte con personale in
servizio, le amministrazioni pubbliche possono conferire incarichi
individuali, con contratti di lavoro autonomo, di natura
occasionale o coordinata e continuativa, ad esperti di provata
competenza, in presenza dei seguenti presupposti: a) l'oggetto
della prestazione deve corrispondere alle competenze attribuite
dall'ordinamento all'amministrazione conferente e a obiettivi e
progetti specifici e determinati; b) l'amministrazione deve avere
preliminarmente accertato l'impossibilità oggettiva di utilizzare
le risorse umane disponibili al suo interno; c) la prestazione deve
essere di natura temporanea e altamente qualificata; d) devono
essere preventivamente determinati durata, luogo, oggetto e
compenso della collaborazione"
.
La legge regionale n. 18 prevedeva fin dall'inizio, forse siamo
stati noi a dare l'esempio, il rispetto dei principi enunciati al
novellato comma 6 dell'articolo 7 del decreto legislativo n. 165,
in particolare all'articolo 1 si dispone che il conferimento di
incarichi da parte della Regione possa avvenire solo nell'ambito
delle sue finalità istituzionali, all'articolo 2, comma 1, si
dispone che gli incarichi sono finalizzati a soddisfare in
particolare esigenze eccedenti le normali competenze del personale
dipendente, ovvero in assenza di personale in possesso dei
requisiti di professionalità necessaria, o quando il medesimo non
possa essere distolto dalle normali attività di servizio, e al
comma 2 che gli incarichi devono consentire oltre al raggiungimento
degli specifici obiettivi individuati nei relativi atti
deliberativi, anche un apporto qualificato alle capacità
professionali e alle conoscenze del personale regionale.
All'articolo 3, comma 1, si dispone che gli incarichi possono
essere di natura professionale e avere per oggetto consulenze,
studi, indagini e collaborazioni tecniche di alta qualificazione e
ancora all'articolo 5, comma 1, si dispone che gli incarichi sono
conferiti con motivato provvedimento della Giunta a soggetti dotati
di specifiche e comprovate competenze in materia che forniscono
adeguate garanzie sullo svolgimento dei compiti da affidare. Al
comma 3 si precisa che ogni incarico non può eccedere il periodo di
mesi 11. Ancora: all'articolo 9, comma 1, si dispone che le
deliberazioni della Giunta regionale di incarico devono contenere
l'oggetto, la durata, le modalità e le condizioni per
l'espletamento dell'incarico e al punto d) la previsione del
compenso.
Ebbene, la legge n. 662/1996 disponeva all'articolo 1, comma
127, che le pubbliche amministrazioni che si avvalgono di
collaboratori esterni o che affidano incarichi di consulenza per i
quali è previsto un compenso pubblicano elenchi nei quali sono
indicati i soggetti percettori, la ragione dell'incarico,
l'ammontare erogato, copia degli elenchi e trasmessi semestralmente
alla Presidenza del Consiglio dei Ministri, Dipartimento della
funzione pubblica. La legge regionale n. 18 prevedeva già il
rispetto di tale principio in quanto all'articolo 10 istituiva
l'elenco degli incarichi conferiti ai sensi della legge n. 18
aggiornato e reso pubblico. A tali adempimenti ha sempre provveduto
la Segreteria di Giunta, l'aggiornamento è trimestrale e la
pubblicità avviene mediante affissione all'Albo notiziario della
Regione, oltre che mediante comunicazione al Consiglio regionale e
di recente anche per via telematica. Il decreto legislativo n. 165
all'articolo 53, comma 14, dispone che le amministrazioni pubbliche
sono tenute a comunicare semestralmente al Dipartimento della
funzione pubblica l'elenco dei collaboratori esterni e dei soggetti
a cui sono stati affidati incarichi di consulenza, con
l'indicazione della ragione dell'incarico e dell'ammontare dei
compensi corrisposti. A tali obblighi ha provveduto la Segreteria
della Giunta, sia pure riscontrando nei primi anni di applicazione
alcune difficoltà nei rapporti con il Dipartimento della funzione
pubblica circa l'esatto livello di approfondimento dei dati da
comunicare, oltre a difficoltà derivanti dalla carenza di organico.
Attualmente, grazie a una risorsa assegnata in via provvisoria,
risultano trasmessi tutti i dati richiesti, suddivisi per semestre
e la situazione nello smaltimento di questa documentazione è
pressoché conclusa. Gli incarichi sono conferiti tramite
deliberazioni di Giunta, che sono disponibili per la consultazione
e la trasparenza è garantita e totale essendo tutti gli elementi
contenuti nell'atto. Al momento non sono previste modifiche nel...
ma se l'applicazione da parte delle amministrazioni interessate dal
contenuto del decreto legge n. 223/2006 dovesse evidenziare
miglioramenti nelle procedure di conferimento di incarico e
consulenza, non è escluso che la Regione possa ispirarsi alla norma
statale per migliorare l'attuale norma vigente a livello
regionale.
Presidente
- La parola alla Consigliera Squarzino
Secondina.
Squarzino (Arc-VA)
- Il senso del suo intervento è in
questa ultima frase: "se" e io parto da essa. La prima parte del
suo intervento è stata una ricostruzione della normativa e dei
contenuti della legge regionale n. 18. Può darsi che non sia stata
chiara nella mia presentazione o forse lei, giustamente, voleva
pensare ad altro e fare altro, quindi non entro in merito a questo.
Sta di fatto che nella mia presentazione avevo detto: "noi abbiamo
già una legge regionale che regolamenta questo e che chiede che vi
sia la motivazione, chiede che si dica che non è possibile
risolvere in modo diverso quel compito che l'Amministrazione si dà.
Vi è però un elemento nuovo nella normativa statale... non siamo
obbligati a rispettare la normativa statale, ma questa ci dà alcune
indicazioni che ci possono servire come suggerimenti...", li
riprendo perché mi sembrano importantissimi: il primo, sarebbe
importante che la Regione definisse una procedura per sostenere la
sua motivazione che non ci sono nell'Amministrazione le competenze
professionali necessarie. Credo vi siano procedure che
regolamentano come portare avanti questa comparazione fra le
risorse esistenti e le necessità. Se si facesse tale tipo di
procedura e la si rispettasse, ogni volta che l'opposizione
protesta per una consulenza si potrebbe rispondere che si è
individuata una procedura chiara che indica le tappe da seguire,
una procedura pubblica per cui tutti possono partecipare
all'interno dell'Amministrazione per indicare le proprie
competenze, che si è verificato che nessuna competenza è presente
per cui siamo obbligati a... Se vi è una procedura chiara e
pubblica per cui tutti possono sapere che vi è l'esigenza di quella
consulenza e tutti possono fare presente le proprie
professionalità, la Giunta ha gli elementi per poter decidere in
modo trasparente, altrimenti voi non vi sottrarrete mai alla
critica che le consulenze sono affidate a parenti, amici. Gli
elenchi che sono adesso a disposizione dei Consiglieri anche per
via informatica, non sono pubblici, non sono consultabili con
sistemi telematici, lo può fare il Consigliere regionale, ma non il
singolo cittadino... questa è la trasparenza! Sono convinta che non
siamo obbligati a rispettare quelle norme, però se mettiamo delle
norme procedurali che consentano di meglio far rispettare quello
che la legge n. 18 chiede, credo che faremmo un buon servizio
all'Amministrazione e ai cittadini.
Ho sentito un "se si vedrà che è utile", invito il Presidente a
fare quello che è scritto nell'ultima parte della nostra
iniziativa, ossia incominciare ad interessare gli uffici affinché
individuino quali modifiche amministrative o normative sarebbe
necessario introdurre per rendere più trasparente quella che oggi è
una pagina grigia del comportamento della pubblica amministrazione,
ossia questo grande "mare magnum" di consulenze in cui non si
capisce mai qual è il motivo vero, perché tutto viene occultato
dalla frase "standard" delle deliberazioni:
"permane l'esigenza
di far ricorso alla collaborazione di personale esterno con
competenze professionali specifiche non presenti
nell'Amministrazione"
, poi vi è sempre la seconda parte:
"la
tal persona offre la propria disponibilità a fornire
l'apporto..."
. O rendiamo pubbliche le procedure di affidamento
di incarichi per cui tutti possono accedere, oppure continuiamo
questo modo vergognoso di amministrare la cosa pubblica, di
utilizzare soldi pubblici per dare prebende, lavoro, consulenze ad
amici e parenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK