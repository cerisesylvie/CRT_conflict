Consiglio Regionale della Valle d'Aosta - Oggetto del Consiglio n. 332 del 11 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 332 del 11 febbraio 2021 - Resoconto
OGGETTO N. 332/XVI - Interpellanza: "Strategie di governo sul
futuro di CVA SpA".
Bertin (Presidente) -
Punto 36 all'ordine del giorno.
Consigliere Aggravi per l'illustrazione, le passo la parola.
Aggravi (LEGA VDA) -
Questa interpellanza nasceva in un
momento in cui ci si aspettavano delle novità e infatti alcuni dei
quesiti guardano più verso il futuro, perché a oggi non ci sono
ancora certezze, in particolare riguardo alla formazione del nuovo
Governo nazionale. L'interpellanza ricorda, come è già successo in
precedenza, quanto forse già nel primo Consiglio avevo presentato
in una iniziativa e poi altri colleghi di opposizione che
chiedevano lumi rispetto a quanto scritto oggi sul programma di
legislatura da voi depositato. In particolare, il presente testo
invece si concentra su quelle che erano state le dichiarazioni del
senatore a seguito del voto di fiducia del compianto Governo Conte
bis, con riferimento appunto alle richieste che erano state fatte
al Ministro Gualtieri riguardo alla Legge Madia, in particolare le
dichiarazioni per la quale si diceva che "si tratterebbe di
consentirgli di muoversi sul mercato per gestire il suo potenziale
economico e finanziario; ora questa società è un gigante
imbrigliato con grosse corde che non le consentono di
muoversi".
Noi sappiamo, per chi viene dalla travagliata legislatura
scorsa, che questo Consiglio ha ampiamente discusso questo tema,
parlo delle briglie in particolare, sia in Commissione, sia nella
famosa Commissione speciale, sia in un Consiglio tematico dove si
era largamente discusso di quelli che potevano essere gli scenari
possibili per la società e soprattutto, direi purtroppo, quello che
non è stato fatto all'epoca, ovvero la puntuale valutazione di
scenari sulla base dei quali poi poter prendere delle
decisioni.
L'interpellanza chiede se a seguito delle dichiarazioni del
senatore vi siano state delle interlocuzioni tra il Ministero e la
Regione, volte alla concretizzazione delle modifiche prospettate.
Al di là delle vicende del nuovo Governo io penso che sia
importante questo aspetto, perché come si è inteso dalle
dichiarazioni del senatore e come sta un po' ai
desiderata
di vari tentativi che sono stati fatti anche dal Governo di cui
facevo parte, quello ovvero di riaprire la famosa finestra dei
bond
quotati, che all'epoca fu patrimonio soltanto di alcuni
operatori e purtroppo ovviamente CVA non riuscì a ricorrere in
tempo a questa possibilità per fuggire dalle briglie della Madia, o
eventualmente anche quella - anche se è molto più complessa -
riguardo all'eventuale prolungamento delle concessioni conto
investimenti, il famoso
revamping
, che però meriterebbe una
modifica forse addirittura europea più che nazionale.
Il secondo, che secondo me è il quesito centrale, è quello che
chiede quali siano le strategie del Governo regionale a fronte di
tali modifiche che si intendono portare avanti per il futuro della
società. Penso che mi risponderà l'assessore Caveri, mi auguro che
faccia meno slalom rispetto alla volta scorsa e sia più una discesa
libera: abbia coraggio e ci dica un po' di più. Anche perché il
terzo quesito, che riguarda quale sia lo stato di avanzamento delle
attività funzionali alla definizione della norma di attuazione
inerente all'assegnazione delle concessioni in scadenza, oggi penso
che possa essere abbuonato, perché non c'è la Commissione
paritetica attiva, non sappiamo quale sarà la formazione del
Governo centrale e soprattutto chi se ne occuperà. Quindi in realtà
qua è più legato a un libro dei sogni, un po' come quello che avete
scritto nel programma, me lo si perdoni, però il fatto di andare di
nuovo a non suddividere le due situazioni, ovvero la gestione delle
concessioni e quello che è invece il gestore delle concessioni, è
una sorta di
maquillage
che piace tanto ai nostri amici
green
, ma che in realtà non sta in piedi dal punto di vista
normativo.
Io quello che poi vorrei capire meglio, legato al punto 1 e al
punto 2, è questo: nel frattempo rispetto alla presentazione di
questa interpellanza c'è stata la presentazione del piano
strategico della società, del quale io non vado sicuramente in
questa sede a discutere, anche perché sono questioni delicate che è
giusto che rimangano comunque legate a un una sorta di segreto
aziendale per alcuni dettagli. Ma io mi chiedo una cosa: io ho
sentito, forse sarà l'impeto giornalistico e la sorpresa, sono
contento che molti si siano innamorati dell'idrogeno, perché quando
ne parlammo nel 2019 in questa aula qualcuno rideva anche, oggi
invece siamo un po' più tutti contenti, perché abbiamo capito che
soprattutto l'idrogeno verde può essere una grande possibilità per
la Valle d'Aosta, all'epoca sappiamo come succede quando si è i
primi a dire certe cose spesso ci si prende per matti, ma poi dopo
invece le cose sono diverse. Io mi auguro che al di là del rapporto
con un grande operatore nazionale ci possa anche essere una filiera
diciamo locale per quello che riguarda l'idrogeno.
Ma quello che voglio dire è che da un lato noi andiamo a parlare
di briglie che limitano il muoversi e l'operatività di CVA, l'altra
parte facciamo grandi proclami riguardo al futuro di questa
società. Allora io vorrei capire, posto il fatto che per tutti
penso che CVA sia uno degli
asset
, se non il più importante,
della Regione, non tanto dal punto di vista del valore economico,
ma soprattutto delle sue potenzialità. Però delle due l'una: o ci
sono delle briglie, oppure non ci sono delle briglie, perché
altrimenti di che cosa parliamo? Io penso che le briglie ci siano
eccome, perché le abbiamo viste direttamente e capisco anche che ci
sia, meno male, una strategia volta alla diversificazione rispetto
all'attività che oggi si fa, perché la più grande forza che oggi ha
CVA è anche un po' la debolezza, cioè l'idroelettrico è importante,
è una forza ma è una
business unit
, le altre sono ancora
piccole; lo sappiamo, perché per noi CVA è un grande operatore,
però per il mercato in realtà è un operatore comunque di rilievo ma
di nicchia.
Io vorrei un attimo capire, puntando il discorso sulle strategie
della società, che cosa intendete. Io mi auguro e spero che non ci
sia il solito rimando a "aspettiamo e vediamo con la paritetica",
perché altrimenti capirei che la risposta è non una risposta.
Volevo capire anche il tenore delle prospettive di quelli che io ho
chiamato un po' provocatoriamente proclami, perché o è cambiato
qualcosa tra la scorsa legislatura e questa, oppure sono degli
auspici ma i problemi restano.
Presidente -
Per la risposta l'assessore Caveri, ne ha
facoltà.
Caveri (VdA Unie) -
Cercherò di non esaltare le mie doti
di slalomista, anche perché per adesso non si può andare a sciare e
speriamo dai prossimi giorni di poterci esibire sulle piste.
È del tutto evidente che una premessa è necessaria, d'altra
parte lei stesso nell'illustrazione ha aggiunto degli elementi che
sono utili più che per le risposte che le fornirò anche per una
riflessione che mi permetto di fare in premessa. È del tutto
evidente come l'idroelettrico e l'energia siano un tema di
grandissima attualità: basta guardare le previsioni, i piani, i
progetti, le progettualità dell'Unione Europea nei prossimi anni
per dire che in fondo CVA è nel posto giusto nel momento giusto.
Però è vero - come lei sottolineava - che il quadro generale di una
società come questa si debba rifare alla legislazione, cioè a quei
pali, paletti, impedimenti, difficoltà che in generale hanno agito
fin dall'inizio della storia dell'idroelettrico in Valle d'Aosta in
senso talvolta negativo e talvolta positivo.
Se noi pensiamo al fatto del grande entusiasmo che i padri
costituenti della Valle d'Aosta avevano nel momento in cui
riuscirono a inserire delle norme molto importanti nello Statuto di
autonomia e poi si ritrovarono all'inizio degli anni Sessanta con
una decisione della Corte costituzionale che di fatto spogliò la
Valle d'Aosta delle proprie competenze in materia di idroelettrico
nell'epoca della nazionalizzazione. Si è dovuto aspettare la famosa
legge Bersani per consentire una riappropriazione di questi beni,
grazie soprattutto alla scelta, con una direttiva comunitaria, di
liberalizzazione del settore elettrico. Non è per esibirsi in una
digressione di tipo storico che dico questo, ma perché come lei ha
opportunamente sottolineato il nostro gioiello di famiglia è però
in questo momento in difficoltà ed è un bene avere piani di
sviluppo che prevedono comunque scenari anche alternativi a seconda
delle cose che potranno capitare.
Per quel che riguarda l'interlocuzione con il Governo, mi sono
permesso di aggiornare le notizie, quindi la conferma che il
senatore Lanièce ha riproposto e riaggiornato al Presidente
incaricato, in vista della grossa coalizione che nascerà nelle
prossime settimane, la questione della legge Madia e delle storture
che oggi pesano come un handicap nello sviluppo della società. Lo
sviluppo della società - ci tengo a ribadire perché credo che su
questo tema ci sia un accordo generale - che non potrà riguardare,
come lei diceva opportunamente alla fine del suo intervento,
solamente l'idroelettrico ma in generale le fonti alternative, il
green
, tutte quelle acquisizioni di energie rinnovabili che
oggi sono uno dei cardini del futuro, e fra queste, ha fatto bene a
ricordarlo, c'è anche l'idrogeno perché noi abbiamo, grazie proprio
alla presenza delle centrali idroelettriche, un fortissimo valore
aggiunto nella possibile concretizzazione di impianti di idrogeno
che potrebbero essere la nuova energia idroelettrica per il futuro
della nostra Valle.
Le interlocuzioni che ci sono state sono state serie. È vero che
in quel momento la posizione di vantaggio della Valle d'Aosta era
il voto decisivo del senatore Lanièce, però devo dire che, avendo
anche collaborato con il senatore nella scrittura delle norme
sottoposte a livello ministeriale nei diversi incontri, in
particolare nella fase di scrittura conclusiva con il nostro
ufficio legislativo, questo norme ci sono e sono pronte per essere
inserite nell'unico strumento forte che dovrebbe arrivare nelle
settimane a venire e che dovrebbe essere il famoso decreto 5 sui
ristori, all'interno del quale, se ci sarà la nascita del Governo e
se ci sarà un rispetto degli accordi politici che si stanno
sviluppando, questa questione che lei ha ricordato, l'emissione di
bond
come possibilità attraverso una riapertura dei termini,
di avere quella libertà che oggi la legge Madia non ci consente se
non - usando la sua stessa metafora - facendo lo slalom. Dal punto
di vista teorico è possibile ma dovrebbe essere il Consiglio a
pronunciarsi, però questo significherebbe far venir meno quella
riservatezza nelle gare che è del tutto indispensabile, perché io
non posso venire qua a discutere delle gare che voglio fare, perché
ovviamente il paradosso delle società partecipate come le nostre è
che da una parte c'è una alea di riservatezza e di imprenditoria e
dall'altra c'è un dirigismo pubblico che la Madia ha reso a mio
modesto avviso eccessivo, perché veramente c'è una richiesta che in
qualche maniera pesa come handicap su queste società.
Devo dire che per quel che riguarda il futuro delle scelte di
CVA io suggerirei al presidente della Commissione competente e al
consigliere di vederci in Commissione, perché io adesso mi limiterò
a brevi cenni sull'universo, avendo pochi minuti a
disposizione.
La logica è: da una parte, nel breve rafforzare la
governance
della società, perché è del tutto evidente che
per poter applicare questo piano di sviluppo ci vuole una
continuità di
management
che ci possa consentire di
perseguire lo sviluppo attraverso questo piano strategico
2021-2025, che è molto chiaro nelle sue direttive e ha come
variante proprio quegli aspetti legislativi che da una parte o
dall'altra potranno in qualche maniera influenzare il percorso.
L'obiettivo è quello di assicurare lo sviluppo dell'azienda oltre
il 2029.
Ora io non tornerò sulla norma di attuazione dello Statuto, che
verrà presentata quando ci sarà una Paritetica, nella speranza che
si possa, anche con questo strumento, fare quello che in passato è
già avvenuto per altre società idroelettriche, cioè questo
spostamento dei termini in avanti, dal 2029 in avanti, non è una
cosa che non è stata fatta, è già stata fatta in passato. Diciamo
che sia la questione Madia sia la questione dell'allungamento delle
concessioni è finita in una rete di interessi che sono molto
diversificati rispetto alle grandi società elettriche che operano
in questo Paese. E in una logica di pesi e contrappesi lobbistici,
che ci sono laddove ci sono interessi economici e politici, in
questo momento noi dobbiamo veramente riuscire a sbloccare queste
situazioni, se possibile entrambe le situazioni, per avere quella
serenità che ci possa consentire di applicare questo piano
strategico competitivo, sapendo che noi abbiamo anche nel nord
Italia, e si sono fatti avanti anche alcuni interlocutori, delle
società molto aggressive, ma noi dobbiamo sempre ragionare, a mio
avviso, come esponenti pubblici della Valle d'Aosta, rispetto al
fatto di non svendere o di non trovarsi in situazioni di minoranza
rispetto a decisioni importanti di questa società, ovviamente
sapendo che però dobbiamo attrezzarci al 2029.
Strutturare CVA per la partecipazione alle eventuali gare per il
rinnovo delle concessioni di grandi derivazioni è dunque il nodo
importante, rendere CVA meno vulnerabile a fronte dei rischi di
mancato rinnovo delle concessioni, cogliere le opportunità
introdotte con le norme sul superbonus, adeguare con DEVAL la rete
di distribuzione valdostana, trasformare CVA da venditore a
erogatore di servizi innovativi e complessi. Questi sono alcuni dei
punti che ci obbligano a lavorare tenendo conto che in quel piano,
che può essere nelle sue linee generali presentato come dicevo in
Commissione per poter approfondire, la modernizzazione delle
centrali idroelettriche, alcune delle quali sono ormai secolari,
hanno un secolo, è assolutamente indispensabile.
Quindi ci sono le interlocuzioni governative, c'è un piano che
può essere illustrato al Consiglio quando lo si riterrà, non nei
dieci minuti a nostra disposizione quest'oggi. Io credo che ci
debba essere un grande sforzo complessivo, che parta dalla
considerazione che questa società è importante e bisogna fare in
modo che il suo sviluppo possa essere garantito nel futuro.
Presidente -
Consigliere Aggravi ne ha facoltà.
Aggravi (LEGA VDA) -
Penso anch'io che la Commissione sia
il luogo più deputato per eventualmente approfondire quelle che
sono le prospettive. Vorrei soltanto aggiungere due considerazioni
su quello che giustamente le diceva. Io mi auguro che ci sia
un'attenzione diversificata e di specializzazione tra i due temi.
Uno è quello delle concessioni, perché ricordiamo che dopo la norma
di attuazione che ci auguriamo tutti arrivi e che riguarda
soprattutto il discorso concessioni, bisognerà anche legiferare in
tal senso e soprattutto cercare di insinuarsi nelle possibilità di
legislazione, perché sappiamo che chi lo sta facendo sta anche
riscontrando problematiche legate a dei contenziosi con lo Stato
centrale, e quello riguarda principalmente la Regione come ente
arbitro delle gare.
Dall'altro lato sulla parte invece del gestore, e quindi del
futuro di CVA, ci sono due aspetti, secondo me, come lei in realtà
ha in parte detto, ma su cui vorrei puntualizzare ancora di più la
cosa. Da un lato il fatto che queste briglie impediscono anche una
crescita per acquisizione, perché spesso sappiamo che per crescere
ci sono due modi, sviluppare o acquisire. La Madia mette una
briglia anche su questo aspetto, perché acquistando non soltanto
essendo aggrediti ma anche aggredendo, ovviamente secondo le regole
degli altri operatori, si può crescere e i pericoli di aggressione
subita non arrivano, secondo me, solo dalla pianura Padana ma anche
al di là dell'arco alpino, perché ogni tanto ci si dimentica che
c'è già stato un interesse gestito non secondo certe regole, ma qui
non torno.
Per quanto riguarda invece l'altra parte, sul rafforzamento,
sicuramente più ci si avvicina alla data di scadenza delle
concessioni più la situazione è complessa, perché sappiamo che
anche giustificare certi investimenti e come lei ricordava gli
asset soprattutto degli sbarramenti e degli impianti più vecchi
sono effettivamente secolari, che poi è un po' il problema che
hanno tutti gli operatori dell'idroelettrico, bisognerà valutare
che cosa fare e soprattutto bisognerà anche capire cosa si potrà
fare in questo periodo. Siccome abbiamo un tempo che non è certo,
ovvero quello della norma di attuazione e soprattutto anche della
definizione delle contese che ci sono sul discorso delle
concessioni, io mi auguro che comunque il rafforzamento della
società in quanto tale, senza mischiare i due temi, quindi
concessione e società, venga portato avanti perché il piano è
sicuramente ambizioso, ma deve essere un piano che guarda oltre il
2029, ovviamente sulla base di quello che oggi si può fare, ma
anche preparandosi per qualcos'altro.
Sicuramente oltre all'idroelettrico, l'eolico e il solare, il
nuovo settore dell'idrogeno io mi auguro sia quota parte del
business plan un pochettino di più rispetto all'accordo che c'è
adesso anche perché, e qui mi collego con un altro problema,
l'idrogeno può avere delle grosse potenzialità in campo ferroviario
nel trasporto anche pesante, quindi non del trasporto veicolare.
Non facciamo lo stesso errore che abbiamo fatto con la ferrovia,
aspettando da anni l'elettrificazione che mai verrà e perdendoci
magari delle occasioni che possiamo in qualche modo sfruttare in
questo momento. Poi magari le due cose si concretizzano, ma se nel
frattempo io riesco a diventare un operatore che sa di idrogeno,
che sa anche magari fare sinergia con altri operatori, e cito a
caso l'ambito ferroviario perché non abbiamo porti in Valle d'Aosta
e quindi le navi non le possiamo gestire, ma le ferrovie io mi
auguro che si possano gestire in maniera più attuale e soprattutto
più green, perché ricordiamo che l'idrogeno verde è comunque
riconosciuta come una energia rinnovabile che può aiutare
soprattutto il raggiungimento degli obiettivi ambiziosi della
decarbonizzazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK