Consiglio Regionale della Valle d'Aosta - Oggetto del Consiglio n. 1120 del 26 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1120 del 26 marzo 2015 - Resoconto
OGGETTO N. 1120/XIV - Approvazione di mozione: "Stato di
attuazione del Piano Aria".
Presidente -
Per l'illustrazione della mozione, la parola
al Consigliere Segretario Roscio.
Roscio (ALPE)
- Grazie Presidente.
Quando abbiamo discusso l'interpellanza presentata dal collega
Bertin nello scorso Consiglio avevamo già discusso anche di tale
questione, che prendeva spunto da una serie di servizi
giornalistici francesi e italiani presentanti alcune problematiche
relative alla qualità dell'aria nella Valle dell'Arve. In
particolar modo da questi servizi risultava che la qualità
dell'aria rispetto a certi inquinanti, come ad esempio le polveri,
in una zona come Passy era addirittura peggiore rispetto alle zone
urbane come Parigi e, in base a quello, avevamo già presentato in
quell'occasione una mozione che poi per motivi tecnici non ha
potuto essere discussa, quindi l'abbiamo ripresentata adesso. La
questione però risulta interessante, e non solo nel merito.
Il nostro ragionamento è: la Valle d'Aosta è una valle alpina,
attorno a noi abbiamo altre valli alpine che, pur con certe
differenze, sia morfologiche, sia meteo-climatiche, ma anche
differenze degli insediamenti e dei tipi di attività produttive,
comunque presentano delle analogie che, a nostro avviso, andrebbero
esplorate, e andrebbero migliorate le collaborazioni che si fanno
da questo e dall'altro versante del Monte Bianco, ma anche da
quello svizzero. In base a questo, abbiamo provato a documentarci.
Come tra l'altro l'Assessore ha detto la volta scorsa, la
situazione in Valle d'Aosta risulta meno critica rispetto ai nostri
cugini d'oltralpe, tant'è vero che noi abbiamo un Piano dell'Aria
articolato in molte azioni.
Andando a vedere i dati sul sito di ARPA, che presenta i dati
quotidiani, si vede che certe criticità da noi sono in misura
inferiore rispetto all'altro versante del Monte Bianco. Nonostante
ciò, anzi forse proprio per questo, alcune cose potrebbero essere
interessanti. Uno: andando a vedere i documenti che vengono
presentati dai nostri cugini francesi, si nota subito una certa
differenza rispetto a quello che noi presentiamo. Noi abbiamo un
piano che tra l'altro adesso è in scadenza, per cui è già stata
avviata la revisione, ma è molto articolato, perché prima di
trovare le azioni concrete bisogna arrivare credo a pagina 140 o
giù di lì, insomma. Un cittadino che non è un tecnico addetto,
prima di capire cosa si fa in Valle d'Aosta rispetto alla qualità
dell'aria, deve sfogliarsi un piano molto ricco e molto articolato
ed arrivare a pagina 140...beh, il piano francese ha un documento
che è questo...
(il Consigliere Segretario Roscio mostra all'aula un
foglio)
...è una pagina, è solo una pagina e si direbbe
for
dummies
, cioè possono leggerla tutti, perché ha anche degli
accorgimenti che sono molto semplici; per esempio, laddove si vanno
a fare interventi con notazioni di tipo semaforico (verde, giallo e
rosso), si capisce immediatamente se l'azione è stata fatta, se è
in corso d'opera o se deve essere ancora fatta. Da questo punto di
vista può essere che i francesi abbiano criticità diverse, siano
magari partiti in ritardo e facciano magari anche azioni meno
incisive delle nostre, però hanno una capacità che è quella di
raccoglierle tutte ad un certo punto, in un unico documento, e
soprattutto di divulgarle.
Allora, se su questo noi abbiamo fatto comunque azioni di
monitoraggio, azioni di confronto, se i dati esistono, l'intento
nostro è: uno, raccoglierli in maniera che questi dati siano
organici e il quadro che viene presentato è completo; due, questa
cosa potrebbe dare dei vantaggi alla Valle d'Aosta, perché se è
vero che su certe cose noi siamo all'avanguardia, da un confronto
con i dati francesi, ovviamente per quanto possibile, potrebbe
venire fuori un
atout
per la Valle d'Aosta, perché potremmo
vendere il fatto che la qualità dell'aria ad Aosta è migliore che a
Chamonix, e quindi essere un'attrattiva anziché essere un freno su
questa roba. Quindi la nostra mozione andava in questo senso
principalmente, non aveva l'intento di dire: "mettiamo in
difficoltà qualcuno", ma era per vedere se c'è modo di organizzare
e migliorare questo Piano dell'Aria adesso che è in fase di
rinnovo, e noi diciamo: perché no? E poi c'è una cosa che penso va
quasi senza essere detta: mentre dal Piano francese si capisce
molto bene lo stato di avanzamento delle azioni, sul nostro piano
non si capisce. Allora una richiesta della mozione era quella di
chiedere all'Assessore di venire in commissione per relazionare
sullo stato di avanzamento delle iniziative, perché nel Piano
francese ci sono tutta una serie di azioni, come ad esempio i
trasporti, tanto per citarne alcuni, i trasporti urbani, dove si
cerca di ridurre l'incidenza del veicolo a quattro ruote, cioè
delle auto, e si fanno interventi per migliorare la ferrovia, per
migliorare l'utilizzo dei trasporti pubblici. Ecco, questo per
cercare di capire a che punto noi siamo anche su questa cosa per
riuscire ad organizzare in un documento, che poi è da capire come
deve essere fatto, come deve essere messo, ma insomma l'idea è
abbastanza chiara, questo porterebbe sicuramente dei vantaggi. Come
illustrazione io mi fermerei qui; ascoltiamo poi anche l'Assessore
con cui comunque abbiamo condiviso una parte, e mi sembra di capire
che c'era già un pre-impegno nell'accogliere certi indirizzi.
Grazie.
Si dà atto che dalle ore 16,40 assume la presidenza il
Vicepresidente Rosset.
Rosset (Presidente) -
Siamo in discussione generale sul
Piano Aria, punto 34. Ci sono richieste di intervento? Ha chiesto
la parola il Consigliere Donzel; ne ha facoltà.
Donzel (PD-SIN.VDA) -
Grazie Presidente.
Come ha esposto correttamente il collega Roscio, la delicatezza
della situazione che si è venuta a creare nella Valle dell'Arve
forse ha risvegliato l'attenzione di tutti sulla delicatezza dei
microclimi delle valli alpine, diciamo del sistema delle valli
alpine; tema naturalmente che non dobbiamo riaprire, perché è stato
oggetto di ampia discussione quando c'è stato un confronto
referendario, dove uno dei temi era appunto quello della
delicatezza di sistemi che emettono polveri sottili in ambienti
alpini. Quindi tenere vigile l'attenzione in questo momento è più
che mai opportuno, perché i colleghi francesi hanno un buon Piano
dell'Aria, mi viene da dire, ma perché hanno fatto veramente male
negli anni. La situazione di là è davvero sconcertante rispetto ai
dati che vengono forniti, ma questo, giustamente come diceva il
collega Roscio, deve in qualche modo renderci ancora più attivi.
Credo che il senso di questo tipo di lavoro che si chiede di fare
sia quello di non adempiere semplicemente a compiti burocratici,
cioè si stende un Piano dell'Aria sentendo esperti e scrivendo
magari anche delle belle cose, ma riuscendo anche a darsi degli
step
e a raggiungere degli obiettivi precisi; quindi creare
le condizioni perché ci sia anche la valutazione...diciamo delle
azioni messe in atto, del percorso che si fa e di quali obiettivi
sono raggiunti o meno, non soltanto attraverso il monitoraggio
finale dell'aria, ma in un percorso che diciamo sia studiato in
modo puntuale con osservazioni puntuali durante questo
percorso.
Mi fa quindi piacere che il collega Roscio abbia già in qualche
modo appreso anche dalle dichiarazioni dell'Assessore una
sostanziale disponibilità in questo campo. Ecco, bisogna capire se
questa disponibilità teorica si trasforma in quell'azione pratica,
cioè in quella prassi puntuale che può trasformare l'adempimento
burocratico del Piano dell'Aria in una serie di azioni concrete e
soprattutto misurabili, che è la sfida che ci dobbiamo dare, visto
che in particolare i soggetti ritenuti più sensibili e più colpiti
in modo negativo dall'inquinamento dell'aria - si è visto nella
Valle dell'Arve - sono i bambini. Insomma, deve esserci
un'attenzione particolare, soprattutto perché guardiamo alle future
generazioni e, in qualche caso, questi fenomeni di inquinamento si
ripercuotono non tanto già sul fatto che adesso di là molti bambini
hanno problemi respiratori gravi, ma poi si ripercuotono sulla
salute nel lungo periodo, perché le persone che hanno questi tipi
di problemi da giovani, da bambini, hanno poi una salute molto più
cagionevole quando sono adulti. È quindi un'attenzione che dobbiamo
dare, come dicemmo in altre occasioni: investire in qualità
dell'aria e in salute vuol dire risparmiare in futuro sulla sanità
pubblica.
Presidente -
Ci sono altri interventi? Direi a chi ha
intenzione di prendere la parola di prenotarsi. Siamo in
discussione generale. Ha chiesto la parola l'Assessore Bianchi; ne
ha facoltà.
Bianchi (UV) -
Sì, grazie Presidente.
In relazione alla mozione presentata, condividiamo l'importanza
che riveste nella nostra regione il vigente Piano Aria (approvato
con legge il 30 gennaio del 2007) che, in coerenza con le
disposizioni vigenti in materia e in base all'analisi dello stato
di fatto, si propone di intervenire sul settore aria con linee di
azione volte a migliorare la qualità dell'aria e a mantenere i
livelli giudicati soddisfacenti perseguendo obiettivi di ulteriore
progresso delle condizioni ambientali verso l'eccellenza, tenuto
conto della specificità del contesto regionale e, in particolare,
di quello urbanizzato nella città di Aosta. Ricordo che il Piano
Aria ha una validità di nove anni dalla data della sua approvazione
e quindi andrà in scadenza nel 2016.
Il nuovo Piano Aria in fase di elaborazione prevede, ai sensi
della normativa vigente, l'attivazione della procedura di VAS
(Valutazione Ambientale Strategica). Per questo motivo, effettuata
una serie di incontri con le strutture degli altri Assessorati, con
l'ARPA e il Comune di Aosta, direttamente coinvolti in sede di
predisposizione del Piano vigente, è stata attivata e conclusa la
prevista fase di concertazione preliminare che consiste nella
redazione da parte della Struttura Tutela qualità aria e acque
dell'Assessorato, di una relazione metodologica preliminare, che
illustri come si intende operare per la redazione del rapporto
ambientale che sarà oggetto di VAS, aperto alle osservazioni del
pubblico, e necessario per il prosieguo dell'iter del Piano stesso
che si terminerà con l'approvazione del Consiglio regionale. La
fase di concertazione preliminare attivata il 30 di novembre 2014
si è conclusa con il parere della Struttura competente in materia
di VAS il 10 febbraio 2015.
Credo comunque sia opportuno, anche in relazione al punto 1
della mozione, richiamare le azioni del vigente Piano Aria svolte e
in fase di attuazione, anche in collaborazione con il Comune di
Aosta, con l'ARPA e con altri Assessorati, che hanno contribuito ad
un miglioramento complessivo della qualità dell'aria, quindi:
- rinnovo tecnologico del parco circolante;
- rinnovo del parco mezzi pubblici, con l'acquisto di mezzi
alimentati a metano;
- finanziamenti degli interventi per il miglioramento
dell'efficienza energetica degli edifici, la sostituzione delle
caldaie e per l'incentivazione dell'uso di fonti rinnovabili;
- finanziamenti reti di distribuzione metano o GPL in
sostituzione di combustibili più inquinanti, quali il gasolio e
l'olio combustibile;
- regolamentazione della circolazione dei mezzi pesanti per il
trasporto merci;
- imposizione nell'ambito del rinnovo AIA CAS di interventi per
la riduzione delle emissioni e limiti in funzione delle BAT;
- incentivazione della mobilità dolce con aumento delle
postazioni con biciclette comunali e aumento di piste
ciclabili.
Come vedete, si tratta quindi di azioni su molteplici fronti
che, in sede di verifica di attuazione del Piano Aria, hanno
contribuito e stanno contribuendo ad un miglioramento complessivo
della qualità dell'aria. I monitoraggi effettuati in modo
sistematico, come da disposizioni del Piano, supportano tali
conclusioni evidenziando un progressivo miglioramento della qualità
dell'aria dall'avvio delle azioni previste. Ciononostante, aspetti
specifici collegati all'evoluzione delle fonti emissive o a
situazioni climatiche particolari, quali quelle invernali nella
Plaine
, possono favorire l'aumento di concentrazioni di
inquinanti in aria, che, quand'anche rientranti nei limiti di
legge, richiedono specifiche attenzioni su cui concentrare gli
sforzi futuri.
Tale analisi critica consente di mantenere ed eventualmente
rafforzare le misure di maggiore efficacia, di ritarare le azioni
che hanno mostrato margini di miglioramento e di introdurre nuove
azioni anche grazie all'analisi di misure poste in atto in altri
Paesi, che possono essere adattabili alla nostra realtà. Si tratta
quindi di un lavoro metodico e regolare, effettuato in sinergia con
diversi attori in un'ottica di miglioramento costante della qualità
di un comparto ambientale di primaria importanza quale quello
dell'aria.
Al momento, il lavoro della Struttura Tutela qualità dell'aria e
acque, in costante confronto con altre Strutture coinvolte e con
l'ARPA, consiste nella redazione del rapporto ambientale di VAS e
del testo del piano con particolare attenzione anche alla sua
semplificazione e comprensibilità da parte di tutti (e qui penso
che vada nella direzione che chiedeva il collega Roscio), i cui
contenuti possono essere così riassunti:
- analisi del contesto di riferimento;
- analisi delle risultanze delle misure promosse dal piano
precedente, in modo da definire i loro risultati, le eventuali
problematiche emerse e definire le misure da inserire nel nuovo
piano, siano esse già presenti nel piano precedente, siano esse di
nuova elaborazione;
- analisi di coerenza del piano con gli obiettivi del piano
stesso e con altri pertinenti piani e programmi regionali o
statali;
- definizione delle misure del piano;
- definizione del monitoraggio per l'attuazione del piano
stesso.
In base agli obiettivi dell'Assessorato, la procedura di VAS
dovrebbe essere avviata entro il 30 ottobre prossimo (ricordo che
la procedura di VAS comporta appunto 60 giorni di
pubblicazione).
Sono disponibile a condividere quindi con le commissioni
consiliari competenti le risultanze di tale lavoro collettivo e
illustrare le previste azioni volte ad un miglioramento globale
della qualità dell'aria, una volta definita l'analisi valutativa
delle varie misure da adottare. A questo proposito, ritengo
comunque opportuno segnalare che, con deliberazione della Giunta
regionale del 13 marzo scorso, è stato appena rinnovato per il
prossimo biennio il protocollo d'intesa con le società SAV e RAV
per l'incentivazione dell'uso della tangenziale autostradale, come
accade ormai da alcuni anni.
Quanto al 2° punto della mozione, ossia la richiesta di avviare
contatti con le amministrazioni transfrontaliere confinanti per la
condivisione di misure confrontabili con contesti aventi
problematiche di inquinamento simili alle nostre, come ho avuto
modo di dire durante lo scorso Consiglio rispondendo ad
un'interpellanza, esistono da tempo contatti stabili in sede di
progetti transfrontalieri che hanno consentito negli anni un
confronto costante, evidenziando tuttavia che i contesti di
riferimento presentano significative differenze a livello
transfrontaliero, stante la presenza di fonti di inquinamento
diverse.
Fermo restando le differenze delle cause di inquinamento, degli
scenari ambientali di pressione, stato e impatto di una situazione
valdostana nel complesso per molti aspetti direi virtuosa rispetto
a quella francese, la Struttura competente, nell'ambito del lavoro
di revisione del piano, ha effettuato e sta effettuando confronti
con altri piani analoghi esistenti a livello italiano ed europeo,
cercando di trarre spunto dalle buone pratiche altrui che hanno
dato risultati degni di interesse.
A questo punto, io leggerei anche l'emendamento che è stato
presentato e che va a modificare il punto 2 della mozione, quindi
il punto 2 diventerebbe:
"nella revisione del Piano Aria si
confrontino e si analizzino misure e azioni concrete contenuti in
altri Piani vigenti in territori prossimi con contesti e
problematiche di inquinamento simili alle nostre"
. Se
l'emendamento verrà accettato, noi voteremo la mozione. Grazie.
Presidente -
Grazie Assessore. Ci sono altri interventi?
Ha chiesto la parola il Consigliere Roscio; ne ha facoltà.
Roscio (ALPE)
- Grazie Presidente.
Giusto per dare atto ed esprimere la soddisfazione per
l'accoglimento della mozione, ma anche per chiedere un'altra cosa.
Ecco, forse poi ne discuteremo in commissione, però già qua
chiediamo un impegno in tal senso, cioè le azioni che sono state
elencate dall'Assessore, azioni che contiene il nostro piano
regionale, sono tutte condivisibili, sono tutte interessanti, non
si può dire che queste non vadano bene, ma quello che manca a
queste azioni è la snellezza, cioè queste azioni sono...sì, poi ci
può essere un piano come quello attuale dove è tutto bello
articolato, giustamente, ma fatto per i tecnici e redatto dai
tecnici. Ecco, bisognerebbe trovare il modo di divulgare questa
cosa, anche perché ne avremmo dei vantaggi, perché se è vero che
noi in certe cose siamo più virtuosi rispetto ai nostri vicini, a
me piacerebbe che a un certo punto, invece di leggere di come Passy
(in virtù per esempio dell'inceneritore dei rifiuti) è peggio di
Parigi, mi piacerebbe vedere che la Valle d'Aosta, tra le valli
alpine che sono intorno al Monte Bianco, quindi la Valle del Gran
San Bernardo svizzera e la Valle dell'Arve, è un'eccellenza. Questa
sarebbe una cosa spendibile anche per il nostro turismo e per la
Valle d'Aosta.
La nostra richiesta è di lavorare per arrivare ad avere, nelle
forme che riterremo poi in commissione, dei documenti spendibili
per vendere meglio l'immagine della Valle d'Aosta, ma non solo
l'immagine, anche la sostanza, perché quello che ci interessa, alla
fine, è avere una buona qualità dell'aria. Grazie.
Presidente -
Altri interventi? Chiudiamo la discussione?
Possiamo mettere in votazione la mozione con l'emendamento e le
relative modifiche? Votazione aperta. Tutti hanno votato? Possiamo
chiudere la votazione? La votazione è chiusa.
Esito della votazione:
Presenti: 34
Votanti: 34
Favorevoli: 34
La mozione è approvata all'unanimità.
Passiamo al punto successivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK