Consiglio Regionale della Valle d'Aosta - Oggetto del Consiglio n. 2197 del 23 maggio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2197 del 23 maggio 1991 - Resoconto
OGGETTO N. 2197/IX Rinvio della proposta: "Aggiornamento, per
l'anno 1991, del programma per la realizzazione di infrastrutture
ricreativo-sportive ai sensi della legge regionale 7 agosto 1986,
n. 45".
PresidenteHa chiesto di parlare l'Assessore al Turismo,
Urbanistica e Beni Culturali Pascale, ne ha facoltà.
Pascale (PSI)
Si tratta di un aggiornamento del
programma per le infrastrutture sportive che individua solo alcune
priorità. Anzitutto la pista di slalom Gressoney-La-Trinitè, che
verrà poi intitolata a David, che era un impegno preso
dall'Amministrazione regionale alcuni anni fa e che riteniamo oggi
di poter realizzare, sia perché è stata definitivamente localizzata
la zona dove costruire questa pista, sia perché il comune sta
ultimando le trattative con i privati per avere la disponibilità
dei terreni. Quindi se tutto va bene, probabilmente riusciremo a
realizzare questo impianto prima della prossima stagione
invernale.
La seconda riguarda l'area verde attrezzata di Aosta, l'area di
Via Chabod, che è quella che ha avuto già il finanziamento dallo
stato ai sensi della legge 556, quindi è necessario integrare
questo finanziamento pena la perdita del finanziamento stesso.
La terza riguarda il problema della pista di bob di Cervinia. La
pista di bob è stata attivata nel 1960 e presenta da tempo
moltissimi inconvenienti che hanno causato molte lamentele da parte
degli atleti. La pista ha evidenziato con una progressione
preoccupante dei cedimenti nelle parti strutturali, per cui ogni
anno bisogna adattarla a quelle che sono le esigenze. In secondo
luogo l'impianto è completamente sprovvisto di opere accessorie,
come servizi igienici, spogliatoi, ristori. In terzo luogo la
ghiacciatura naturale consente un periodo di esercizio limitato a
due mesi: gennaio e febbraio, e solo nelle prime ore della
mattinata, il che non può comportare un eccessivo coinvolgimento
del pubblico, mentre un impianto a refrigerazione artificiale
consente un esercizio da ottobre a marzo anche nelle ore serali con
un impianto di illuminazione e quindi permette, con un maggiore
coinvolgimento del pubblico, anche una gestione diversa e più
commerciale.
Su questo problema, che è un problema annoso, ho avuto le
richieste da parte sia del comune di Valtournenche, sia del
comitato di gestione della pista, sia della F.B.T., e a seguito di
una riunione che è stata fatta, è stato unanimemente concordato di
sottoporre al Consiglio regionale quanto meno una decisione
definitiva sulla prospettiva della pista di bob. Se si vuole
risolvere il problema, bisogna andare verso un impianto a
refrigerazione artificiale, ed è la decisione che viene sottoposta
oggi al Consiglio regionale.
E' chiaro che per la realizzazione di questo ci vorranno alcuni
anni; è già stato concordato che l'opera verrà realizzata in due
tempi, anche per non pregiudicare lo svolgimento dei campionati
mondiali che sono già stati assegnati alla Valle d'Aosta per il
1993. Per cui da qui al 1993 si realizzerebbero solo le opere
accessorie e dopo lo svolgimento dei campionati mondiali, si
provvederebbe a realizzare l'impianto a refrigerazione
artificiale.
A queste tre opere aggiungerei, con l'emendamento che è stato
distribuito, un'opera relativa al comune di Saint-Christophe per la
realizzazione di un'area attrezzata per gli sports tradizionali,
perché questo rientrava nell'accordo che il comune di
Saint-Christophe aveva fatto con l'Amministrazione regionale, al
fine di cedere a questa i terreni necessari per l'ampliamento
dell'aeroporto; per cui senza la realizzazione di questa opera il
comune di Saint-Christophe non consentirebbe di svolgere quei
lavori. Rientra nell'accordo che era stato effettuato e per poter
realizzare quest'opera, è necessario che venga inserito nel
programma.
PresidenteE' aperta la discussione. Ha chiesto di parlare il
Consigliere Faval, ne ha facoltà.
Faval (UV)Relativamente alle proposte che vengono indicate in
Consiglio regionale per il tramite di questa delibera, avremmo
alcune osservazioni da fare.
Per quanto riguarda la pista di slalom in Gressoney-La-Trinité
qui si dice "trattasi di opera per la cui realizzazione
l'Amministrazione si è da lungo tempo impegnata e che è comunque da
ritenere indispensabile al fine di dotare la Regione delle
infrastrutture necessarie per ottenere l'assegnazione
dell'importante gara internazionale di sci alpino". A questo
proposito vorrei ricordare che questo è un impegno che a suo tempo
l'Amministrazione aveva assunto con la famiglia David, la Fisi e il
Coni; impegno che consisteva nel realizzare nella località di
Gressoney uno stadio di slalom per poter ospitare in quella
località gare internazionali in coppa del mondo che potessero
venire assegnate alla Valle d'Aosta.
Qui vorrei ricordare una discussione che abbiamo fatto qualche
tempo fa in Consiglio regionale a proposito del comportamento che
il Presidente del comitato per Aosta 1998 tenne in relazione a dei
patteggiamenti da lui avuti con la Sestrières S.p.A.. Ricordai
all'epoca che la FISI si era impegnata, per concludere la vicenda
David, su esplicita richiesta del padre del compianto atleta
Leonardo David, ad assegnare alla Valle d'Aosta gare di coppa del
mondo maschile. Come tutti sappiamo, a suo tempo il Consigliere
Milanesio con l'allora amministratore delegato della Sestrières
S.p.A. concordò lui da solo, senza concordare preventivamente con
l'Assessorato - e di questo abbiamo avuto ampia dimostrazione che
l'Assessore in effetti ha cercato di mantenere in Valle d'Aosta le
gare di coppa del mondo maschile - e senza tener conto di quelli
che erano gli impegni assunti ufficialmente e formalmente dalla
Regione con enti a ciò preposti come la Fisi e il Coni, pensò che
fosse opportuno, per il sostegno della candidatura della Valle
d'Aosta per la organizzazione delle olimpiadi del 1998, di cedere
al Sestrières la gara di coppa del mondo che doveva svolgersi in
Valle d'Aosta.
Ma a seguito di questo ci fu un ulteriore incontro fra il
Presidente della Commissione, parte del comitato e l'allora
amministratore delegato della Sestrières S.p.A.. In quella
riunione, alla quale era presente anche l'Assessore, si concordò
che la Sestrières S.p.A. non aveva nessuna intenzione di mettersi
in concorrenza con la Valle d'Aosta per l'assegnazione di queste
gare, anzi - e questo fu un discorso positivo, io stesso lo
apprezzai - l'amministratore della Sestrières propose che la Valle
d'Aosta collaborasse con il Sestrières, per trasferire una parte
delle gare che vengono normalmente assegnate alle Alpi centrali,
alle Alpi occidentali, proprio perché il peso specifico degli
interventi in questa zona delle Alpi, l'apporto non solo in termini
di strutture turistiche e sportive, ma l'apporto anche in termini
di atleti è tale da giustificare una richiesta di questo
genere.
Pertanto, dal momento che questa delibera ripropone la validità
dell'impostazione che a suo tempo fu data alla proposta, vorrei
sapere se nel frattempo ci sono stati ancora dei contatti con la
Sestrières S.p.A. Fra l'altro ho detto l'allora amministratore
delegato, perché quel signore è diventato presidente di un'altra
società del gruppo FIAT e non risponde più per conto della
Sestrières S.p.A.; non vorremmo a questo punto che le proposte non
dico di impegni formali, ma perlomeno le proposte in positivo che
erano state fatte dalla Sestrières, venissero adesso smentite dai
nuovi amministratori. Comunque chiedo all'Assessore di volerci dire
se dall'epoca (e dall'epoca mi pare siano passati sei mesi) ci
siano poi stati dei contatti e dei rapporti fra l'Assessorato
regionale al turismo e la Sestrières per portare avanti il discorso
che allora si era accennato.
Questo mi pare comunque determinante, anche in funzione
dell'utilizzo di questa struttura che non ci costa due lire, ma un
miliardo e mezzo. Tengo a sottolineare e ad insistere che per
quanto riguarda il nostro gruppo, siamo assolutamente favorevoli a
che questo intervento venga realizzato.
Qui però mi corre l'obbligo di fare un'altra osservazione. Dal
momento che l'Amministrazione regionale intende realizzare
quest'opera con le motivazioni qui addotte, non si riesce a capire,
così come d'altra parte avevamo fatto presente a suo tempo, come la
località di Gressoney sia stata esclusa dalla località nella quale
dovrebbero - nel caso di assegnazione - tenersi gare delle
olimpiadi del 1998. Mi pare davvero una grande contraddizione fra
le scelte qui indicate e quelle invece riportate nel dossier di
candidatura per Aosta 1998.
Per quanto riguarda l'area verde attrezzata di Aosta, credo sia
opportuno procedere con celerità nella realizzazione di questa
opera, che dovrebbe rivalutare tutto un settore della città,
facendo di questa zona una zona dove coloro che arrivano da est o
da sud nella città di Aosta, possano trovare un modo valido e di
qualità per iniziare la loro visita alla città.
Chiederei però all'Assessore se avesse la bontà di far pervenire
in commissione il progetto solo per poterne avere conoscenza e
verificare quali sono le proposte definitive che si pensa di
proporre per la realizzazione di questa opera.
Per quanto riguarda la pista di bob in Valtournenche, questo è
un problema che dovrebbe essere affrontato in modo diverso da
quello previsto in delibera. Se in effetti la pista di bob di
Breuil è l'unica pista in Italia dove si possono svolgere le
attività di questo sport, sport tra l'altro olimpico e di
conseguenza di grande interesse sia per la F.B.T. che per il Coni,
d'altra parte è stata una filosofia che abbiamo cercato di
impostare nei rapporti che sono intervenuti fra l'Amministrazione
regionale, il Coni come comitato olimpico nazionale e la
federazione del bob, affinche l'impegno da parte anzitutto del Coni
e poi della federazione sia diverso, cioè che ci sia un impegno
anche finanziario. Faccio presente che il Coni è intervenuto
massicciamente dal punto di vista finanziario per la realizzazione
di strutture di alto valore sportivo, tipo ad esempio il campo di
atletica in altura del Sestrières. Ora non vedo come il Coni possa
finanziare dei privati come la FIAT e non debba sentirsi l'obbligo
di finanziare un ente pubblico come l'Amministrazione regionale,
che in questo settore è stata senz'altro all'avanguardia ed ha
consentito al Coni di poter far svolgere in Italia quest'attività
sportiva, altrimenti gli atleti che praticano questo sport
avrebbero dovuto recarsi altrove.
E che questa pista possa avere un risvolto anche diverso da
quello strettamente sportivo e agonistico, è dimostrato
dall'interesse che le Forze Armate dimostrano nei confronti di
questa attrezzatura, tant'è vero che credo dovrebbe vedere il
proprio termine la convenzione fra l'esercito e il comune di
Valtournenche per la realizzazione di tutta una serie di opere
annesse alla utilizzazione della pista stessa.
Se questo è, insistiamo affinche questa parta della delibera
venga stralciata, con l'impegno da parte dell'Amministrazione
regionale di sollecitare il Coni, la F.B.T. e la Fisi ad un impegno
diverso, anche in relazione a quella convenzione che sta per essere
firmata fra la Regione e la Fisi per la gestione della pista. Non
vorrei che le due cose fossero confuse: parlo qui di due momenti
diversi, quello della realizzazione e quello della gestione. Per la
realizzazione, il Coni deve intervenire con una somma significativa
nella realizzazione della pista, che potrebbe diventare anche, e
non solo a livello di Valle d'Aosta, un fiore all'occhiello per
tutto il settore italiano.
Aggiungo poi, ad uso di suggerimento, che rispetto alla
ghiacciatura artificiale è necessario, perché questa possa essere
efficace dal punto di vista agonistico, provvedere ad alcune
modifiche del percorso, perché così come si presenta oggi non
sarebbe utilizzabile con una ghiacciatura artificiale. Perlomeno
questo a detta dei tecnici.
Non solo, ma con un impianto di ghiacciatura artificiale questa
pista, che è una delle più vecchie in servizio in Europa e nel
mondo, potrebbe a giusto titolo rientrare nel circuito
internazionale dal quale è stata ultimamente scartata, proprio
perché, siccome il novanta per cento delle piste sulle quali si
corrono le gare internazionali sono a ghiacciatura artificiale,
questo comporta una tecnica di guida diversa, per cui gli atleti
che sono abituati a percorrere piste con ghiacciatura artificiale
non gradiscono molto quelle a ghiacciatura naturale.
Aggiungo un ultimo suggerimento: se si aggiunge alla
ghiacciatura artificiale un impianto di illuminazione, questo
impianto potrebbe assolvere anche ad un'altra esigenze e concorrere
a diminuire le spese per la gestione della stessa. In altre
località (ad esempio Saint-Moritz) la pista viene utilizzata per
delle discese a pagamento effettuate dai turisti; a Saint-Moritz
l'utilizzazione ha un tale successo, per cui le spese di gestione
anche per l'attività sportiva vengono interamente coperte dai
biglietti pagati da coloro che effettuano discese a pagamento.
Questo consentirebbe alla località del Breuil di aggiungere una
struttura di altissima qualità nella offerta turistica che questa
località è già in grado di offrire.
PresidenteHa chiesto di parlare il Vicepresidente Bich, ne ha
facoltà.
Bich (Ind)
Nella liturgia del mese di maggio, dopo
il santo rosario c'è la recitazione delle litanie. Allora io ne
invoco una per l'Assessore, eventualmente anche per la Giunta:
sede sapientiae ora pro nobis,
perché questa delibera,
almeno per l'ultima parte, il punto c), è assolutamente dissennata.
Non capisco come si possano spendere venti miliardi per rifare una
pista di bob, usata fra l'altro da poche persone, in un ambito
pregevolissimo sul piano naturale dove non esiste nessuna
infrastruttura.
E'inutile che riprenda la questione del Breuil per dire che non
esistono i servizi pubblici più indispensabili, non esistono i
parcheggi, i camper sono accumulati sui bordi dei torrenti; è
letteralmente uno schifo.
Allora, già la Giunta si era impegnata, per portare entro sei
mesi dalla presentazione di una antica mozione da me consegnata
alla discussione del Consiglio, un credibile programma di
infrastrutture turistiche; non ne sappiamo assolutamente niente, si
sa solo sul piano propagandistico che alcune giuste iniziative sono
state assunte nel territorio di Valtournenche, ma al Breuil
assolutamente niente. Peraltro avremo una bellissima pista di bob
da venti miliardi. Questa, finita di ristrutturare parzialmente due
anni fa, probabilmente dovrà essere rifatta del tutto per adeguarsi
a norme e a nuove iniziative di altro tipo, però si spendono venti
miliardi di lire per queste cose.
Dietro a questa iniziativa sento una puzza di bruciato
terrificante, e cioè la voglia di andare a dare qualche incarico
megagalattico a qualche professionista di buon ascolto presso la
Giunta o non so chi. Quindi per me questo intervento è
assolutamente immotivato e oltraggioso nei confronti della
popolazione del Breuil, che non è riuscita, nonostante le prese di
posizione, ad avere la seppur minima soddisfazione sulle richieste
fondamentali fatte in passato.
Per il punto b), in omaggio alla conclamata autonomia dei
comuni, si diano i soldi al comune di Aosta: che si faccia la sua
area a pic-nic, dato che sono secoli che chiede di farsi la sua
area a pic-nic, e non si vada a dare un incarico per una struttura
megagalattica, possente, in un'area delicata, filtro, come quella
lì, presso S.Orso, che data la spesa non può che essere smodata in
un territorio che è molto delicato. E'un territorio fra l'altro
dove la ricucitura con certi altri ambiti della città va compiuta,
il rattoppo va fatto in un modo molto soft, e invece andiamo a
ficcare una struttura di cemento armato proiettato verso chissà
cosa. Date i soldi al comune di Aosta allora, in modo che se lo
gestisca lui.
Quando ero amministratore al comune di Aosta, ricordo che
l'intento era una struttura molto leggera, che si potesse adeguare
bene a quella zona. A mio avviso la delibera pecca quanto meno di
megalomania, quindi l'invocazione
sede sapientiae
sarebbe da
mandare al settimo cielo.
Presidente
Ha chiesto di parlare il Consigliere
Viérin, ne ha facoltà.
Viérin (UV)
Cette délibération propose une
intervention au point c) de vingt milliards pour la piste de bob au
Breuil. A part le devis présenté, quand nous avons demandé des
éclaircissements sur le procédé qui sera suivi pour la
réfrigération artificielle de cet ouvrage, en Commission on nous a
répondu qu'on ne le savait pas.
Il s'agit d'une façon un peu drôle de présenter les choses et
d'approuver un investissement d'une telle envergure sans même
savoir quel procédé sera suivi pour la réfrigération. Et nous
savons tous, quels sont les problèmes dérivant du choix d'un
procédé plutôt que d'un autre. Il suffit de se rendre à la Plagne,
de parler avec les résidents et avec les professionnels pour se
rendre compte de l'importance de ce problème, pour l'environnement
et pour les coûts de gestion et d'entretien de cette piste.
A cet égard, il me semble que la proposition de renvoyer cette
délibération afin de mieux approfondir le thème, a une raison
supplémentaire de soutien.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Questa proposta di deliberazione
presentata dalla Giunta regionale, sotto un aspetto apparentemente
sommesso, contiene una previsione di spesa che si aggira sui
venticinque miliardi di lire. Prevede in particolare un intervento,
praticamente un rifacimento totale della pista di bob al Breuil,
con un costo presunto di lire venti miliardi. Costo presunto di
venti miliardi che, in tutti i casi in cui si è messo mano a questo
tipo di piste, si è rilevato a consuntivo sempre almeno il doppio
di quello che era presunto.
Quindi si tratta di un intervento di notevolissima portata, che
andrebbe valutato all'interno di un quadro di insieme
sufficientemente dettagliato: sapere chi paga, sapere chi sostiene
i costi di gestione, sapere perché si vuole fare questo tipo di
intervento e per quale tipo di utenza, inserito all'interno di
quale tipo di esigenza da parte del comune di Valtournenche e degli
abitanti del Breuil. A noi sembra che sapere che tipo di impianto
si vuol fare e come si pensa di risolvere i delicati problemi di
inquinamento che pone un impianto di refrigerazione artificiale,
tutto questo manca e qui ci sono solo tre righe per dire che la
Regione si impegna a fare un investimento dal costo presunto di
venti miliardi di lire per rifare questa pista di bob.
Sappiamo tutti che questa è un'opera che è stata inserita nel
dossier per la candidatura olimpica, è un impegno che guarda a
questa candidatura del 1998, ma si tratta di una scelta che credo
dovremo discutere con molta attenzione e con una documentazione che
qui non abbiamo assolutamente.
Quindi il nostro giudizio su questo tipo di intervento, così
come proposto in questa deliberazione, è un giudizio negativo.
Per quanto riguarda l'area a pic-nic, qui sono d'accordo con le
osservazioni che sono state fatte. La proposta era partita anni fa
proprio dal nostro Gruppo, per chiedere che si desse una
sistemazione a verde e a zona attrezzata in grado di raccogliere
anche le comitive degli studenti che arrivano nel mese di
aprile-maggio in Valle d'Aosta, utilizzando quella parte dove c'è
un gioco di bocce abbandonato e l'area circostante. Dopo di che mi
risulta che con i progetti affidati ad architetti un po' megalomani
è diventata una cosa enorme, fra l'altro con dei finanziamenti che
sembra già ci siano, ma con un progetto che il Consiglio non ha mai
esaminato e con un problema di disponibilità delle aree che non so
fino a che punto sia stato risolto. Qui si parla di un costo
presunto di quasi quattro miliardi per questo tipo di intervento,
per cui credo sarebbe il caso, al di là delle due righe che sono
contenute nella deliberazione, di avere dei dati precisi sul tipo
di progetto, sulle dimensioni, sulle caratteristiche, sulla
disponibilità dei terreni.
Da parte nostra ci rifiutiamo di avallare delle scelte così
onerose e presentate in modo così insufficiente dal punto di vista
della documentazione.
Presidente
Ha chiesto di parlare il Consigliere
Maquignaz, ne ha facoltà.
Maquignaz (AI)
Questa proposta di deliberazione,
concernente la integrazione del programma di interventi per la
costruzione di infrastrutture ricreativo-sportive prevede in
effetti tre interventi di grande rilevanza, vuoi per la entità dei
costi vuoi per l'importanza che queste opere hanno nell'ambito
della economia della nostra Regione.
Credo quindi che per questi motivi, tali provvedimenti avrebbero
meritato motivazioni ben più ampie ed articolate di quelle
semplicemente elencate nella delibera. Qui si spendono trenta
miliardi circa e nella relazione illustrativa ci sono sì e no 5-6
righe di spiegazione. A me sembra questo un metodo un
po'superficiale di affrontare un argomento di questa portata, che
fra l'altro sul piano dei costi ammonta a circa trenta miliardi di
lire.
Inoltre, abbiamo ricevuto testè un emendamento a questa
delibera, che prevede una spesa di 1,5 miliardi per la
realizzazione di un'area attrezzata per gli sports tradizionali.
Credo che questo possa anche andare bene, però chiedo che ci sia la
possibilità di riflettere su quello che facciamo. Non sono
contrario a questo intervento, ma c'è la possibilità di avere un
confronto con le organizzazioni interessate per verificare la
validità di questa iniziativa?
Certamente hanno un loro significato positivo gli interventi a
Gressoney e nel comune di Aosta; desidero solo soffermarmi
brevemente sulla questione della pista di bob di Breuil. La cosa mi
preoccupa particolarmente perché con poche parole si vorrebbe
passare dalla ghiacciatura naturale della pista alla ghiacciatura
artificiale, con la non irrilevante spesa di venti miliardi di
lire. Non voglio contestare la validità della ghiacciatura
artificiale della pista di bob di Breuil, però credo che questo
argomento non possa essere affrontato in modo così superficiale.
Voglio ricordare a questo Consiglio che la pista di bob, che è
considerata una delle più belle nel mondo, è famosa proprio perché
è a ghiacciatura naturale.
Quindi la originalità della pista di bob dipende dal fatto che è
una pista a ghiacciatura naturale, pertanto possiamo anche
concordare sul fatto che questa pista debba passare alla
ghiacciatura artificiale, però, Assessore, mi consenta, non
possiamo farlo in modo così superficiale! Ci vogliono un altro
confronto, un'altra relazione ed un altro studio.
Sono disponibile a valutare questa possibilità e lo dichiaro fin
d'ora, anche perché non si vada poi a Cervinia a contare delle
cucche. Sovente capita che alcuni Assessori che siedono sui banchi
della Giunta poi vanno al Breuil a dire che Maquignaz conta delle
cucche, che è contro il suo paese: ma che storie sono!
Questo lo dico per essere molto chiari, perché se contiamo ad
andare avanti con delle strumentalizzazioni politiche, allora vorrà
dire che le strumentalizzazioni politiche d'ora in avanti le farò
anch'io in questo Consiglio!
Per ritornare all'argomento, credo che su questo problema si
debba riflettere nell'interesse della nostra comunità, perché non
si possono spendere venti miliardi di lire in questo modo, senza
avere neanche una relazione illustrativa sul perché è meglio avere
la ghiacciatura della pista di bob fatta in modo artificiale.
Credo che la richiesta di rinvio proposta sia giustificata,
perché non possiamo affrontare questo argomento in modo così
superficiale. Senza contare poi che, come giustamente ha ricordato
il Consigliere Faval, il Coni non può non essere coinvolto in
questa iniziativa: si tratta di una pista di rilevanza nazionale ed
internazionale, è considerata la più bella del mondo, è l'unica
pista che abbiamo in Italia, ed il Coni, che ha già finanziato il
campo di atletica del Sestrières, non vedo perché non possa
intervenire per finanziare la ghiacciatura della pista di bob al
Breuil.
Quindi, per questi motivi, invito la Giunta a voler valutare
l'opportunità di rinviare questo argomento, ed invito l'Assessore a
fare una relazione illustrativa, uno studio, prima di passare alla
fase esecutiva del progetto per spiegare per quale motivo è
importante passare dalla ghiacciatura naturale a quella
artificiale.
Presidente
Ha chiesto di parlare il Consigliere
Faval, ne ha facoltà.
Faval (UV)
Intervengo per motivare la richiesta di
rinvio.
Presidente
Il provvedimento è rinviato alla V
Commissione, è già stato chiesto prima.
Ha chiesto di parlare l'Assessore al Turismo, Urbanistica e Beni
Culturali Pascale, ne ha facoltà.
Pascale (PSI)
Mi pare che qui si sentano delle
puzze anche dove non ci sono. Questa è una integrazione di un
programma dell'aggiornamento delle infrastrutture sportive,
approvato nel 1986, che viene ogni anno aggiornato con semplici
quattro righe, esattamente come abbiamo fatto adesso. E poi man
mano le opere che sono inserite in questo programma vengono
realizzate, ma è chiaro che quando vengono inserite nel programma
non esiste nulla, neanche la progettazione. E' solo una scelta
politica di fare o non fare una determinata opera.
Ho spiegato prima le motivazioni che i tecnici mi hanno portato,
per dire che dalla refrigerazione naturale bisogna passare alla
refrigerazione artificiale; caro Maquignaz, sono andato in
commissione, la commissione mi ha ascoltato, e la commissione è
liberissima di fare tutte le audizioni che vuole. Io non ho nessun
motivo per dire di non andare di nuovo in commissione: andiamo in
commissione, sentite tutti i tecnici che volete, poi la decisione
va presa, se volete che si vada a fare una pista a refrigerazione
artificiale. Se il Consiglio decide di non farla, vuol dire che si
continuerà a spendere ogni anno mezzo miliardo per fare una gara,
perché attualmente la pista di bob ci serve solo per questo.
Se è questo che serve a Cervinia, Maquignaz, andiamo avanti in
questa direzione. Accetto il rinvio in commissione e in quella sede
lei farà tutto quello che vuole.
Presidente
Il Consiglio decide di rinviare
l'argomento in V commissione, che prenderà i provvedimenti che
ritiene necessari.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK