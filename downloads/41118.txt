Consiglio Regionale della Valle d'Aosta - Oggetto del Consiglio n. 343 del 24 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 343 del 24 gennaio 2019 - Resoconto
OGGETTO N. 343/XV - Interpellanza: "Adozione di provvedimenti
per rendere meno gravose le tariffe nei tratti autostradali gestiti
dalle società RAV e SAV".
Rini (Presidente) -
Punto n. 27 dell'ordine del giorno.
Per illustrazione, la parola al collega Mossa.
Mossa (M5S)
- In questi giorni leggiamo sui
media
innumerevoli attacchi nei confronti del nostro Ministro Toninelli e
della nostra Deputata Elisa Tripodi da parte di alcuni Consiglieri
regionali e in alcune occasioni ho sentito critiche anche da parte
del Presidente della Giunta nei confronti del Ministro. Colleghi,
mi sembra assurdo che debba essere io a mettervi al corrente che i
rincari delle autostrade derivano da contratti e da convenzioni
siglate dai precedenti Governi a tutto vantaggio dei gestori, come
abbiamo già da tempo denunciato a livello nazionale. Sono contratti
stipulati nel 2009 tra la società RAV e il Ministero delle
infrastrutture che prevedono aumenti dei pedaggi del 430% dal 2009
al 2032. Nel 2009, quando hanno stipulato questi contratti
scellerati, a Roma non c'era né il Ministro Toninelli, né la
Deputata Tripodi. A Roma c'erano il Deputato Roberto Nicco e colui
che oggi ricopre il ruolo di Presidente della Giunta, l'allora
Senatore Antonio Fosson, mentre sempre nel 2009 il Presidente di
RAV era il Consigliere Marquis. Io, a differenza vostra, non farò
sterile demagogia fingendo di disconoscere le differenze tra i
ruoli dei Parlamentari e quelle dei Ministri, perché anche il
vostro Senatore sembrava abbastanza basito dalla convocazione in
commissione e quasi imbarazzato a dover ricordare quali siano le
sue competenze e prerogative che esulano da quelle dei Ministri.
Dopo tanti anni da amministrazioni esperti, dovreste pur sapere
come funzionano le convenzioni e i contratti tra concedenti e
concessionari! A quanto pare però preferite fare demagogia al solo
scopo di incrementare il malcontento generale e poi avete ancora il
coraggio di dire che siamo noi i populisti! Magari tutto questo nel
tentativo di discolparvi dalle vostre responsabilità remote, che
nel loro insieme ci hanno portato via via alla situazione
attuale.
Cosa avrebbe potuto fare, secondo voi, il nostro Ministro
Toninelli più che tentare di aprire un dialogo con i concessionari
nel tentativo di sterilizzare gli aumenti, così come avvenuto per
il 90% delle tratte autostradali, per contenere al massimo e da
subito l'impatto dei rincari del 2019, fatto, tra l'altro, senza
precedenti, anche se non ho sentito nessuno dei colleghi presenti
congratularsi per questo successo. Per il futuro invece sono
previsti pedaggi più bassi, perché direttamente collegati con gli
investimenti effettivi e non più presunti da parte dei
concessionari. Cosa avrebbe dovuto fare il Ministro Toninelli? Non
concedere gli aumenti delle tariffe coattivamente? A cosa sarebbe
servito? Vi ricordo che il tentativo di bloccare l'aumento delle
tariffe da parte del Ministro Del Rio alcuni anni fa è costato il
ricorso al T.A.R. da parte della società RAV, la cui sentenza ha
dato ragione a quest'ultima, causando di conseguenza l'aumento
delle tariffe al 1° gennaio 2018 di oltre il 52%. Non solo, gli
aumenti previsti da RAV erano dell'82%, perciò è stato depositato
un ulteriore ricorso al T.A.R. per quel 30% non concesso, che andrà
in giudizio a giugno con esito pressoché prevedibile, quindi
probabilmente a giugno rimpiangeremo l'aumento del 6,32% del 1°
gennaio.
La verità e che dopo 10 anni non vedevate l'ora che uscisse un
capro espiatorio, meglio se due, a cui dare la colpa sulle scelte
scellerate fatte in passato dai precedenti amministratori,
esattamente come avete tentato di fare anche con la Casinò.
Vogliamo parlare di come si è espresso il Consiglio nel 2011
relativamente a una petizione popolare nella quale i cittadini
valdostani chiedevano una riduzione dei pedaggi sull'autostrada
Courmayeur/Aosta/Pont-Saint-Martin? Venticinque astenuti e la
petizione non è stata approvata, tra gli astenuti di allora
troviamo il collega Rollandin, la collega Rini e il collega Viérin,
che oggi si indigna sui
social
per gli aumenti autostradali.
Queste concessioni, questi contratti con cui ci dobbiamo
confrontare oggi non sono stati fatti dall'attuale Governo ma da
quello precedente e, nonostante tutto, è proprio grazie al nuovo
Governo se ora sono finalmente in fase di revisione. A questo punto
intanto che a Roma vengono riviste le concessioni, sarebbe bello se
a livello locale ci fossero delle iniziative da parte della
maggioranza per mitigare questi aumenti: ad esempio, andando a
vedere i programmi elettorali dei colleghi di maggioranza, vediamo
cosa si proponeva in merito alle tariffe autostradali durante la
campagna elettorale, probabilmente qualcuno vi avrà dato fiducia
anche in base a queste promesse, quindi quale occasione migliore
per mantenerle. Partiamo da UVP e Alpe, che in campagna elettorale
promettevano una
vignette
valdostana con sistema di
tariffazione agevolata per la circolazione autostradale. Sui
social
il collega Viérin in questi giorni scrive: "
ci
auguriamo che chi ha promesso di fare qualcosa in campagna
elettorale pochi mesi fa lo faccia
", ecco, quale occasione
migliore per dimostrare che si possono mantenere le promesse fatte
in campagna elettorale? Dove sono le
vignette
, Assessore
Viérin e Assessore Chatrian? Siete al Governo, quando le darete ai
cittadini valdostani? Passiamo a Stella Alpina e PNV, che in
campagna elettorale dicevano: "
abbiamo costruito l'autostrada
Aosta/Monte Bianco con denaro pubblico per togliere il traffico
dalla strada statale, dai centri abitati, per favorire la qualità
dell'ambiente e la sicurezza, oggi a causa delle tariffe elevate,
l'autostrada è deserta, come risolvere il problema? L'autostrada
deve diventare di proprietà pubblica perché in questo modo è
possibile ridurre le tariffe, come a Bolzano, oggi è possibile
acquistarla completamente utilizzando i fondi in cassa e parte
delle risorse in disponibilità del Traforo del Monte Bianco,
insieme alla rata pagata con i pedaggi. I bilanci saranno in
ordine, sarà una società efficiente e trasparente, favoriremo
trasporti più puliti, nel contempo dovremo intervenire sul corretto
uso delle infrastrutture stradali nei casi di emergenza ma anche
nelle occasioni di blocchi dovuti al traffico intenso. Per
l'autostrada Aosta/Pont Saint Martin, poiché il socio privato non è
interessato a cedere le proprie azioni, intendiamo promuovere
sconti per i residenti più forti rispetto agli abbonamenti
attuali
". Ancora il 3 marzo 2018 uscivano con un comunicato
stampa dal titolo: "
Rincari autostradali, unica via d'uscita è
la regionalizzazione della tratta RAV
", che diceva: "
i
Consiglieri del gruppo Stella Alpina, PNV Area Civica intervengono
in merito alla notizia diffusa dagli organi di informazione del
nuovo ricorso presentato al T.A.R. della Valle d'Aosta dalla
società RAV, che gestisce la tratta A5 Aosta/Monte Bianco.
L'istanza, dovuta da parte del consiglio di amministrazione, è
stata avanzata con il voto contrario dei rappresentanti regionali a
seguito dell'autorizzazione da parte del Ministero dell'incremento
del 52,69% delle tariffe a decorrere dal 1° gennaio 2018, anziché
dell'81,12%, percentuale che avrebbe dovuto essere riconosciuta in
forza delle previsioni del contratto di concessione che disciplina
il rapporto tra concedente e società concessionaria. A fronte di
quest'azione predicibile e degli ulteriori e insostenibili aumenti
tariffari già previsti che nuovamente verranno applicati nei
prossimi anni, sosteniamo che l'unica radicale soluzione al caro
tariffe sia la regionalizzazione dell'autostrada
". I
Consiglieri concludono dicendo: "
in politica non c'è nessuno che
fa più danni di coloro che non fanno scelte e lasciano le cose
andare al loro destino, il Governo è chiamato a elaborare le
soluzioni, anziché parlare di battaglie inesistenti e di lanciare
slogan e proclami che, di fatto, non offrono alcuna
prospettiva
".
Finiamo con l'Union Valdôtaine, che in campagna elettorale
prometteva la negoziazione delle tariffe autostradali e, guarda
caso, anche loro l'introduzione della
vignette
combinata a
telepass
per i residenti. Bene, perfetto. Oggi siete tutti
lì e sedete nei banchi della Giunta, governate voi. Come scrive sui
social
il collega Viérin con il quale non possiamo che
condividere questo pensiero, non vediamo l'ora che manteniate le
vostre promesse elettorali, ben 14 di voi hanno promesso ai
valdostani questa
vignette
, gli altri quattro di acquistare
la RAV regionalizzando il tratto autostradale e sconti per la
tratta Aosta/Pont-Saint-Martin, bene stupiteci!
Presidente
- Devo dire che, per l'illustrazione di
un'interpellanza, ha fatto un po' un'apoteosi del fatto personale,
tant'è che credo che i colleghi prenderanno la parola. Ho sentito
anche il mio nome, devo dire la verità, non ho capito a cosa era
riferito, se a un atto che avevo votato in Consiglio...
(interruzione di un Consigliere, fuori microfono)
... che non avevo votato... prese di posizioni credo più che
legittime. Tengo solo a precisare che, quando si parla di programmi
elettorali, non si parla né di promesse, né di altro, si parla di
programmi elettorali, quindi credo che vada usata la terminologia
corretta per non portare in confusione chi ci ascolta.
La parola al collega Marquis per fatto personale.
Marquis (SA)
- Grazie Presidente che mi ha anticipato
nella motivazione della richiesta. Credo che non ci sia da
stupirsi, se qualcuno ha stupito i valdostani oggi è lei
nell'illustrazione di questa iniziativa, lei tra le righe ha detto
che io mi occupavo di autostrada lasciando intendere che ho preso
parte a quelle scelte e quindi le ho quanto meno accettate e ho
avuto un ruolo. Credo che lei sia una persona onesta, pertanto non
posso che sottolineare che avrà trattato il tema in modo
superficiale, perché se si fosse informato, avrebbe capito che
all'epoca io ricoprivo un ruolo nella società, ma ho fatto una
grande battaglia per cercare di evitare questi scellerati aumenti,
così come li ha definiti lei, e ho votato contro questa proposta,
quindi la invito a leggere i verbali che sono stati presi
all'epoca.
Per quanto riguarda la storia recente, se lei si stupisce che
dei movimenti politici abbiano come obiettivo quello di cercare di
risolvere il problema, io non so cosa farci, perché noi abbiamo
fatto di tutto e faremo di tutto per risolvere questo problema,
quello che mi stupisce è come viene affrontato a livello nazionale.
Lei si stupisce che qui qualcuno si sia posto l'obiettivo di
introdurre delle
vignette
valdostane quando la settimana
scorsa il Ministro che la rappresenta e che rappresenta tutti noi,
il Ministro dello sviluppo economico, ha dichiarato che introduceva
una
vignette
europea, una tariffa unica per tutti i Paesi
oltre all'Italia, quindi coinvolgendo anche gli altri. Credo quindi
che ciascuno debba guardare a casa propria e cominciare a
interrogarsi affrontando i temi che trattano i propri sodali.
Presidente
- Collega, nella replica avrà modo di
chiarire, collega Mossa. La parola al collega Assessore Viérin per
fatto personale.
Viérin (UVP)
- Per fatto personale solo per dire dispiace
che nell'enunciazione di un'iniziativa che ha uno scopo ben preciso
e credo che l'importante sarà ascoltare quello che l'Assessore ha
intenzione di rispondere, si citino delle azioni del passato
estrapolandole dal contesto, intanto l'astensione su un atto non
significa che non si è d'accordo su quell'atto. Ricordo benissimo
che avevamo anche cercato una condivisione sull'atto ma, non
essendoci stata una disponibilità a delle modifiche, ci siamo poi
astenuti su questa cosa, come avviene spesso su tante risoluzioni.
Il fatto quindi di aver espresso un'astensione estrapolata nel modo
in cui lei l'ha espressa sembrava, anzi sembra... viene utilizzata
come se noi che ci siamo astenuti fossero contro lo stop agli
aumenti e non è così. Presidente, quindi io mi appello al fatto
personale per sottolineare che non è corretto che si utilizzi
un'espressione di voto di astensione su un atto per sintetizzare il
fatto che si era contrari allo stop, anche perché ci siamo sempre
impegnati tutti. La questione è un po' più profonda ed è un po' più
seria da affrontare: ecco perché mi sono permesso di dire sui
social
... perché c'era una bellissima intervista di Di Maio
che è venuto ad Aosta - poi gliene faccio avere una copia video,
perché è molto interessante -: "
al Governo rivedremo i pedaggi
dell'autostrada
", quindi al Governo nazionale perché non è una
competenza del Governo regionale, quindi mi ero permesso
semplicemente di dire in modo non polemico che si sperava che
almeno questa cosa fosse stata fatta. Purtroppo è stato fatto in
gran parte del territorio nazionale tranne che in Valle d'Aosta,
quindi probabilmente ci si è dimenticati che si era espressa una
promessa in Valle d'Aosta e invece è stata esaudita in altri posti.
In questo senso quindi, ripeto, non volevo intromettermi in
un'interpellanza che non è di mia competenza, ma semplicemente per
chiarire affinché non venga distorto il pensiero.
Presidente
- Sempre per la precisazione, per la replica,
la parola all'Assessore Bertschy.
Bertschy (UVP)
- Sarò rapido. Pur avendo grandi
differenze dalla visione politica del Movimento Cinque Stelle - che
non vuol dire che uno è migliore e uno è peggiore, ma abbiamo un
approccio diverso al fare politica e ad affrontare i temi politici
-, noi ci aspettiamo in questo caso - e personalmente lo sottolineo
anche a nome della maggioranza - un'azione positiva del Movimento
Cinque Stelle a livello regionale, perché immagino e spero che
sarete con noi nella battaglia a difesa della Valle d'Aosta. Il
passato è passato, possiamo anche dire che tutti hanno sbagliato,
ma noi stiamo cercando fare un'azione che riguarda il futuro ed è
un'azione tutta politica, però noi abbiamo sottolineato con grande
favore le cose che finalmente qualcuno ha detto e nelle quali
crediamo, cioè questo modello di legislazione e le concessioni
attuali hanno prodotto un danno alla Valle d'Aosta, poi gli altri
territori che si difendano da soli. C'è un Ministro a nome di un
Governo, che rappresenta anche la Lega, che dice queste cose, che
le concessioni siano complicate lo sappiamo tutti, è stato oggetto
di tante battaglie qui dentro, ma finalmente un Ministro dichiara,
a nome di un Governo, che cercherà di rivedere questo modello, in
un ulteriore intervento della scorsa settimana il Ministro Di Maio
ha detto addirittura che lo rivedrà a livello europeo, bene. Noi
siamo assolutamente con voi in questa battaglia e speriamo che voi
ci aiuterete a difendere la Valle d'Aosta da quello che è un
problema.
Sul fatto che prima si siano fatti dei percorsi che non hanno
portato a nulla evidentemente ci si è presentati agli elettori con
quello che si poteva. Si sono ottenute prima le riduzioni delle
tratte fisse, con quel tipo di abbonamento che prevedeva su otto
passaggi lo sconto a quattro, poi questo abbonamento è passato da
quattro a due. L'evoluzione, per venire alla prima domanda, sta
nella proposta che abbiamo fatto anche con uno studio: quella di
provare a inserirci con un abbonamento annuale, qualcuno l'ha
chiamato
vignette
, qualcuno l'ha chiamato in altra
maniera.
Noi vorremmo proporre in questa fase di transizione della
discussione politica che c'è sulla legislazione un abbonamento
annuale ed è quello che andremo a trattare con i concessionari, che
non prevederà, per quello che ci riguarda, una riduzione delle
entrate delle aziende, prevederà invece un mantenimento - e lo
studio porta a questo -del loro progetto di impresa, che verrà
recuperato attraverso la diminuzione dei costi delle tratte e un
aumento dei passaggi, è semplicemente questo. È quello che
cercheremo di fare, mi fa piacere che il Presidente del Consiglio
l'abbia ribadito, nel programma elettorale abbiamo presentato
un'azione politica come quella che avete presentato voi a livello
nazionale e l'avete rinforzata dopo i fatti di Genova. Io
ribadisco, per quello che mi riguarda e ci riguarda, è bene che si
dica che questo modello che è passato da infrastrutture costruite
con finanze pubbliche a concessioni private ha prodotto oggi delle
storture che sono note sul panorama nazionale e sul panorama
europeo, tant'è vero che nelle due riunioni che abbiamo fatto a
livello politico con gli attori economici e sociali... e mi ha
fatto piacere che era presente il Movimento Cinque Stelle, una
volta con lei Capogruppo e la scorsa riunione con la collega Nasso,
abbiamo detto questa è un'azione di forte protesta della situazione
che vive la comunità, che arriverà al Governo nazionale ma che
probabilmente non si fermerà. Stiamo studiando la legislazione per
capire come inserirci anche su una discussione a livello europeo,
perché che l'Italia oggi soffra di pedaggi esagerati l'hanno capito
tutti, che questi siano regolamentati da concessioni legittime
anche, che nella legittimità si faccia soffrire così tanto un
territorio... c'è quello che bisogna fare in termini politici. Come
e quando lo faremo, per venire alla risposta, quindi sarà nella
forza che tutti avremo di fare qualcosa e l'azione politica è
assolutamente diretta in quella direzione. Io quindi, finita questa
fase di discussione... ero con il collega Viérin quando si è
espresso a nome anche del comparto turistico su questa situazione e
le posso garantire che non è stata un'espressione né contro Di
Maio, né contro Toninelli, è stato piuttosto dire: "bene, avete
detto queste cose, aiutateci a rinforzare il messaggio che anche
noi a livello locale stiamo portando avanti". Se ci riusciremo,
merito del Ministro, del Governo attuale, viva, a noi interessa
risolvere i problemi per i valdostani ed è questa l'azione politica
che ci motiva a tentare di fare qualcosa che non è mai stato fatto:
unire tutte le forze politiche, tutti gli attori sociali, tutti gli
attori economici e vedere se questo ci mette nella condizione di
ottenere un risultato migliore per il futuro. Grazie per tutto
quello che potrà fare come Movimento a sostegno di quest'azione e
di questa proposta che speriamo vi vedrà coinvolti.
Concludo dicendo che con il Deputato, pur sapendo che i ruoli
sono differenti, anche con il Senatore, il Governo intende
istituire la collaborazione necessaria per far sì che la Valle
d'Aosta, e non le persone con i loro nomi e cognomi, attraverso le
sue istituzioni possa rappresentare sempre al meglio i problemi che
ha da vivere e i progetti che ha per il futuro, ed è per questo che
l'ho coinvolta sul progetto dell'ammodernamento della ferrovia e mi
ha fatto piacere che in questi giorni si stia adoperando per una
riunione che avremo con il Sottosegretario a Roma.
Présidente
- Pour la réplique, la parole au collègue
Mossa.
Mossa (M5S)
- Intanto rispondo al collega Marquis
relativamente a quello che ho detto quando ho fatto il suo nome in
quanto ex Presidente della RAV: io ho semplicemente fatto una
fotografia di quello che era il 2009, ho nominato anche il Deputato
Nicco ma non per questo l'ho reso colpevole degli aumenti delle
tariffe autostradali, ho detto semplicemente che lei era Presidente
della RAV. Se lei ha sottinteso qualcosa, mi spiace ma
probabilmente ha la coda di paglia, io non volevo dire nulla del
genere, ho anche detto che non volevo fare demagogia in questo
senso, dicevo solo che non c'erano né la Deputata Tripodi, che
all'epoca sarà stata una studentessa, nemmeno il Ministro
Toninelli. Per rispondere al collega Viérin, lei dice che Di Maio
dovrebbe mantenere le promesse...
(interruzione dell'Assessore Viérin, fuori microfono)
... sui
social
e i
media
magari quello è l'effetto
che c'è stato, poi se la sua intenzione era diversa... Volevo solo
fare presente a questo Consiglio che non è nemmeno un anno che
siamo al Governo e sono state approvate diverse cose che in passato
non sono state approvate, come, per esempio, il decreto dignità, la
legge anticorruzione, la cosiddetta "spazza-corrotti", che dopo
mani pulite è la prima vera riforma in questo senso e ultimamente
quota cento e il reddito di cittadinanza. Certamente ci occuperemo
anche dell'autostrada, ci aspettavamo qualcosa di più concreto a
livello locale, intanto che aspettiamo che da Roma facciano
qualcosa. Vorrei far presente che all'ultimo tavolo che ha riunito,
Assessore Bertschy, non ho partecipato perché ero in II Commissione
in audizione proprio con i vertici RAV e SAV e da quest'audizione
sa cos'è emerso? Che gli aumenti delle tariffe autostradali vanno a
beneficio dei soci, più si aumentano le tariffe e più aumentano i
ricavi: questa la dura verità!
Presidente
- Prima di affrontare il prossimo punto, credo
che possiamo fare una breve sospensione per una riunione della
Conferenza dei Capigruppo.
La seduta è sospesa dalle ore 11:00 alle ore 11:30.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK