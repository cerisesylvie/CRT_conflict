Consiglio Regionale della Valle d'Aosta - Oggetto del Consiglio n. 3328 del 20 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3328 del 20 febbraio 2008 - Resoconto
OGGETTO N. 3328/XII - Interpellanza: "Risorse finanziarie
impegnate dall'Amministrazione regionale nel campo della
comunicazione attraverso i media".
Interpellanza
Avendo dovuto constatare con rammarico che nella seduta del
Consiglio regionale di mercoledì 6 febbraio il Presidente ha
dichiarato di non essere in grado di fornire in dati richiesti
relativi alle risorse finanziarie impegnate dell'Amministrazione
nel campo della comunicazione attraverso i media;
Ritenendo che l'attuale politica della Giunta in questo campo
determini di fatto un deficit democratico, traducendosi in un non
equo accesso di tutte le parti politiche ai mezzi di
comunicazione;
Sottolineando come sia altresì opportuno che, nella
comunicazione locale, onde garantire una libera ed equilibrata
informazione, i diversi mezzi di comunicazione possano accedere a
risorse, siano esse contributi o acquisto di pubblicità,
proporzionali alle loro diffusione e penetrazione sul
mercato;
Constatando la massiccia quantità di spazi pubblicitari
acquistati dalla Regione e dai suoi Assessorati sui principali
giornali e settimanali locali;
Rimarcando come l'Assessorato alla Cultura si distingua in
questo settore;
Essendo evidente, pur tenendo conto della differente
diffusione e penetrazione di ogni testata giornalistica, che la
distribuzione di pubblicità regionale sulle stesse non segue un
criterio oggettivo legato al rapporto costo/contatto;
i sottoscritti Consiglieri regionali
Interpellano
la Giunta per conoscere:
1) la distribuzione degli acquisti di pubblicità nel 2007 da
parte della Regione, e il relativo fatturato, su ognuna cinque
principali testate giornalistiche pubblicate in Valle d'Aosta (La
Stampa edizione locale, La Vallée Notizie, La Gazzetta Matin, Il
Corriere della Valle, Il Corsivo), con evidenziazione, per ognuna,
della quota di acquisti effettuata dall'Assessorato alla Cultura e
all'Istruzione;
2) quali siano di volta in volta i criteri e le garanzie di
trasparenza nella scelta delle testate e della quantità di spazio
pubblicitario su ognuna;
3) quali azioni intenda adottare, date le considerazioni in
premessa, per riequilibrare gli acquisti di spazi pubblicitari tra
le varie testate.
F.to: Ottoz - Frassy
Presidente -
La parola al Consigliere Ottoz.
Ottoz (CdL)
- Siamo sulla comunicazione, continuiamo
sulla comunicazione; io poi nello scorso Consiglio mi sono sentito
dire che non era possibile fornire i dati, il che, quanto meno per
evitare aggettivi peggiori, è curioso...
La Regione, più o meno giustamente, perché non esprimo pareri
personali, dà degli aiuti alla stampa, che hanno l'obiettivo di far
sì che la comunicazione avvenga e l'informazione sia libera ed
equilibrata. Non dico obiettiva, perché questo sappiamo tutti che
non è possibile: esistono opinioni diverse anche nei giornalisti,
ma devono essere messi sullo stesso piede di partenza.
Abbiamo quindi una legge, che stiamo rivedendo, che è "erga
omnes editores", ossia nei confronti di tutti coloro che hanno
certe caratteristiche e pubblicano.
Non sono questi gli unici aiuti che possono essere dati alla
stampa in modo che la comunicazione sia equilibrata e quindi che la
democrazia funzioni correttamente, perché è anche attraverso i
media che si forma l'opinione degli elettori ed il consenso, ma
anche attraverso altri strumenti. Lo scorso Consiglio avevamo
chiesto di avere informazioni sull'ANSA, AviPress e quant'altro,
ossia società di comunicazione che hanno centinaia di migliaia di
euro l'anno per comunicare delle cose, di cui non si vede tanto
l'eco sulla grande stampa nazionale, ma che finiscono per chiudersi
in un modello valdostano, che è quello dell'ametista, ossia una
roccia brutta, informe, marrone, schifosa che la spacchi e dentro
ha dei cristalli viola meravigliosi, ossia che è autoreferenziale,
perché sembra che la nostra comunicazione debba essere fatta solo
verso i nostri cittadini, con cifre che personalmente reputo
eccessive, qualcuno reputa allucinanti etc.
Non abbiamo avuto risposta su quanto la Regione spenda per
comunicare, pagando chi? Il Presidente ci ha detto che non era
possibile avere i dati.
Allora abbandoniamo il tema, perché non si può presentare sempre
la stessa interpellanza: vorremmo conoscere adesso un altro
elemento di potenziale grande aiuto che l'amministrazione può dare
ai media, e abbiamo concentrato le informazioni su 5 testate e su
un solo esercizio. Perché? Perché la Regione fa pubblicità e i
giornali con la pubblicità si mantengono; è noto a tutti che
rarissimi sono, ammesso che ce ne siano, i mezzi di comunicazione
che possono reggere senza pubblicità.
La Regione quindi, come ogni utente pubblicitario che si
rispetti, compra degli spazi pubblicitari (per questa interpellanza
di oggi su "La Stampa").
Il problema è: i giornali funzionano come? Funzionano con un
numero di copie vendute (lasciamo stare le tirature che possono
essere vere o non vere), ogni copia viene letta mediamente da più
di un lettore (tanto che esiste un aspetto che si chiama
penetrazione di una testata, ossia quante volte la stessa copia
viene letta in un certo territorio) e che possiamo stimare in Valle
d'Aosta da 2 a 3 volte per copia a seconda delle testate, e poi ha
un costo. Quindi quando si fa pubblicità, si sceglie il mezzo che
garantisce il miglior rapporto c.d. costo contato, dove ottengo di
più a parità di soldi spesi.
Vorremmo sapere delle cinque testate, che sono: l'edizione
locale de "La Stampa", che esce tutti i giorni (sei giorni la
settimana, perché il lunedì non c'è la pagina locale), "La Vallée
Notizie", che è il settimanale più venduto in Valle, "La Gazzetta
Matin", che esce il lunedì con le informazioni anche sportive, "Il
Corriere della Valle", "Il Corsivo", quanta pubblicità ricevono e a
fronte di quale spesa da parte della Regione, per poter valutare se
sono tutte uguali di fronte al calcolo del costo contato, o se
qualcuna è più uguale degli altri, per capire se la pubblicità ci
orienta più su certe testate che su altre. Poi, andando a vedere le
testate, capire se sono magari le testate che, guarda caso, si
occupano del tipo di comunicazione favorevole alla maggioranza o
alla Giunta e non all'opposizione, in modo da creare un processo
che, intanto distribuendo queste risorse in modo non equo, generi
una turbativa sul mercato, successivamente - ciò che è più grave
perché facciamo politica - generi una turbativa sul consenso,
producendo - qualora così fosse - un deficit di democrazia, ossia
una manipolazione del consenso a mezzo stampa.
In questo quadro si incastona la gemma dell'Assessorato della
pubblica istruzione, il quale fa un'attività forsennata di
pubblicità locale. Qualora ne facesse altrettanta, o di più, fuori
valle, potremmo capire un certo tipo di pressione sul territorio,
ma è quasi come tutta l'attività dell'Assessorato della pubblica
istruzione sia rivolta ai Valdostani, ossia non abbia quella
rilevanza culturale, perché siamo a cavallo, soprattutto con le
mostre e con altre iniziative, di un fenomeno culturale per i
riflessi turistici, di turismo culturale. Intanto accendiamo la
radio, sentiamo che a Brescia c'è la mostra sugli Americani, anni
fa, abbiamo subito (in senso buono) pubblicità meravigliosa sulla
mostra dei Celti a Venezia sui barbari... ossia, tutti quelli che
in Italia fanno delle grandi mostre, che attirano milioni di
persone, fanno pubblicità, ma dove? Mica nella loro città!
Fuori!
L'impressione è che invece, in questa valle, la pubblicità si
faccia dai Valdostani ai Valdostani, per far vedere ai Valdostani
quanto sono bravi i Valdostani, nella fattispecie i Valdostani che
li governano! E quindi che sia appunto quel rafforzamento, quel
sistema positivo di mandare un sistema in oscillazione, per
scriversela, concertarsela, orchestrarsela, suonarsela, cantarsela
e applaudirsela. Tutto dentro qui, non in questa sala, ma in questa
valle!
Speriamo almeno che queste risorse siano distribuite in modo
equo e che questo appaia dalla risposta, in modo che tutti i
giornali, in funzione delle loro caratteristiche, tiratura,
penetrazione, quindi come dicevo costo contato, abbiano la
pubblicità distribuita, dato che è una risorsa, in modo
ragionevolmente equo ed equilibrato.
Quindi, se nello scorso Consiglio non è stato possibile avere
questi dati, richiediamo solo per queste cinque testate (e solo per
il 2007 e lasciando le valutazioni sulla campagna elettorale ad
altri), ossia "La Stampa" edizione locale, "La Vallée Notizie", "La
Gazzetta Matin", "Il Corriere della Valle", "Il Corsivo", quale sia
stata nel 2007 la pubblicità acquistata e quanto sia costata
dall'Amministrazione regionale, in particolare con evidenziazione
di quanto speso dalla pubblica istruzione e cultura, e quali siano
i criteri e le garanzie di trasparenza nella scelta della
distribuzione fra queste testate e l'acquisto di spazi pubblicitari
su ognuna. E chiudo dicendo: quali azioni, nel caso che,
malauguratamente, per situazioni che sfuggono a tutti, per sviste,
quanto diciamo risulti quanto meno verosimile, cosa intenda fare la
Giunta per riequilibrare gli acquisti degli spazi pubblicitari fra
le varie testate.
Presidente -
La parola al Presidente della Regione,
Caveri.
Caveri (UV)
- Questa volta, almeno in questo, visto che
non sono riuscito a trattenerla nella maggioranza, non la deluderò.
Mi riferisco ai dati: se lei è d'accordo, le fornirò in una
tabella, l'insieme dei dati che mi sono stati forniti, poi credo
che lei potrà verificare rispetto alle diverse testate valdostane
se c'è qualche elemento di distonia oppure no.
Vorrei ricordarle che la normativa di riferimento, per quanto
riguarda l'acquisto di spazi pubblicitari sulle diverse testate
giornalistiche, è la legge regionale n. 18/1998, che al capo III,
articolo 13, recita:
"La Regione può attivare azioni promozionali e pubblicitarie
per diffondere, valorizzare, sviluppare le attività economiche,
sociali e culturali nell'interesse pubblico della collettività. Le
azioni si attuano sia attraverso l'organizzazione, la
partecipazione e le iniziative espositive, sia mediante i mezzi
mediali di diffusione. All'individuazione dei soggetti e degli
strumenti promotori si procede su proposta o su offerta degli
stessi, ovvero mediante procedure negoziate. In ogni caso i prezzi
devono essere dichiarati congrui dalla struttura regionale
competente. All'affido degli incarichi provvede la Giunta, sulla
base dell'istruttoria svolta dalla struttura regionale
competente"
.
Da un'analisi del testo di legge (rispondo al secondo quesito,
dando per scontato che le consegnerò tutti i dati che mi ha
chiesto) si può evincere come ad affidare gli incarichi sia il
Governo regionale, dopo che le strutture competenti abbiano svolto
le necessarie valutazioni sulla finalità della comunicazione, sul
"target" al quale essa è rivolta e sul necessario rapporto
costi/benefici che un determinato tipo di azione e di comunicazione
comporta. Non esiste quindi una normativa che determini la quantità
dello spazio da acquistare e in quale maniera questo spazio debba
essere distribuito fra le varie testate, non c'è una "par conditio"
della pubblicità; sono le diverse strutture ad effettuare una
valutazione in base al budget a disposizione, al costo
dell'acquisto, al tipo di comunicazione da portare avanti. Le
diverse testate presentano caratteristiche editoriali, uscite,
costi anche per l'acquisto delle pagine, che variano molto fra
l'una e l'altra. I budget più corposi, e manifestazioni di maggior
prestigio, hanno nella maggior parte dei casi consigliato di
estendere l'acquisto a tutte le principali testate, comprese quelle
presenti in rete; una disponibilità di fondi meno consistenti, per
manifestazioni di profilo differente, hanno suggerito alle
strutture di porre degli investimenti più o meno corposi su diversi
mezzi.
In merito al terzo quesito, vorrei precisare che
l'Amministrazione regionale, come ogni altra realtà di questo
genere, non è tenuta dal punto di vista legale ad assicurare a
tutte le testate giornalistiche la stessa copertura pubblicitaria,
e che quindi non rientra fra le sue competenze quella di garantire
un riequilibrio in questo ambito.
Chi, come "La Casa delle libertà", si batte da sempre (e credo
che questo valga anche per i neofiti come lei) per la promozione
della libera iniziativa e dell'imprenditoria contro gli eccessi di
dirigismo, credo che non possa non essere d'accordo con
l'impostazione che abbiamo dato.
Presidente -
La parola al Consigliere Ottoz.
Ottoz (CdL)
- Ho chiesto il fatturato testata per
testata, non ho chiesto l'elenco della spesa analitico, che l'altra
volta non esisteva! Sono un grande ammiratore, amico personale ed
estimatore del Presidente, però sono anche ammirato davanti alla
brillantezza di questi trucchi, ma chiedo che sia sospeso il
Consiglio fin quando non ho la somma testata per testata.
Presidente -
Sospendiamo 2 minuti.
Si dà atto che la seduta è sospesa dalle ore 18,21 alle ore
18,32.
Presidente -
Riprendiamo la seduta.
La parola al Consigliere Ottoz.
Ottoz (CdL)
- Intanto devo dire che in cinque minuti ho
fatto il lavoro che gli uffici non hanno fatto, non sono riusciti a
fare... non ha importanza.
Il Presidente ha fatto notare che la Regione non è tenuta a
garantire la stessa copertura, in quanto si tratta di un problema
regolato da una legge: la n. 18/1998, la quale non è una legge
sulla "par conditio", e su questo non ci piove.
È come dire che una persona che è stata condannata per
insufficienza di prove è innocente, e questo è vero dal punto di
vista giuridico; dal punto di vista del giudizio politico o del
giudizio della gente non sempre è così, e potremmo fare esempi
recenti di cui i giornali ci danno notizia. Un conto, come diceva
il Presidente Ciampi, è essere giusti, un conto è sembrare
giusti.
Riteniamo che pur non esistendo una normativa di "par conditio",
l'Amministrazione sia tenuta ad una gestione oculata dei fondi che
spende nell'interesse dei cittadini, e quindi a seguire i 4 criteri
fondamentali che sono stati identificati, fra l'altro con un nome
preciso, nelle leggi di riforma della pubblica amministrazione, e
che sono il criterio di efficienza, trasparenza, efficacia ed
economicità.
Mi fermo sull'efficienza, che è lo spendere bene i soldi che si
hanno, ottimizzare la spesa, l'economicità è stare dentro una certa
spesa, la trasparenza è che il processo di determinazione e di
identificazione dei modi in cui fare la spesa sia a disposizione di
tutti, per essere giudicabile.
Il risultato di quanto mi è stato fornito dal Presidente è che
la Regione ha speso circa 130mila euro di pubblicità - non ho fatto
la distinzione per Presidenza e Assessorato per permettervi di
andare a casa ad un'ora decente - e che meno del 20% è speso su "La
Stampa", che ha la più alta penetrazione per copia in valle, anche
se non fa la tiratura de "La Vallée" (fa oltre settemila copie con
una penetrazione più elevata di "La Vallée", che venderebbe 12.000
copie, "La Vallée" invece ha il doppio). "Il Corsivo" ha oltre la
metà di quello che ha "La Stampa" (12,5%), come "Il Corriere della
Valle", di cui non ho i dati di diffusione perché questa testata è
molto venduta per abbonamento, e la "Gazzetta Matin" meno de "La
Stampa", ha una tiratura abbastanza simile a quella de "La Stampa"
(500-1000 copie - inferiore del 18%).
Lascio a voi giudicare sulla congruità di queste cifre, con la
conoscenza che avete tutti voi del peso relativo sul mercato di
queste testate. "La Vallée" prende il doppio de "La Stampa", vi
lascio ogni giudizio; è vero che "La Vallée" è settimanale, "La
Stampa" è un quotidiano, non "metto il naso" anche perché "La
Stampa" non vende lo stesso numero di copie tutti i giorni, ma
tutti i giorni è in edicola ed è il giornale di riferimento; "Il
Corriere della Valle" non posso giudicarlo, su "Il Corsivo" "stendo
un velo pietoso".
Ripeto: non ritengo che possiamo dichiararci soddisfatti della
risposta, un po' per il modo in cui i dati sono stati forniti, un
po' perché le valutazioni politiche sul merito dell'utilità di
distribuire le risorse in modo da garantire una libera ed
equilibrata informazione non sono garantite dal modo in cui sono, a
nostro avviso, distribuite queste forme di pubblicità, che sono un
ulteriore sussidio al mercato, in più della legge che andremo ad
affrontare prossimamente e in più di tutte le altre azioni che
vengono fatte.
Restano ferme tutte le nostre considerazioni fatte
nell'illustrazione dell'interpellanza e comunque ringraziamo per
aver avuto questa volta almeno i dati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK