Consiglio Regionale della Valle d'Aosta - Oggetto del Consiglio n. 234 del 24 ottobre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 234 del 24 ottobre 1967 - Resoconto
OGGETTO N. 234/67 - Settimane commerciali d'autunno.
Richiesta di informazioni. (Interrogazione)
Benzo (D.C.)
- In data 31 maggio 1967 la Giunta regionale
approvava un preventivo di spesa per le settimane commerciali
d'autunno per la somma di Lire 8.500.000 per un insieme di
manifestazioni da organizzare al fine di fare conoscere la bontà ed
i pregi dei prodotti locali e di prorogare la stagione turistica
estiva, convogliando nella città di Aosta nuove correnti turistiche
attratte da tipiche manifestazioni commerciali, culturali,
folkloristiche e sportive della Regione.
Questo insieme di manifestazioni, che hanno richiesto una lunga
preparazione, sono state effettuate nel periodo dal 15 settembre al
1° di ottobre.
Il rendiconto approvato dalla Giunta regionale assomma
complessive lire 8.486.571 di spesa globale, ma siccome vi è stato
un introito di incasso a favore dell'Amministrazione di 1.012.000
per la lotteria dei consumatori, il costo effettivo è stato di lire
7.474.571. Questo è il costo globale.
Non è possibile, diciamo, dividere settimanalmente le settimane
in quanto, come si sa, tutte queste spese vengono ripartite molto
prima, addirittura, per la preparazione per quello che riguarda
tutta la parte, diciamo, di spese generali ecc. e le singole
manifestazioni hanno una loro caratterizzazione che investe tutti i
quindici o diciotto giorni delle settimane commerciali.
Pedrini
(P.L.I.)
- Vorrei fare subito una premessa
molto chiara. Che quanto si va dicendo qua dentro, come sempre,
riguarda la Regione e non l'Assessore competente, in questo caso
l'Ing. Benzo.
Ma evidentemente, non ci si può dichiarare soddisfatti di questa
risposta per vari motivi.
E i motivi vari, io mi permetterò di elencarli seppure
velocemente: primo, non è stato risposto a quanto è stato speso in
Svizzera ed in Francia, così come era stato scritto in
quell'opuscolo che era stato distribuito di propaganda.
E mi risulta che né in Svizzera né in Francia sia stata fatta
alcuna propaganda, a meno che, a meno che, non si voglia tener
buona per propaganda un cartellone messo nei pressi del Casinò di
Chamonix o in qualche, non diciamo piola, diciamo in qualche
ristorante nelle vicinanze nostre di confine.
Ma, evidentemente, secondo il mio modesto parere non si può
parlare di alcuna propaganda né in Svizzera né in Francia, come la
intendiamo noi, ossia una propaganda turistica e commerciale che
abbia veramente una presa sul pubblico, una presa sulla popolazione
dei paesi a noi vicini.
Detto questo, io purtroppo devo entrare nel merito di queste
settimane commerciali.
Entrare nel merito, in modo particolare, per due motivi.
Il primo è che a un dato punto queste settimane commerciali sono
diventate tutto tranne o, diciamo il 90%, folkloristiche, di
passaggio, ecc., di pranzi, meno che commerciali.
Prima cosa.
Secondo. È evidente che delle settimane commerciali e in questo
io inviterei proprio non soltanto l'Assessore competente ma tutta
la Giunta ad andare un momentino in Svizzera, dove vi sono dei
paesini che non hanno 32 mila o 33 mila abitanti, quanti ne ha la
città di Aosta, dove ci insegnano come fanno le settimane
commerciali e non delle pagliacciate o qualcosa di similare o
carnevalate del genere, perché queste noi le lasciamo agli altri e
non vogliamo assolutamente che l'Amministrazione regionale si
assuma questi impegni, perché siamo stati praticamente, a parte
quelli che sono abituati sempre a dare delle belle leccate in
faccia, praticamente a tutta la popolazione di Aosta.
Io vorrei che qualcuno della Giunta, così in
camera
caritatis
, chiedesse a qualche commerciante il suo parere:
direbbero che veramente loro non hanno avuto alcun beneficio per
queste manifestazioni commerciali.
Ed allora dicevo, andando nella vicina Svizzera noi potremo
vedere dei paesini, ripeto, dove ci insegnano a fare delle
settimane commerciali.
Queste settimane commerciali hanno una specie di fiera, hanno
dei padiglioni, vi sono delle mostre, organizzano evidentemente
delle mostre.
Bisogna dire onestamente che sono state due cose veramente
positive, perché c'è il lato negativo che direi è il 70-80%, c'è
però anche il lato positivo, di cui bisogna dare atto, come, per
esempio, quel raduno archeologico di studi archeologici e qualche
altra cosa.
Non mi si venga però a dire, e io vorrei che il prossimo anno
chi sarà alla Regione e seduto su quei banchi, non presenti più una
settimana del libro dove, o delle bancarelle, dove addirittura
facciamo ridere anche i polli.
Tre bancarelle, a cui se ne è aggiunta una quarta non si sa bene
quando, va bene, questo è veramente una cosa che snatura la
manifestazione stessa che se inizialmente poteva, perché come
iniziativa è ottima sotto tutti i profili, è quella organizzativa
che non funziona, è l'impostazione che secondo noi è errata, va
bene, perché evidentemente non si può pensare di attirare della
gente in Valle d'Aosta o in Aosta città esclusivamente preparando
un menù alla valdostana che poi viene contrabbandato qualche volta
per tale, mentre in realtà poi non lo è.
Anche lì, uno andava in un ristorante, c'era non so dei giorni
che, "eh vorrei il menu alla valdostana", questo è successo a me,
perché ho fatto il giro; dice "ah, ma oggi non c'è", dice "mi
scusi, non c'è l'affare ... no, no, ma oggi e domani abbiamo deciso
che non ci fa comodo, lo faremo, se Lei vuole venire a mangiare
dopodomani"; dico "ma guardi che io dopodomani io sono via, io sono
qui soltanto oggi a mezzogiorno"; "se vuole c'è la solita bistecca
con la purea o le patatine coi piselli, niente altro", e questo non
in un ristorante solo, ma in diversi ristoranti.
Ora, ora, pur dando atto della buona volontà direi, positiva,
dell'iniziativa, è l'impostazione, ripeto, è l'organizzazione che
vengono totalmente a mancare. Abbiamo avuto quattro bande in
quattro piazze, ma questo lasciamolo fare al Dr. Balestri, che
attualmente è in America e il quale se ne intende evidentemente di
turismo e di folclore, perché se l'hanno fatto assessore di questo
turismo è logico che egli se ne intenda, ma addirittura che un
assessorato, che ha una competenza specifica nel commercio e
nell'artigianato, e nell'industria, venga a sostituirsi agli altri
assessorati. E cito soltanto questo, perché potrei tirare in ballo
l'Assessorato all'Istruzione, tanti altri assessorati, va bene, io
dò atto, si vede che questa Giunta veramente funziona a perfezione,
che in Giunta sono tutti perfettamente d'accordo che avranno dato
tutti i mandati all'assessore Benzo dicendo "fai tu che noi siamo
perfettamente contenti di questo, però, ad un dato punto, se questo
è avvenuto, il che metto in dubbio, se questo è avvenuto,
evidentemente, anche nell'organizzazione di questo, avrebbero
dovuto figurare, non soltanto l'Assessorato all'Industria, ma anche
quello al Turismo, all'Istruzione, ecc..
Mi pare di aver espresso così, da parte liberale, il nostro
veramente non plauso, per il 70-75% dell'organizzazione di queste
settimane commerciali che, così come sono impostate, noi di cuore
ci auguriamo non avvengano più nel tempo; se vi sarà qualcosa di
buono, se vi sarà qualcosa di cambiato, se si studierà qualcosa di
buono, se vi sarà qualcosa di cambiato, se si studierà una nuova
impostazione, noi siamo qua, sempre pronti a dare un colpo di mano,
ma evidentemente non è così che si prolunga il turismo, anzi, non
entriamo nell'argomento perché vi sarebbe allora troppo da dire,
non è così che si promuove il turismo, si si allungano le campagne
turistiche in Valle d'Aosta, ma vi sono ben altri mezzi con spese
forse anche minori che potrebbero portare a questo, ma concrete,
con dati positivi, con dati veramente interessanti a favore della
nostra Valle.
Benzo (D.C.)
- Se la Giunta ha ritenuto che
l'organizzazione di queste settimane commerciali investisse in vari
settori è segno che gli Assessori competenti erano d'accordo su
questo, tanto è vero che gli Assessori alla Pubblica Istruzione
hanno partecipato al Convegno dell'Archeologia, l'Assessore al
Turismo ai convegni che li riguardano.
Non ce ne sono stati pranzi.
Per quanto riguarda, diciamo, il nocciolo della questione, cioè
la parte principale che è quella dell'aumento del traffico
turistico e delle fermate turistiche nella città di Aosta, ne
possono fare fede gli albergatori della Città, i quali hanno
dichiarato, pubblicamente, che prima chiudevano i loro esercizi
verso il 5 di settembre, mentre sono stati completamente esauriti
fino ai primi di ottobre, grazie appunto a questo flusso turistico
maggiorato, che d'altronde i nostri uffici statistici e anche
quello del Turismo hanno potuto constatare.
Per quanto concerne, diciamo, la questione di impostazione che
si è data, è stata frutto, diciamo, di discussione, in base a
quanto era avvenuto lo scorso anno, che ci aveva già dato un certo
risultato, quest'anno dobbiamo dire che, anche dal punto di vista
commerciale, che è il settore forse più difficile effettivamente,
abbiamo ottenuto dei notevoli risultati. Purtroppo su un numero di
negozi, mi pare siano 700 nella città di Aosta, non tutti hanno
risposto, indubbiamente, se i commercianti desiderano partecipare
attivamente, non avere i soli benefici, ma anche dare un qualche
cosa, perché ricevere è tanto facile, sarebbe opportuno sempre che
ci fosse una rispondenza da parte loro, e solo 50 negozi hanno
partecipato al concorso delle vetrine, e non è colpa nostra.
Per quanto riguarda la bancarella del libro, identicamente, sono
21 le cartolerie della città, 5 hanno risposto positivamente, sono
state felicissime, non hanno mai venduto tanto, e mi dispiace che
sia stata fatta solo per una settimana questa piccola, è stata
piccola questa manifestazione, forse la manifestazione più
significativa è stata quella, come dice Lei, il Convegno di
archeologia, che è stato ad un livello internazionale e quindi ha
dato quei risultati che verranno pubblicati dall'Assessorato alla
Pubblica Istruzione che da questi problemi ha potuto continuare e
continuerà, diciamo, per quella che è stata già una sua creazione,
e quel centro studi regionali del settore.
...in quanto, un'altra domanda ancora che veniva fatta circa la
pubblicità, specialmente all'estero: devo dire che la pubblicità,
innanzitutto, parte dai giornali e noi abbiamo notevolmente
aumentato i limiti dello stanziamento perché voi sapete, Lei lo sa
meglio di tutti che la pubblicità è molto cara; comunque abbiamo
fatto quattro inserzioni su La Stampa che a 600.000 copie di
tiratura, abbiamo delle inserzioni sulla Gazzetta del Popolo,
inserzione sul Corriere della Sera, sul Secolo XIX di Genova, in
Francia, sul Dauphiné Libéré, che ha una tiratura anche di 600.000
copie, su Le Progrès, quattro inserzioni, e Le dico anche le
giornate, comunque, sempre su due colonne, 90x45.
In Svizzera abbiamo fatto pubblicità sul "Nouvelliste du Rhône"
che ha una tiratura abbastanza notevole, con quattro inserzioni e
La Suisse, una inserzione, e la Tribune de Lausanne, una
inserzione.
Poi, indubbiamente, abbiamo provveduto a massicciamente
interessare coloro che erano in entrata, e in particolare abbiamo
distribuito e abbiamo visto effettivamente che molta gente si è
fermata in Città, essendo stata interessata da noi ai due trafori
alpini; peccato che ciò non è avvenuto anche sul casello
autostradale, perché sulla richiesta fatta dagli Assessorati, dagli
uffici dell'Assessorato, è stato risposto che ci voleva una donna
in costume, poi invece i trafori non hanno chiesto questo
particolare, perché per dare i dépliants era sufficiente,
indubbiamente, che li desse il casellante, e così hanno fatto sia
al Traforo del Gran S. Bernardo che al Traforo del Monte Bianco,
con grande nostro beneficio qui per la città.
Per quanto riguarda ancora la parte sempre straniera, svizzera e
francese, ritengo opportuno segnalare che, come già avvenne l'anno
scorso alla conferenza permanente delle Camere di Commercio delle
Regioni di frontiera italo-svizzera e italo-francese, quest'anno a
Lugano mi fu fatta dagli svizzeri la stessa osservazione fatta
l'anno scorso, cioè una richiesta di spostamento di queste
settimane, indubbiamente perché il comptoir di Martigny che è molto
più, che ha tanti anni di più di vita, ne risentiva di questa quasi
concomitanza di manifestazione: Aosta è una città altamente
turistica quindi dava un certo fastidio. I Presidenti delle Camere
di Commercio e di Sion e di altre parti mi hanno fatto queste
osservazioni che indubbiamente mi hanno fatto piacere, questo per
dimostrare che effettivamente in Svizzera e in Francia questa
nostra manifestazione è stata sentita.
Ritengo con questo comunque che, per la cifra modesta che è
stata spesa per queste, per questa somma di manifestazioni,
chiunque organizza sa come è, indubbiamente se sarà possibile,
chiunque sarà, penso che sia opportuno, negli anni a venire
continuarla, ampliarla, perché le cose coordinate hanno sempre una
loro, forse, funzione migliore, comunque sia questi sono i dati di
fatto che noi abbiamo. Il risultato, riteniamo, come Giunta, sia
stato lusinghiero sia per la città di Aosta, sia per la Regione
tutta, nell'interesse non solo dell'economia generale, ma anche di
quella particolare del settore del commercio.
Pedrini (P.L.I.)
- Io prendo atto di quello che ha detto
l'Assessore; vorrei soltanto precisare due cose: primo, non è stato
detto nulla per quanto riguarda, eventualmente degli stand, perché
soltanto e solamente quelli potranno dare una certa sostanza alla
nostra manifestazione; potremmo fare, non so, visto che ha tirato
Svizzera e Francia, fare, non so, due giornate dedicate alla
Francia, prodotti francesi, due giornate dedicate alla Svizzera,
prodotti svizzeri, insomma, c'è la possibilità di creare in un
capoluogo di Regione, un qualcosa di costruttivo, di veramente
stabile, di veramente concreto, di modo che la gente che viene
possa andare in questi stand a vedere il nostro artigianato, senza
andare in piazza Chanoux a vedere nel negozio nostro, ma possa
vedere veramente uno stand attrezzato come si deve; e vorrei ancora
dire che io sono veramente mortificato nel sentire che 50 su 700
negozi hanno aderito alla manifestazione delle vetrine, ma questo
sta a significare che l'Assessore - ripeto io parlo all'Assessore
al Commercio, non all'Ingegner Benzo -, se l'Assessore, dico sono
mortificato, perché l'Assessore da questo dovrebbe intuire come la
manifestazione non è sentita, perché se la manifestazione fosse
sentita, se questi commercianti pensassero veramente di avere dei
benefici, anziché 50 su 700, sarebbero 650, e 50? Non
parteciperebbero, come anche le cartolerie. A noi non interessa che
abbiano venduto i quattro o i cinque che sono stati sotto i portici
di piazza, della nostra piazza principale, a me non interessa
affatto questo, queste sono cose strettamente di indole privata, a
noi interessa che la gente non ci rida dietro, perché quando
leggiamo "settimana del libro, della bancarella, ecc." la gente va
là e si trova prima tre bancarelle, e poi saranno arrivate a
cinque, e allora sghignazza e con chi se la prende? Con
l'Amministrazione regionale, dice: "ma guarda, fanno una settimana
commerciale che fa ridere i polli, perché ci sono tre bancarelle",
ma questo è veramente, insomma, non so, sì non si sta a definire,
perché se no le parole sarebbero evidentemente troppo grosse.
Per quanto riguarda, e qua voglio proprio riprendere l'Assessore
al Commercio, evidentemente l'autostrada ha chiesto ed era a
disposizione della Regione per fare della pubblicità, dei
manifestini, ecc. e ha richiesto delle ragazze o dei complessi,
insomma, uno o due persone in costume. Io sono stupito e farò
sapere questo mio stupore ai Trafori del Bianco e al Traforo del
G.S. Bernardo, perché si prestano a farli dare, prima di tutto dai
casellanti, che non è il loro lavoro. Andate un po' nelle altre
autostrade a vedere se i casellanti sono a disposizione, e
impariamo un pochino a fare del turismo, andate in Tirolo, andate
in Alto Adige, nei passi più alti ci sono delle donne in costume
che vi danno i fiorellini, vi dicono "ritornate a casa nostra", non
un agente bigliettaio, va bene, che dà così della pubblicità
sottobanco, ma scherziamo, ma noi dobbiamo, se veramente vogliamo
fare che queste settimane, di queste settimane commerciali
qualcosa, mandiamo due, tre ragazze, gruppi, non sono le 5.000 lire
su un bilancio di 8 milioni e mezzo, non sono le 15.000 lire per
tre ragazze che vengono per 4, 5, 10 giorni, che mandano al
collasso la Regione, ma almeno facciamo la figura dignitosa, almeno
diamo un qualcosa al forestiero che passa, il quale, attratto
proprio dal costume avrà tutto l'interesse di vedere, e anche dalla
ragazza magari, avrà tutto l'interesse di fermarsi ad Aosta e di
passare 24 ore. Non è sicuramente dando a dei casellanti, i quali
poi li danno o non li danno, vanno a finire nella pattumiera, o no,
queste sono altre cose, ma evidentemente, proprio sotto un profilo
di distinzione di Regione. Ma insomma, io sono veramente
mortificato di sentire delle risposte del genere: "l'autostrada non
ha voluto", certo ha fatto bene l'autostrada a non dare questo
permesso, ha detto "sì, a gruppi in costume, no, a gente in
borghese" perché se la manifestazione doveva essere fatta in quella
data maniera, come noi la pensavamo, così non era e ne abbiamo le
prove.
Io mi auguro che questo non succeda più nel prossimo anno,
chiunque, ripeto, si sieda su quei banchi.
Benzo (D.C.)
- Non è il caso indubbiamente di scaldarsi
per questa questione, comunque, se anche, diciamo, fosse servita la
bancarella del libro a fare sorridere o ridere, come dice Lei, un
po' di umorismo non fa male, è segno che sappiamo fare vivere
sereni i turisti che arrivano qui.
Per quanto riguarda la questione del commercio che Lei ha
sollevato, è un fatto che, come dicevo, è più facile, è più comodo
ricevere che dare, visto che effettivamente qui ad Aosta non hanno
ancora, per adesso, bisogna prepararli, educarli a quella
sensibilità che hanno ad Ivrea o a Torino, per le mercuriali o in
altre parti, di commercianti che organizzano loro, come Annemasse,
Clusaz, Sallanches, ecc., in quanto noi guardiamo l'interesse
generale; indubbiamente ne deriva poi anche un interesse
particolare a loro, e un beneficio per la categoria.
È un peccato, ma io penso che lo comprenderanno ad un certo
momento, e quindi saranno tutti invogliati.
Fatto sta che sono bastati questi 50 negozi per fare sì che
molta gente che è venuta da fuori, e se Lei avrà da venire
nell'Assessorato vedrà le decine di lettere che ci sono, a tutti i
livelli, che ci dicono che Aosta aveva un aspetto bellissimo, sotto
l'aspetto dei negozi.
Quindi, comunque è stata positiva, sotto il profilo economico,
perché c'è stato un giro di denaro molto maggiore che negli anni
passati, e ancora più dell'anno scorso, positiva sotto l'afflusso
turistico, e per quanto riguarda, ripeto, ancora la questione,
diciamo, propagandistica, è indubbio che tutto ciò che si fa e si
può fare è migliorativo.
Però il fatto di mettere per quindici giorni, mi permetta, dei
complessi in costume a vivere nei caselli autostradali non è così
facile come si viene detto. Comunque sia, noi siamo quelli che
hanno sempre cercato di mettere queste nostre ragazze in costume,
lì si trattava solo di dare dei dépliants a della gente che si
ferma sì e no tre secondi, riceve i dépliants e se ne riparte.
Comunque, questo è quanto volevamo comunicare.
(voce in lontananza)
Montesano (P.S.D.I.)
- Guardi, Consigliere Marcoz, non è
la prima volta che si sono avute due risposte e due domande nelle
interpellanze, è stato sempre fatto questo, quindi non è una
novità; se loro desiderano che effettivamente si rispetti il
Regolamento, anche da quei banchi, per Lei è stata la prima volta
che c'è stata una risposta, c'è stata una domanda, ecc. Lei sta
dicendo di questo, ma l'ha permesso anche Lei quando era qui a
questo posto. Io raccomando, siccome ci sono delle proteste, di
attenersi al Regolamento, e cioè a dire, l'interrogazione comporta
una risposta da parte dell'Assessore interrogato e una, un rilievo
da parte dell'interrogante se è soddisfatto o no. Quindi bisogna
attenersi a questo Regolamento, perché è quello nostro, anche se
c'è stato nel passato e in questo momento un'eccezione che non
guasta però, non guasta perché ha un pochino esplicato meglio
l'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK