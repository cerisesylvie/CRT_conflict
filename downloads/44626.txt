Consiglio Regionale della Valle d'Aosta - Oggetto del Consiglio n. 1580 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1580 del 8 giugno 2022 - Resoconto
OGGETTO N. 1580/XVI - P.L. n. 63: "Modificazioni alla legge
regionale 2 febbraio 2022, n. 1 (Istituzione dell'Osservatorio
regionale permanente sulla legalità e sulla criminalità organizzata
e di tipo mafioso. Modificazioni alla legge regionale 29 marzo
2010, n. 11 (Politiche e iniziative regionali per la promozione
della legalità e della sicurezza))".
Bertin (Presidente) -
Punto n. 4.01. La proposta di legge
è composta da cinque articoli e per ragioni di praticità, rimarrò
qui per esporre la relazione.
La proposta di legge in discussione recepisce sostanzialmente le
osservazioni formulate dall'Ufficio legislativo del Ministero
dell'Interno, in riferimento alla legge regionale n. 1 del 2
febbraio 2022, che istituiva l'Osservatorio regionale permanente
sulla legalità e sulla criminalità organizzata e di tipo
mafioso.
In tale nota, i tecnici del Viminale hanno evidenziato alcuni
presunti profili d'illegittimità costituzionale in contrasto
all'articolo 117 della Costituzione, che assegna in via esclusiva
allo Stato la competenza in materia di ordinamento dello Stato e
degli enti pubblici nazionali e di ordine pubblico e sicurezza.
In particolare, si evidenziavano gli articoli che accennavano
alla funzione dell'Osservatorio quale organo regionale di
"prevenzione e contrasto" - proprio su queste due parole si è
concentrato il rilievo degli uffici del Viminale - dei fenomeni
mafiosi; locuzione che il Ministero dell'Interno - come dicevo -
ritiene da attribuirsi, in modo riservato, alle forze di Polizia,
allo Stato, pertanto ha richiesto la rimozione di queste due parole
all'interno del testo.
Chiariamo subito che predetti dubbi di incostituzionalità
appaiono del tutto infondati; con l'istituzione dell'Osservatorio
il Consiglio regionale ha inteso mettere a disposizione delle
istituzioni politiche regionali e dei rappresentanti del mondo
produttivo, sindacale, del lavoro e delle associazioni, una sede
stabile di confronto, di dibattito, di analisi e di approfondimento
sul tema della criminalità organizzata in Valle d'Aosta, allo
scopo, principalmente, di far conoscere il fenomeno.
Le finalità del nuovo organo sono esplicitate all'articolo 1
della legge, nel quale si precisa: "al fine di promuovere la
conoscenza, il monitoraggio e lo scambio di informazioni sulle
infiltrazioni malavitose nel tessuto sociale produttivo della Valle
d'Aosta e di favorire la prevenzione e la repressione del crimine
organizzato, nonché di promuovere la cultura della legalità sul
territorio regionale". Queste sono le finalità
dell'Osservatorio.
Questi obiettivi sono successivamente declinati anche
dall'articolo 3 della legge, che enuncia nel dettaglio le funzioni
dell'Osservatorio: "L'Osservatorio è organismo di supporto della
Regione in materia di prevenzione e di contrasto dei fenomeni
mafiosi e di criminalità organizzata, nonché di promozione della
cultura della legalità. L'Osservatorio svolge le seguenti attività:
contribuisce all'individuazione e alla diffusione di linee guida e
di buone pratiche per la prevenzione e il contrasto della
criminalità organizzata, da condividere con le altre Regioni e gli
enti locali, nonché con il Coordinamento delle Commissioni e degli
Osservatori sul contrasto alla criminalità organizzata istituito
presso la Conferenza dei Presidenti delle assemblee legislative
delle Regioni e Province autonome.
Un altro aspetto: promuove iniziative di prevenzione e contrasto
alla criminalità organizzata e il coordinamento delle iniziative
indette a livello locale, collaborando con i soggetti operanti, a
vario titolo, nel settore e, in particolare, con l'associazione di
cui all'articolo 5.
Definisce annualmente le linee prioritarie delle politiche
regionali in materia di legalità e di sicurezza; formula, nella
materia di propria competenza, di iniziativa propria o su
richiesta, osservazioni e pareri su progetti di legge e di atti
amministrativi regionali. Cura la pubblicazione e l'aggiornamento,
sul sito istituzionale del Consiglio, dei dati e delle informazioni
raccolti nell'ambito dell'attività svolta.
Dalla lettura che ho appena fatto di queste disposizioni, emerge
come l'Osservatorio si configura come un organo ausiliario della
Regione che svolge le funzioni di ricerca, di studio,
documentazione, analisi, informazione e sensibilizzazione sul tema
delle infiltrazioni delle associazioni criminali di tipo mafioso
nel tessuto economico, amministrativo e sociale della Regione.
I suoi compiti non sono minimamente sovrapponibili o
interferenti con quelli attribuiti dalla legislazione statale alle
forze di pubblica sicurezza, ed è del tutto ovvio che non si andava
a costituire un ente parallelo d'indagine o altro.
La tesi contraria, avanzata nel parere ministeriale, si fonda su
un'interpretazione letterale e circoscritta della locuzione
"Prevenzione e contrasto" dei fenomeni mafiosi, che risulta errata
in quanto del tutto avulsa dall'insieme del contesto normativo.
All'opposto, è evidente che i compiti attribuiti
all'Osservatorio in tema di prevenzione e contrasto alla
criminalità attengano a un piano strettamente sociale e culturale,
senza mettere in alcun modo in discussione il riparto delle
competenze costituzionalmente riservate allo Stato in materia di
ordine pubblico e di sicurezza, come era piuttosto evidente.
Come è anche ben evidenziato, quest'aspetto, nella relazione di
accompagnamento alla legge suddetta, per contrastare efficacemente
il fenomeno mafioso, al di là dell'azione repressiva esercitata
dalle forze dell'ordine e dalla Magistratura per - e cito -
"intervenire sulla matrice culturale del problema, mettendo in
campo una serie di azioni positive e d'interventi di prevenzione da
realizzare sul territorio attraverso il coinvolgimento delle
comunità locali".
Non va neppure dimenticato, poi, che la legge istitutiva
dell'Osservatorio è stata elaborata sulla base di uno schema tipo
approvato dalla conferenza dei Presidenti delle assemblee
legislative delle Regioni e delle Province autonome, che menzionava
le medesime funzioni di "prevenzione e contrasto" alla criminalità
organizzata citate nella legge regionale valdostana, oggetto di
segnalazione da parte del Viminale e che già altri Consigli
regionali hanno legiferato, riportando sostanzialmente questa
dicitura.
In conclusione, benché l'interpretazione fornita dal Ministero
dell'Interno possa apparire più che discutibile, si è ritenuto
opportuno addivenire a un accordo per recepire le indicazioni
formulate che, di fatto, si traducono nell'eliminazione della
locuzione "prevenzione e contrasto" del crimine organizzato,
ovunque ricorra nel testo che si compone di cinque articoli.
La presente proposta di legge nasce, infatti, da una valutazione
di opportunità nello spirito di una leale collaborazione
istituzionale. Non si tratta, infatti, di voler abdicare alla
tutela dell'autonomia statutaria valdostana perché, come illustrato
in precedenza, la legge in questione non ha mai posto in
discussione di fatto le competenze fra la nostra Regione e lo
Stato. Né le modifiche introdotte dalla proposta di legge 63
alterano la missione e le funzioni dell'Osservatorio, privandolo di
compiti di Polizia e di pubblica sicurezza che già non erano
attribuiti. Sostanzialmente non cambia niente, purtroppo è più una
questione di termini che altro, tant'è che il Consiglio regionale
non ha mai voluto attribuire questa funzione all'Osservatorio.
Quest'accordo con la parte statale ha il fine anche di migliore
contenzioso fra lo Stato e le Regioni, tenuto conto che al di là
dell'esito del giudizio che, a mio avviso, sarebbe stato positivo
per la nostra Regione, un eventuale ricorso avrebbe ritardato di
parecchi mesi, per non dire anni, l'operatività dell'Osservatorio
che, come detto, non aveva questo obiettivo di indagini parallele
rispetto a quelle delle forze dell'ordine e l'ente della Regione
non avrebbe potuto riunirsi né operare per ancora molto tempo.
Ritenendo quest'emergenza, si sono accolti i suggerimenti del
Ministero.
La discussione generale è aperta. Chi vuole intervenire?
Consigliera Erika Guichardaz ne ha facoltà.
Guichardaz E. (PCP) -
Il 2 febbraio questo Consiglio
regionale ha votato a larga maggioranza, con la sola astensione del
nostro gruppo, questa legge che, a distanza di un mese e mezzo,
aveva già pesanti osservazioni da parte del Ministero dell'Interno
e adesso, dopo quattro mesi, deve già essere modificata.
Nella dichiarazione di voto, rispetto alla nostra astensione,
avevamo fatto notare che le audizioni avevano fatto emergere
diverse criticità nel testo, criticità peraltro osservate anche
all'interno del gruppo di lavoro che all'interno di PCP avevamo
costituito.
La fretta improvvisa e improvvida, rispetto all'esame di questo
testo, è stata una cattiva consigliera, e lo è stata su un testo
che, in una regione dove mafia e 'ndrangheta sono ben presenti,
ricopriva un'importanza notevole.
Proprio perché siamo profondamente convinti dell'importanza di
un Osservatorio che la Regione aspettava da tempo, ritenevamo e
riteniamo importante un maggiore confronto anche per capire quale
fosse lo strumento migliore, e, se già prima denunciavamo una poca
incisività, quello presentato oggi è un organismo ancora più
annacquato, tanto che lo Stato interviene proprio in maniera
pesante sulle finalità esplicitate al comma 1 dell'articolo 1.
Analizzando il carteggio tra la Regione e il Ministero, la leale
collaborazione si riduce in una difesa delle intenzioni da parte
della Regione e una posizione dura del Ministero, che chiede la
riformulazione della norma e non retrocede su nessun punto. I
campioni dell'autonomismo abbassano la testa ed eseguono.
La Regione aveva scritto cose che potevano far sembrare che
attraverso l'Osservatorio la Regione volesse combattere lei la
mafia, mentre le variazioni rendono quest'organismo una sede di
promozione e sensibilizzazione.
Rispetto ai propositi iniziali quindi questo organismo sarà
quanto ci si proponeva inizialmente? O si voleva semplicemente
piantare una bandierina come avevamo già detto in sede di quel
dibattito?
Nella discussione del testo a febbraio dicevamo che la mission
dell'Osservatorio non si comprendeva, non vi era armonizzazione con
la legge regionale 11/2010 e che finalità e compiti potevano creare
doppioni, accavallamenti di competenze e assenza di attenzione e
rispetto ad altri aspetti.
L'impianto della proposta di legge mancava di completezza e
organicità e non teneva conto delle indicazioni arrivate in
Commissione, tant'è che il primo firmatario, il Presidente Bertin,
l'aveva definita una legge work in progress.
Aveva assolutamente ragione: a distanza di pochi mesi siamo già
lì a modificarla; purtroppo è un'abitudine che sto vedendo su
diverse leggi, non vorrei che arrivassimo anche con questa a
modificarla sei o sette volte.
Vista la natura di promozione e sensibilizzazione di
quest'organismo, forse si potevano recepire alcuni degli
emendamenti che PCP aveva presentato durante quella seduta di
febbraio, naturalmente non li ripresenteremo per evitare di farceli
nuovamente bocciare tutti, ma riteniamo comunque che quanto avevamo
evidenziato allora, possiamo continuare a evidenziarlo oggi e molto
probabilmente ci torneremo di nuovo su questa legge work in
progress.
Presidente -
Se non vi sono altre richieste d'intervento,
chiudo la discussione generale. Consigliere Baccega, prima o dopo
la chiusura per dichiarazione di voto? Vuole farla adesso o dopo?
La discussione generale è chiusa.
In quanto relatore, aggiungo soltanto una veloce replica a
quanto osservato dalla consigliera Guichardaz: gli emendamenti
rappresentati da PCP al momento della discussione di questa
proposta di legge nulla avevano a che fare con quanto poi rilevato
dal Ministero degli Interni.
Questa proposta di legge sostanzialmente riprendeva anche nelle
finalità lo schema tipo della proposta elaborata dalla conferenza
dei Presidenti delle assemblee delle Regioni e riprendeva, come
dicevo, esattamente quella locuzione "prevenzione e contrasto"; è
questo l'elemento che il Ministero degli Interni ha sollevato, ma
era ovvio che la Regione autonoma Valle d'Aosta non voleva
costituire una Polizia al servizio dell'Osservatorio, perché la
Polizia e le forze dell'ordine stanno svolgendo egregiamente la
loro attività in questo senso e certo non possono essere sostituite
da un Osservatorio.
Pertanto si è ritenuto - anche per non perdere ulteriore tempo
su un organismo che ha la necessità di operare in tempi rapidi - di
accogliere queste richieste da parte del Ministero; poi verranno
sollevate questioni anche in ambito della conferenza delle
assemblee legislative perché lo schema tipo elaborato dalla stessa
ha esattamente le caratteristiche sulle quali poi il Ministero ha
sollevato delle questioni.
Pertanto, ripeto, per non dilatare ulteriormente i tempi
sull'operatività di quest'organismo, che avrebbero rischiato di
allungarsi di molto - conosciamo le tempistiche di un giudizio
della Corte costituzionale - e in relazione alla necessità invece
di contrastare il diffondersi di questi fenomeni sui territori,
abbiamo ritenuto di accettare questi rilievi da parte del
Ministero, poiché riteniamo che vi sia fretta nell'affrontare
queste questioni sapendo che non solo le organizzazioni criminali
di stampo mafioso non vanno in vacanza, ma che stanno, proprio in
questo momento, rendendosi particolarmente attive in ragione del
flusso di denaro che riguarderà la ripresa post-Covid con tutti i
finanziamenti a essa collegata. Per cui l'urgenza è ancora
maggiore, proprio dettata dal momento particolare, e poiché, a
parte un cambiamento formale di alcune parole, non cambia la
sostanza della legge, le osservazioni sono state accolte.
Consigliere Baccega, per dichiarazione di voto.
Baccega (FI) -
Vorrei sottolineare che la fretta in
realtà non paga mai, e questa è la riprova evidente. Noi di Forza
Italia siamo certamente convinti che il contrasto alla criminalità
debba essere elemento fondante di una società, sappiamo però,
peraltro, che ci sono organismi preposti che fanno molto bene il
loro lavoro e i risultati si vedono quotidianamente.
Siamo anche certi che sia importante per la politica promuovere
le buone pratiche che vanno nella direzione della legalità e su
questo diciamo che quest'Osservatorio potrebbe fare il suo
lavoro.
Quello che ci ha preoccupati - se ho capito bene la sua
dichiarazione - è quando lei ci dice che è discutibile quello che
dice il Viminale, però cosa facciamo? Andiamo a fare un accordo con
lo Stato e accettiamo le riformulazioni. Questa è una cosa che, in
qualche modo, ci mette un po' a disagio.
Quindi, presidente Bertin, questa, come è stato detto, è una
bandierina che lei vuole mettere nel suo percorso politico e una
bandierina che lei pianterà, ovviamente, senza il nostro voto,
perché il nostro voto sarà di astensione.
Presidente -
Consigliera Erika Guichardaz, sempre per
dichiarazione di voto.
Guichardaz E. (PCP) -
Come immagina, noi non voteremo
neanche questa modifica e dalla sua replica vorrei sottolineare che
evidentemente le competenze, che erano così ovvie per la Regione,
non lo erano per il Ministero se siamo intervenuti sulla legge.
Mi lascia inoltre perplessa quanto ha dichiarato rispetto allo
schema tipo elaborato dalla conferenza Stato-Regioni che,
evidentemente, non era stato nemmeno condiviso con il Ministero e
con gli organismi preposti se siamo adesso a doverlo
modificare.
Non ho assolutamente detto che gli emendamenti che noi abbiamo
presentato li avrei ripresentati in quest'aula e tutti, nel senso
che non ho assolutamente detto questo.
Naturalmente, visto che è stato totalmente snaturato in questo
momento l'Osservatorio, quanto dicevamo, ossia la presenza di
associazioni ambientaliste che si occupano di ecomafie in un
contesto di promozione e sensibilizzazione, secondo noi andava
assolutamente previsto nelle modifiche; questo non è stato
recepito, ribadisco che non è nostra volontà continuare a
presentare emendamenti per ricevere due voti, quindi non mi metta
in bocca parole che io non ho detto.
Presidente -
Consigliere Carrel, ne ha facoltà.
Carrel (PA) -
Se abbiamo capito bene, con questa legge
andiamo a modificare la legge 1/2022 anche se, a sua detta, le
motivazioni del Viminale sono infondate, questo ci è parso di
comprendere.
Quest'atteggiamento sicuramente non è quello che ci auspicavamo,
credevamo - leggendo la relazione - che ci fossero delle
osservazioni dettate da degli errori ma fatti dal legislatore,
quindi da noi, ma da quanto invece è emerso dal dibattito abbiamo
compreso che anche lei è convinto che queste motivazioni siano
infondate ma dobbiamo modificarle perché ce lo richiedono, anche se
non siamo convinti che questo sia il percorso giusto. Questo motivo
credo che sia già sufficiente per non approvare questa legge da
parte del nostro gruppo.
Presidente -
Non vedo richieste d'interventi, mettiamo in
votazione l'articolato. Articolo n. 1, la votazione è aperta. La
votazione è chiusa.
Presenti: 35
Votanti: 29
Favorevoli: 29
Astenuti: 6 (Baccega, Carrel, Guichardaz Erika, Marquis, Minelli
e Rollandin).
Possiamo dare lo stesso risultato per l'articolo n. 2? Stesso
risultato. Per l'articolo n. 3? Stesso risultato. Per l'articolo n.
4? Stesso risultato. Per l'articolo n. 5? Stesso risultato.
Mettiamo in votazione la legge nel suo insieme. La votazione è
aperta. La votazione è chiusa.
Presenti: 35
Votanti: 29
Favorevoli: 29
Astenuti: 6 (Baccega, Carrel, Guichardaz Erika, Marquis, Minelli
e Rollandin).
La proposta di legge è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK