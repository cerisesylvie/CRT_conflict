Consiglio Regionale della Valle d'Aosta - Oggetto del Consiglio n. 1637 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1637 del 22 giugno 2022 - Resoconto
OGGETTO N. 1637/XVI - Interrogazione: "Informazioni relative
alle immissioni di specie ittiche e ai progetti di ricerca su
azioni di conservazione degli ambiti acquatici".
Bertin (Presidente) -
Punto n. 9. Risponde l'assessore
Sapinet.
Sapinet (UV) -
Ringrazio il proponente, il collega
Brunod, che permette di fare un aggiornamento sul tema delle
immissioni, che ha avuto degli sviluppi e probabilmente ancora ne
avrà.
Tre quesiti, nel primo quesito si chiede di avere informazioni
ed aggiornamenti sull'esito dello studio, delle richieste trasmesse
al Ministero per poter procedere con le immissioni.
Il secondo quesito: sapere se mi risulta che siano in atto sul
territorio valdostano dei progetti di ricerca che si prefiggono
sperimentazioni di azioni innovative e dimostrative di
conservazione degli ambiti acquatici e poi il terzo quesito: in
caso di risposta affermativa al secondo, quali siano le metodologie
applicate, le tempistiche e i relativi costi sostenuti per tali
progetti.
In merito al primo quesito: in data 13 giugno scorso il
Ministero della transizione ecologica ha trasmesso il proprio
decreto, il n. 87/2022, che autorizza la Regione autonoma Valle
D'Aosta all'immissione in natura delle specie non autoctone, quindi
trota fario e trota iridea.
Il decreto - e ne avevamo parlato anche a lungo in occasione di
varie iniziative - fa seguito alla richiesta inoltrata nei mesi
scorsi dalla Regione e consente al Consorzio regionale e agli altri
gestori delle riserve di procedere alle semine necessarie per
avviare l'attività ittica in attesa di poter disporre di esemplari
di specie autoctone.
Le immissioni, ahimè, non riguardano tutto il territorio
regionale, questa è la criticità nella quale ci siamo imbattuti;
sono esclusi alcuni tratti per i quali il Ministero ha evidenziato
possibili rischi per la fauna ittica e le componenti ambientali
presenti, nello specifico la Dora di Ferret, il lago Verney e il
torrente Buthier nella Valpelline.
In merito ai tratti esclusi, gli uffici hanno avviato
immediatamente ulteriori interlocuzioni, proprio al fine di poter
provvedere alla semina nella totalità delle riserve presenti in
Valle, anche in considerazione dell'importante indotto turistico
che quest'attività genera per le nostre attività, quindi le riserve
dove si provvederà alle semine sono quelle di Champorcher, del Lys,
Brusson, Maen del Vallone dell'Urtier e sull'Artanavaz.
Riguardo al secondo quesito: per quanto attiene i progetti di
ricerca di conservazione degli ambienti acquatici in atto sul
nostro territorio, abbiamo già avuto modo d'illustrare il progetto
Life GrayMarble, il progetto è promosso dalla Regione, è finanziato
dal programma europeo Life 2.0, con l'obiettivo di reintrodurre in
natura popolazioni autoctone di trota marmorata e temolo italico,
recuperando i loro habitat naturali in tratti significativi della
nostra Dora Baltea.
Il progetto vede coinvolti la Regione autonoma Valle d'Aosta in
qualità di capofila, il Consorzio regionale Pesca, la città
metropolitana di Torino, che cura analoghe azioni nel bacino
piemontese sempre della Dora Baltea, il Parco nazionale del Gran
Paradiso che ospiterà in alcune aree altamente tutelate la prima
reintroduzione delle specie autoctone e poi il Politecnico di
Torino e la società Flume, che cureranno tutti gli aspetti più
strettamente tecnici del lavoro.
Il Consorzio regionale pesca curerà il recupero in natura degli
ultimi esemplari selvatici di tali specie che verranno selezionate,
mediante analisi genetiche, e di cui si tenterà la reintroduzione
in condizioni di semi-cattività, per liberare poi gli esemplari
riprodotti in aree naturali circoscritte e controllate; si tratta
di aree che possano fungere da serbatoio naturale, dove reperire
successivamente animali adulti, accresciuti in ambienti naturali; è
utile appunto per le successive fasi che vedranno immissioni di
trota marmorata e temolo in tratti idonei della nostra Dora
Baltea.
Tali spazi sono già stati identificati nel corso del progetto e
saranno interessati da importanti interventi per il recupero degli
habitat naturali e per le specie ittiche.
Lo stabilimento ittico regionale di Morgex e La Salle sarà
oggetto di complessi lavori di ammodernamento e rifacimento:
verranno create aree specifiche con caratteristiche idonee ad
ospitare gli animali catturati in natura, mantenendone le
caratteristiche di selvaticità e rusticità, sia per garantire il
loro benessere sia per rendere più possibile ed efficace la fase di
reintroduzione.
Ciò permetterà di avviare l'allevamento di esemplari autoctoni
di trota marmorata e temolo italico, necessari per le future
attività d'immissione che il Consorzio regionale pesca opererà
anche a sostegno e valorizzazione della pesca in generale.
La struttura regionale Flora e fauna curerà l'elaborazione di
specifiche linee guida per la gestione ittica e l'attività di pesca
per il miglioramento delle misure di conservazione delle specie
ittiche.
La struttura regionale Opere idrauliche, che è capofila di
questo progetto, si occuperà di recuperare le condizioni per
consentire la libera migrazione dei pesci in un tratto di più di 20
km di Dora Baltea nella zona della Plaine di Aosta, in continuità
con il sito naturale protetto di Les Îles.
Si interverrà inoltre per mitigare gli ostacoli delle numerose
barriere artificiali, quali soglie, briglie, altri manufatti
presenti in alveo, che attualmente bloccano la libera circolazione
di pesci, consentendo loro di raggiungere i rispettivi habitat
vitali e quindi di creare popolazioni stabili.
Il progetto è stato avviato ufficialmente il 14 dicembre del
2021, durata di cinque anni e importo complessivo di 3.732.985 euro
con un finanziamento del 60% a carico dell'Unione Europea.
Per rispondere al terzo quesito e integrare anche il secondo: un
altro progetto avviato di recente nel territorio del parco naturale
del Monte Avic è il progetto "
Life Resque Alpyr
",
concernente il recupero di ecosistemi acquatici in aree protette
delle Alpi e dei Pirenei.
Nel corrente mese di giugno, nel parco naturale del Monte Avic,
con i partner di progetto di quest'iniziativa, sono state avviate
le seguenti attività, nello specifico tre: la prima attività è una
rimozione di pesci alloctoni al fine della loro eradicazione
tramite pesca elettrica, reti da pesca branchiale e trappole a
nassa. Tutto questo è stato fatto nei seguenti laghi: nei laghi
della balena, quindi tre laghi sui Comuni di Champdepraz, zona
Grand Lac, poi nel Lago Leità nel Comune di Champdepraz, nel lago
Leser Comune di Champdepraz, lago Muffé nel Comune di Champorcher,
Lac Vernouille sempre nel Comune di Champorcher così come il Lac
Noir.
Una seconda attività che è stata portata avanti nell'ambito di
questo progetto è i campionamenti ittici tramite reti branchiali
multimaglia ai fini del monitoraggio e della ricerca, campionamenti
di acqua e invertebrati a fini di monitoraggio e ricerca presso i
laghi presenti all'interno del parco.
La terza iniziativa è: l'installazione di apparecchi per la
registrazione acustica e trappole a tubo per il monitoraggio non
invasivo di pipistrelli e toporagni acquatici a fine di
monitoraggio e ricerca, in prossimità o in corrispondenza dei siti
d'intervento e monitoraggio di cui ai punti precedenti.
Per tutte le altre informazioni e maggiori dettagli sul progetto
si rimanda all'ente Parco Monte AVIC, che, come abbiamo detto, è
partner.
Si è poi a conoscenza che nelle prossime settimane si terrà uno
specifico incontro a cura del parco per illustrare le finalità e le
attività di questo progetto.
Presidente -
Per replica, consigliere Brunod.
Brunod (LEGA VDA) -
Siamo di nuovo a parlare del problema
pesca che, come abbiamo già detto attraverso diverse iniziative -
quella a dicembre 2021, poi di nuovo a marzo 2022 - è un settore
che abbiamo dimostrato più volte essere una grande risorsa per la
Valle d'Aosta e che merita grande attenzione in quanto ha grandi
potenzialità che possono essere sviluppate in modo migliore.
Come ha detto lei, nella seconda iniziativa nel mese di marzo,
tutti speravamo che ci fossero state delle iniziative e delle
risposte in tempo breve per permettere, come da calendario ittico,
di partire ai primi di aprile con l'attività della pesca nelle
riserve, sia speciali che turistiche; così non è stato, infatti
abbiamo presentato nuovamente quest'iniziativa, perché, comunque,
tutto il mondo che ruota intorno alla pesca ci ha sollecitato molto
di stare dietro con delle pressioni su questo tema perché, come
abbiamo ribadito, è uno dei settori strategici che ha delle grandi
potenzialità su tutta la Regione Valle d'Aosta.
Quindi oggi siamo contenti che, in data 13 giugno, ci sia stata
questa risposta; come ha detto lei, non soddisfa totalmente le
aspettative, però si può finalmente partire con l'attività della
pesca e soprattutto con le semine, anzi, colgo l'occasione, come
abbiamo già detto con iniziative precedenti, di cercare, anche con
la collaborazione del Consorzio pesca, di divulgare il più
possibile, attraverso la comunicazione e il marketing, questa nuova
direttiva che permette l'avvio finalmente della stagione.
Per quanto riguarda i progetti, eravamo già a conoscenza di Life
Graymarble perché attraverso iniziative precedenti se n'era
parlato. Invece per quanto riguarda il nuovo progetto "
Life
Rescue Alpyr
", che lei ci ha illustrato un po' a grandi linee,
teniamo anche noi a far presente che è un partenariato
italo-spagnolo che mette tantissime risorse a disposizione, sono
4,7 milioni di euro per questa sperimentazione dove, come lei prima
ha anticipato, tra le diverse azioni del progetto ci sarà
l'eradicazione di pesci alloctoni, in particolare lo sgombro, in
alcuni laghi di alta montagna, utilizzando metodi meccanici come
reti, trappole, pesca elettronica e anche un test pilota
utilizzando pesticida organico biodegradabile.
Perché abbiamo voluto approfondire questo tema? Perché, come lei
ben sa, il nuovo piano di gestione del Parco del Monte Avic non
prevede l'attività della pesca, salvo sulle rive di alcuni laghi,
proprio per limitare quest'attività - non si può dire
l'inquinamento come è stato definito da queste ultime nuove
normative - quindi è proprio consentita per limitare questa
problematica. Lungo anche il torrente Ayasse e il lago Misérin vi è
la stessa autorizzazione.
Volevamo fare anche un paragone con quanto è successo nel parco
naturale dell'Adamello dove, al contrario di quanto è stato deciso
qui da noi, leggo un titolo dove dice. "Trota fario: lo Stato dice
no all'immissione, è specie alloctona, ma il Parco Adamello del
Brenta dà il via libera: qui da secoli specie naturalizzata. Via
libera all'immissione delle trote fario nelle acque del Parco
naturale Adamello del Brenta. La Giunta del Parco, riunitasi nei
giorni scorsi, ha espresso un netto sì alla presenza di questo
pesce alloctono, la cui immissione è stata vietata a livello
nazionale".
Visto che in tutto questo periodo non si poteva pescare, non
sarebbe stato male provare anche magari una possibile strada, dove
i pescatori avrebbero potuto essere invitati a presenziare su
questi punti dove adesso vi è attuata questa sperimentazione per
prelevare in modo naturale, attraverso l'attività della pesca che è
venuta a mancare in questi ultimi mesi, e quindi magari non
solamente attuare la sperimentazione con un'eradicazione totale, ma
poi alla fine non sappiamo dove vanno a finire questi pesci, anzi,
lo immaginiamo ma non lo sappiamo.
Questo è quanto. Quindi ci auguriamo tutti che ci sia molta
attenzione al settore della pesca, come lei ha ribadito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK