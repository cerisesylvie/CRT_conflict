Consiglio Regionale della Valle d'Aosta - Oggetto del Consiglio n. 2408 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
DIFENSORE CIVICO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2408 del 21 aprile 2023 - Resoconto
OGGETTO N. 2408/XVI - Interpellanza: "Interventi per ovviare
alla preponderanza di contenziosi stragiudiziali riferibili
all'Azienda Usl della Valle d'Aosta nell'ambito dell'attività del
difensore civico".
Bertin (Presidente) -
Possiamo ripartire. Punto n. 80.
Per illustrare l'interpellanza, si è prenotato il collega
Sammaritani a cui passo la parola.
Sammaritani (LEGA VDA) -
Parliamo di nuovo di difensore
civico, in particolare appunto della relazione che il difensore
civico aveva depositato lo scorso anno, riferita però all'attività
2021, adesso è recentissima quella depositata con riferimento
all'attività del 2022, ma di questo poi vedremo e tratteremo in
altra sede, visto che è molto recente questo deposito, si tratta di
un dossier piuttosto pesante con tanti dati, tanti numeri e tante
questioni, quindi avremo modo di parlarne ancora.
In questo caso, abbiamo puntato la nostra attenzione proprio sui
casi trattati dal difensore civico e riferiti all'Azienda USL, su
62 casi trattati in materia coinvolgente l'Azienda USL ben 35
riguardano la materia del pubblico impiego, e quindi del rapporto
fra Azienda USL e i propri dipendenti.
Sempre a proposito di questo numero, dei 62 casi trattati
afferenti alla USL, 16 di questi hanno avuto come oggetto un
mancato riscontro, oppure la richiesta di chiarimenti su mancati
riscontri da parte dell'Azienda USL in ordine a istanze di
dipendenti oppure di semplici utenti dell'Azienda sanitaria.
Su una casistica complessiva di quest'entità, riteniamo che sia
abbastanza significativo che si tratti molto spesso di casistiche
relative appunto a rapporti fra dipendenti e Azienda e anche il
numero significativo relativo alla mancanza di riscontri, quindi
domande che un cittadino fa, istanze che fa ma che non ottengono
risposta.
Credo quindi che sia interessante interpellare il governo
regionale per sapere innanzitutto se esamini questi riscontri che
provengono dal difensore civico, che sono sicuramente indicatori
importanti, e quali siano le azioni conseguenti a questo esame; in
più se si abbia intenzione d'intervenire e con quali strumenti per
ovviare alla segnalata preponderanza di condizioni stragiudiziali
riferibili proprio all'Azienda USL in materia di rapporti di lavoro
e di rapporti con gli utenti esterni e con gli stessi
dipendenti.
Presidente -
Risponde l'assessore Marzi.
Marzi (SA) -
La relazione sull'attività svolta dal
difensore civico della Regione autonoma Valle d'Aosta viene
scrupolosamente esaminata dalle competenti strutture
dell'Assessorato sanità, salute e politiche sociali. Con
riferimento all'anno 2021, come è stato evidenziato nel testo
dell'interpellanza, la tabella di cui all'allegato 20 riportata tra
pagina 148 e 151, evidenza 62 casi trattati dal difensore civico
relativi a questioni in cui è stata coinvolta l'Azienda USL.
Di questi casi, come ben evidenziato, 35 hanno riguardato il
pubblico impiego e quindi rapporti tra l'Azienda sanitaria e i
propri dipendenti.
Si concorda sul fatto che, da una prima lettura del documento, i
dati evidenziati siano più che significativi. Per approfondire
l'argomento, abbiamo chiesto delucidazioni all'Azienda la quale ha
informato che dal controllo delle comunicazioni a protocollo
dell'Azienda medesima risultano pervenute quindici istanze del
difensore civico, fra queste quattro sono relative ai rapporti tra
la USL e i dipendenti.
L'Azienda riferisce che per alcune segnalazioni vi è stato
effettivamente un ritardo nella risposta formale; rispetto a
queste, l'Azienda ha ricondotto i ritardi alle difficoltà connesse
allo stato di emergenza, specificando in ogni caso che tutte le
problematiche sono state affrontate e risolte.
Relativamente al pubblico impiego, l'Azienda ha informato di
essere sempre disponibile a un confronto e con questo l'Azienda
sostiene di fornire sempre riscontro - naturalmente stiamo parlando
delle Organizzazioni sindacali - e di calendarizzare incontri
mensili per affrontare strutturalmente tutte le problematiche
relative alla materia.
Aggiungo, tra l'altro, che l'Azienda ha in atto azioni
riconducibili a un più ampio progetto di reclutamento e
fidelizzazione del personale e che, tra le varie linee
d'intervento, annovera anche quelle sul miglioramento del benessere
organizzativo, anche perché, a scanso di equivoci, in questo mondo
nuovo ho avuto più volte l'occasione di confrontarmi con i
sindacati e da questo punto di vista non vengono solo fatte istanze
su questioni riguardanti la remunerazione, ma spesso viene
richiamata la questione del benessere organizzativo e aziendale al
fine d'incentivare l'interesse dei professionisti verso il mondo
della sanità valdostana.
Quest'aspetto è stato oggetto di confronto e di condivisione
appunto con le Organizzazioni sindacali in occasione di tutti gli
incontri che abbiamo fatto.
Il Comitato unico di garanzia a livello aziendale sta proponendo
un'indagine sul clima organizzativo, orientata a raccogliere le
istanze e le possibili soluzioni alle criticità maggiormente
sentite dal personale, proprio perché si è reso evidente quanto da
lei individuato nella sua interpellanza e quest'attività consentirà
di avere a disposizione le necessarie informazioni per rafforzare
gli interventi a beneficio del clima lavorativo.
Presidente -
Consigliere Sammaritani ne ha facoltà.
Sammaritani (LEGA VDA) -
. Tengo in particolare a
segnalare sempre questo lavoro del difensore civico, che è uno
strumento che abbiamo e quindi dobbiamo utilizzare al meglio,
possibilmente, e quindi leggere le relazioni annuali del difensore
civico è importante, perché sono gli indicatori di quelli che
possono essere dei disagi o delle criticità da parte
dell'Amministrazione. Nello scorso Consiglio abbiamo parlato delle
casistiche relative all'ARER - altro settore in cui ci sono
evidentemente delle sofferenze, e lo abbiamo visto ovviamente anche
in questo Consiglio - e questa volta parliamo dell'Azienda USL.
Il fatto che su sessantadue casi trattati nel 2021 trentacinque
riguardassero la materia del pubblico impiego mi sembrava
un'indicazione abbastanza chiara di un momento di sofferenza.
Precisiamo, il difensore civico affronta questioni di natura
stragiudiziale, il cittadino o il dipendente dell'impiego pubblico
si rivolge al difensore civico per chiedere ausilio e assistenza in
un rapporto che evidentemente ha delle criticità con la pubblica
Amministrazione, con gli enti locali convenzionati eccetera.
Quindi capire le motivazioni di questi numeri è importante,
proprio perché già altre volte avevo segnalato questa situazione in
cui probabilmente si vedeva che all'interno dell'Azienda USL ci
siano a volte delle criticità nei rapporti fra dipendenti e Azienda
stessa. Immagino che sia abbastanza scontato per un'azienda con
tutti quei dipendenti, però sono segnali indicatori questi che non
devono essere trascurati, sono evidenti segnali di anomalie che
devono essere sempre monitorati e possibilmente si deve mettere
rimedio prima possibile per evitare che degenerino in un momento in
cui poi in questo settore, come abbiamo già visto tante volte,
abbiamo estrema scarsità di risorse, quindi coloro che abbiamo ce
li dobbiamo tenere e curare con grande attenzione.
Il tema del benessere organizzativo cui lei ha fatto cenno è
importante, mi fa piacere che finalmente si pensi di nuovo a fare
un monitoraggio importante e attento a questi temi.
Come anticipavo prima, questo tema è stato segnalato con questa
nostra iniziativa, adesso vedremo di monitorarlo nel tempo, come
dicevo prima di recente abbiamo avuto la relazione relativa
all'attività 2022, cercheremo quindi di analizzare anche quella per
vedere se ci sono dei segnali analoghi o simili o comunque se c'è
un miglioramento o un peggioramento di queste situazioni. É
fondamentale sempre dare nel tempo continuità a questo tipo di
controlli, perché solo così si può andare a vedere quali sono le
criticità maggiori e porre rimedio a esse il prima possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK