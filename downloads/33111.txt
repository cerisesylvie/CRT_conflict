Consiglio Regionale della Valle d'Aosta - Oggetto del Consiglio n. 1579 del 26 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1579 del 26 gennaio 2011 - Resoconto
OGGETTO N. 1579/XIII - Interpellanza: "Nuovo progetto per la
realizzazione di un impianto idroelettrico nel comune di
Champorcher".
Interpellanza
È stato sottoposto a procedura di valutazione ambientale un
nuovo progetto preliminare per la realizzazione di un impianto
idroelettrico a media caduta sul torrente Ayasse nel comune di
Champorcher, progetto che fa seguito a quello rispetto al quale la
Giunta regionale, con delibera n. 2565 del 18.09.2009, espresse
valutazione di compatibilità ambientale negativa;
Il nuovo progetto prevede quantitativi di deflusso minimo
vitale (DMV) sensibilmente diversi in percentuale da quelli
risultanti dal precedente progetto, indicando peraltro come
riferimento non più "DMV 2007", bensì "DMV 2010";
il sottoscritto Consigliere regionale
Interpella
la Giunta regionale per sapere:
1) su quale base e in forza di quali rilevazioni siano
definiti rispettivamente per gli anni 2007 e 2010 i quantitativi di
acqua che devono rilasciare le opere di captazione lungo il corso
del torrente Ayasse a titolo di DMV per garantire la naturale
integrità ecologica, con particolare riferimento alla tutela della
vita acquatica;
2) se corrisponda al vero che i nuovi dati e parametri di
riferimento siano stati stimati in forza di uno studio effettuato
dalla società controllata regionale CVA e fornito alla Regione nel
quadro di un piano sperimentale di azione avviato nel 2008;
3) quale concreta applicazione sia stata data, o la Giunta
regionale intenda dare, allo studio condotto dal 2008 per conto di
CVA dallo studio valdostano associato Eaulogie che prevedeva la
raccolta di dati biologici e chimici, di portata e di verifica
dell'ittiofauna, attraverso 44 stazioni di controllo in tutta la
Valle;
4) se la Giunta abbia dato o intenda dare carattere di
ufficialità ai dati relativi alla portata dei corsi d'acqua e alla
qualità delle acque diversi da quelli forniti di volta in volta
direttamente dai proponenti le opere di captazione, dati ufficiali
e certificati a cui si possano attenere i funzionari incaricati di
esprimere la Valutazione d'Impatto ambientale.
F.to: Louvin
Président
- La parole au Conseiller Louvin.
Louvin (ALPE)
- Due parole in esordio, anche perché i
colleghi abbiano contezza e, per chi ci segue, della problematica
in discussione.
Siamo partiti dalla recente presentazione alla valutazione di
impatto ambientale di un progetto preliminare che riguarda la
realizzazione di un impianto idroelettrico in comune di Champorcher
nel torrente Ayasse; successivamente alla presentazione di questa
interpellanza, che è avvenuta alla fine dell'anno scorso ancora
perché è stata presentata il 31 dicembre, si sono aperte
discussioni, si è appreso che è in corso una petizione popolare, ci
sono altri momenti di approfondimento che saranno utili per
verificare nel concreto i contenuti di questa proposta, l'impatto
che può avere dal punto di vista paesaggistico, delle ricadute
sociali, dei rapporti economici con la collettività, gli eventuali
risparmi, gli oneri e gli onori di questa vicenda.
Noi riconduciamo però la questione nei termini che le sono noti,
Assessore, della problematica del deflusso minimo vitale. Quello
che ci interessa particolarmente, e che è venuto alla luce
nell'esame della documentazione allegata a questa proposta, è che
ci sono dei riferimenti oscillanti per quanto riguarda il deflusso
minimo vitale. Ora, cosa sia il deflusso minimo vitale lo sappiamo
bene tutti: è quella parte di rilascio delle acque necessaria per
consentire all'ittiofauna, all'ambiente circostante di continuare a
mantenere il suo equilibrio; ogni prelievo idrico comporta dei
riflessi e degli impoverimenti rispetto all'asta torrentizia, qui
il tratto è molto rilevante, l'asta è di grande importanza, anche
paesaggistica, e vorremmo che fosse chiaro a cosa ci si riferisce
quando si parla di una percentuale nel deflusso minimo vitale,
sulla base di quali rilevazioni si parli di un deflusso minimo
vitale 2007 rispetto al quale è stata bocciata la prima
presentazione della proposta di una centrale idroelettrica nel
comune di Champorcher e come mai, di colpo, nel 2010, si faccia
riferimento ad un deflusso minimo vitale 2010 e quindi cambi anche
il riferimento oggettivo.
È fondamentale che l'Assessore ci fornisca dei chiarimenti, che
ci dica quali sono i parametri a cui dobbiamo attenerci nello
stimare le quantità di rilascio. A questo proposito siamo andati a
rivedere il percorso di questi ultimi anni, in particolare di un
incarico che fu dato per un piano sperimentale di azione avviato
nel 2008. La cosa singolare è che questo piano, che doveva essere
un'attività di rilevazione capillare sul territorio regionale, è
stato affidato alla società controllata regionale CVA, o comunque
ha avuto come promotore la società CVA; su questo torneremo nella
misura in cui lei ci darà qualche ragguaglio anche su questo piano
sperimentale, ma ci sembra singolare questo ricorso al soggetto
utilizzatore - non l'utilizzatore finale di cui si sta parlando in
questi tempi, ma il soggetto utilizzatore delle acque - per
identificare quali siano i parametri e quanto si possa o meno
prelevare.
C'è una necessità di avere una posizione anche di terzietà da
parte nostra rispetto alle valutazioni che si fanno, chi opera; chi
lavora per queste rilevazioni deve essere in condizioni di assoluta
estraneità anche al lavoro di prelievo che operano le società
idroelettriche, quindi su questo le chiediamo di fare chiarezza, e
anche di tracciarci un quadro definitivo di riferimento, ovvero
cosa possa essere fatto per dare ufficialità ai dati relativi alla
portata dei corsi d'acqua e alla qualità delle acque, perché
riteniamo che ci siano dei rischi di oscillazione, di
approssimazione, che vanno a tutto discapito del nostro territorio
che in questo momento vediamo essere particolarmente appetibile da
parte di svariate società, alcune delle quali si ripetono in modo
piuttosto puntuale nella predisposizione di iniziative su varie
aste torrentizie della nostra regione.
Spero che l'Assessore abbia colto che non c'è intento polemico,
c'è una necessità oggettiva di avere un quadro di riferimento
chiaro; poi valutazioni singole e più pertinenti a questa centrale
di cui già vengono contestati i caratteri, la quantità di prelievo,
eccetera, questo lo rimandiamo ad un successivo approfondimento.
Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ringrazio il Consigliere
Louvin.
Partendo proprio dalla sua ultima affermazione, che deve essere
un momento di informazione soprattutto in merito alle normative,
farò una breve cronistoria sull'argomento predisposta dal
dipartimento che segue questo settore, visto che la nostra regione
è la più attenta rispetto al resto d'Italia su questo tema. Quindi
i criteri di calcolo della portata di deflusso minimo vitale - o
meglio definito DMV - sono contenuti nell'allegato G alle norme di
attuazione del piano di tutela delle acque, approvato con
deliberazione del Consiglio n. 1788/2006. Le prescrizioni per la
determinazione del DMV, approvate con il piano regionale di tutela
delle acque, si basano essenzialmente su tre differenti criteri a
scala di dettaglio crescente, in relazione alla necessità di una
determinazione del DMV di carattere sempre più sperimentale quanto
più la situazione in cui esso deve essere definito presenta
caratteristiche di dettaglio peculiari, perché abbiamo un
territorio molto diverso rispetto alla zona di cui possiamo
parlare. Il primo e il secondo criterio utilizzano algoritmi di
valutazione delle portate medie annuali, o mensili, o di correzioni
derivanti dalle valutazioni delle condizioni morfologiche e
naturali dell'alveo ricavate da tabelle definite nel piano stesso.
Il criterio tre, che è sperimentale, attraversa invece il
superamento del semplice calcolo del DMV, in quanto persegue il
fine dell'individuare un compromesso fra i costi e benefici
economici, ambientali e sociali dell'esercizio di una derivazione
in una determinata situazione ambientale o di necessità d'uso.
Con deliberazione di Giunta regionale n. 3924/2007 sono state
approvate le procedure tecnico-amministrative relative al rilascio
delle subconcessioni di derivazione d'acqua dal corpo idrico
superficiale ad uso idroelettrico, e le linee guida per la
redazione della relazione di compatibilità al piano regionale di
tutela delle acque di una nuova derivazione dal corpo idrico
superficiale ad uso idroelettrico che comprendono anche le modalità
di valutazione dello stesso DMV. È previsto, infatti, che il
concessionario di una derivazione esistente oppure di una nuova
proroga presenti un piano di caratterizzazione delle condizioni
ambientali del corso d'acqua interessato dal prelievo. I contenuti
del piano e le modalità con cui devono essere raccolti i dati sono
stabiliti dalla deliberazione della Giunta regionale n. 3924/2007.
I soggetti che effettuano le misure devono essere qualificati e in
possesso di adeguate referenze tecnico-scientifiche. In ogni caso
su tutte le fasi vengono effettuate verifiche metodologiche e
controlli incrociati con i dati raccolti dalla rete di monitoraggio
regionale dell'ARPA.
Sulla base dei dati di caratterizzazione del corso d'acqua sono
i tecnici regionali che verificano se le portate proposte sono
ammissibili come DMV. Per le derivazioni esistenti è stata avviata
la fase di adeguamento, che prevede che siano realizzati dai
diversi concessionari piani di adeguamento che consentano una
valutazione specifica delle condizioni ambientali del corso
d'acqua. Su questi temi non esistono grandi esperienze, inoltre
queste valutazioni sono anche molto complesse dal punto di vista
scientifico; ricordo che la Valle d'Aosta è l'unica Regione che si
è data criteri di calcolo del DMV strettamente correlati con le
condizioni ambientali e non solo quelle idrauliche del corso
d'acqua, e quindi sta conducendo esperienze di frontiera su questi
temi. In questo ambito si pone il progetto di sperimentazione con
CVA, che prevede un vasto programma di monitoraggio e di
valutazione delle condizioni ambientali a valle delle prese per
l'esercizio del criterio numero tre, sperimentale certamente, che
dovrà concludersi entro il 31 dicembre 2013, essendo prevista una
durata minima di cinque anni.
Al fine di monitorare l'evoluzione della sperimentazione anche
soprattutto per gli aspetti scientifici, è stato costruito inoltre
uno specifico tavolo di indirizzo e di coordinamento del quale
fanno parte, oltre che le strutture regionali, anche ARPA e il
centro di ricerca RSE di Milano, incaricato dal Ministero
dell'industria di studiare criteri di valutazione della
compatibilità ambientale dei prelievi. Anche in questo caso CVA ha
incaricato di effettuare i prelievi una società specializzata nel
settore e su tutta la sperimentazione sono effettuati controlli da
parte di RSE, e quindi del Ministero e anche dall'ARPA. Le modalità
di elaborazione dei dati per verificare se i valori di portata
sperimentali permettono di tutelare il corso d'acqua sono definite
con la collaborazione della CVA, ma sotto il controllo e
l'indirizzo scientifico del tavolo tecnico sopra enunciato, non
solo alla luce delle risultanze delle misure, bensì anche di
considerazioni più ampie sullo stato delle sponde e sugli altri usi
del corso d'acqua, ed è qui che siamo anche regione di frontiera
rispetto alle altre.
Pertanto, con riferimento al primo quesito, posso dire che non
esistono criteri diversi di valutazione del DMV, ma il proponente
ha usato la terminologia DMV 2007 e DMV 2010 per distinguere in
maniera chiara le due proposte progettuali ed individuare due
diverse modalità di applicazione dei criteri approvati nel 2006 con
il piano regionale di tutela delle acque.
Al secondo quesito, non è stato utilizzato alcun dato o
parametro della sperimentazione della CVA, perché tali dati non
sono né disponibili, né definitivi, in quanto la sperimentazione si
concluderà nel 2013 e fino a dopo quella data non si utilizzeranno
i dati forniti da CVA per definire il DMV.
Quanto al terzo quesito, chiarisco che lo studio valdostano
associato
Eaulogie
di Aosta sta effettuando la raccolta di
dati biologici e chimici di portata e di verifica dell'ittiofauna
attraverso 44 stazioni di controllo in tutta la Valle per conto di
CVA nell'ambito del progetto sperimentale. La sperimentazione al
momento sta raccogliendo dati e sta definendo criteri e metodi di
elaborazione dei dati; le risultanze della sperimentazione
permetteranno di definire i valori del DMV per le derivazioni della
CVA e saranno approvati ad integrazione degli attuali disciplinari
di concessione. I tecnici intendono anche verificare se e come le
metodologie definite per CVA possano essere applicate in altre
situazioni, ma al momento ci si trova in una delle fasi molto
preliminari, per la quale non è possibile definire le conclusioni.
Nel caso di risultati concretamente applicabili essi saranno
approvati solo con indirizzi di attuazione del piano regionale
delle acque e quindi con totale trasparenza, perché il piano delle
acque, se modificato, sarà al vaglio degli amministratori.
Lo stesso posso dire anche per quanto concerne il quarto
quesito, cioè il patrimonio conoscitivo molto ricco di dati
puntuali che si sta formando è rilevante e i tecnici stanno
verificando come rendere fruibile al meglio tale patrimonio di
informazioni, soprattutto per il prossimo futuro per le motivazioni
che ho detto, quindi poterli utilizzare dopo il 2013.
Président
- La parole au Conseiller Louvin.
Louvin (ALPE)
- Apprezzo lo sforzo e la puntualità della
risposta, ma la problematica che abbiamo di fronte mi rimane ancora
molto oscura, sarà che con gli algoritmi ho poca familiarità e non
è qui il luogo, né abbiamo noi le competenze per disquisire di
tecniche, guardiamo i soggetti qualificati a cui si fa riferimento
per questi accertamenti.
A noi sembra, per la verità, che occorrerebbe trovare un
soggetto esterno terzo alla vicenda idrica nostrana e che ci sia
anche il rischio, in questo appoggiarsi - seppure in via
sperimentale - alla CVA, di rimandare buona parte del lavoro che
viene fatto e dei dati che vengono utilizzati ad un soggetto che è
particolarmente interessato. Credo che evocare la nozione di
"conflitto di interessi" sia il minimo che si possa fare in questa
vicenda, non arriviamo a dire che questo sia come chiamare Dracula
a presiedere la Croce Rossa, ma sicuramente CVA che vende anche la
propria acqua alle società di impianti di risalita, che è
interessata a "mungere" dal punto di vista della produzione
idroelettrica il più possibile lo spazio idrico della Regione,
forse per quanto opportunamente collabori non dovrebbe avere un
ruolo così centrale in questa definizione.
Assessore, lei mi ha tracciato un quadro nel quale indica nei
suoi collaboratori, i tecnici regionali, un ruolo motore nel
verificare se le portate sono ragionevoli, nell'operare un incrocio
di dati; ma il punto è a monte: questi dati chi ce li certifica? Il
dubbio che mi rimane è: chi mi dice se sono 100 litri, 1.000 litri
o 10.000 litri di portata? Non è necessario, al di là della nuova
frontiera che lei sta portando avanti con passione e anche con
convinzione, identificare un soggetto terzo che ci dica con
attendibilità e continuità - e con delle valutazioni prognostiche,
perché ci possono essere dei cali legati agli andamenti climatici
della nostra regione che prosciugano queste portate - quali sono i
dati di riferimento a cui pensare.
Abbiamo la sensazione che siamo in una situazione di fai-da-te,
poi anche con degli studi professionali che operano sia a servizio
della CVA in questo piano, che dovrebbe essere un piano
sperimentale di rilevazione, sia per altro versante nel fornire
supporto alle stesse società che presentano i loro piani. Non
abbiamo la sensazione che ci si stia muovendo in una situazione di
assoluta trasparenza, non per mancanza da parte dei servizi
competenti, ma perché il quadro è compromesso; dobbiamo rimettere
un po' d'ordine e credo che chiamando in queste fasi e sulla
pianificazione delle analisi e degli accertamenti, a monte anche
associazioni ambientalistiche, consorzio pesca, tutti i soggetti
più attivi sulla problematica del prelievo idrico, forse eviteremmo
di trovarci a valle con delle contestazioni così rilevanti. Ci sono
- nei dati che vengono presentati dalle società anche al momento in
cui richiedono una valutazione di impatto ambientale - da parte
della Regione delle pesanti ombre, ci sono delle grosse perplessità
che riguardano addirittura la stessa presenza dell'ittiofauna - è
apparso su
La Stampa
di questi ultimi giorni - per cui
invitiamo l'Assessore a sgranare bene gli occhi e ad immaginare un
percorso diverso.
Noi, per parte nostra, se avremo delle proposte concrete non
mancheremo di metterle sul tavolo, ma ripeto che qui siamo di
fronte ad una situazione torbida, perché in base a cosa si
stabilisca quanto si può prelevare, a noi non sembra per nulla
essere chiaro e certificato. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK