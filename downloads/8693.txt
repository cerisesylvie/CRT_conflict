Consiglio Regionale della Valle d'Aosta - Oggetto del Consiglio n. 3194 del 11 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3194 del 11 novembre 1987 - Resoconto
OGGETTO N. 3194/VIII - PROBLEMI CONCERNENTI L'UNITÀ OPERATIVA
DI TRAUMATOLOGIA ED ORTOPEDIA DELL'OSPEDALE DI AOSTA.
(Interrogazione ed interpellanza)
PRESIDENTE:
L'oggetto n. 25 verrà discusso unitamente
all'oggetto iscritto al n. 18 dell'ordine del giorno.
Do lettura dell'interrogazione in oggetto, presentata dai
Consiglieri Mafrica e Millet:
INTERROGAZIONE
CONSIDERATO
che, con deliberazione n. 467 del 29
maggio 1987, la Giunta regionale ha deliberato gli importi da
corrispondere alle case di cura private, convenzionate con l'Unità
Sanitaria Locale per prestazioni di ortopedia e
traumatologia;
RICORDATO
che nella predetta deliberazione si afferma
che lo schema-tipo di convenzione è stato illustrato ai
rappresentanti delle case di cura San Michele di Albenga, Fornaca,
Pinna Pintor e Cellini di Torino e che esso è stato accettato da
tutte le case di cura presenti, tranne la Cellini;
AVUTA NOTIZIA che da parte della Pinna Pintor sarebbero invece
state sollevate obiezioni al testo della convenzione;
RIBADITO che comunque il ricorso a case di cura private deve
essere ritenuto integrativo e non sostitutivo del servizio
disponibile presso l'Unità Sanitaria Locale della Valle
d'Aosta;
i sottoscritti Consiglieri regionali del gruppo
comunista
INTERROGANO
l'Assessore alla Sanità ed Assistenza Sociale per
conoscere:
1)
a che punto si trova la procedura concorsuale per
il posto di Primario presso l'Unità Operativa di Traumatologia ed
Ortopedia;
2)
quale applicazione, e con quali case di cura, ha
trovato la deliberazione di Giunta 4767/87;
3)
come sono stati risolti i problemi dei pazienti
necessitanti di intervento nel periodo resosi necessario per la
stipulazione delle convenzioni con le case di cura private.
PRESIDENTE:
Do lettura dell'interpellanza in oggetto,
presentata dal Consigliere Sandri:
INTERPELLANZA
RICORDATO
che da oltre sedici mesi l'Unità Operativa
di Traumatologia e
Ortopedia è priva di un primario di ruolo e che le procedure
concorsuali non sono state ancora svolte;
VENUTO A CONOSCENZA della condanna subita dal Presidente
dell'USL da parte del T.A.R. della Valle d'Aosta in merito alla
mancata attuazione delle opzioni tra Unità Operativa di
Traumatologia e Ortopedia e Traumatologia d'urgenza;
CONSIDERATO il disagio in cui permane la popolazione per la
situazione di precarietà dell'Unità operativa in oggetto,
nettamente insufficiente in organici, attrezzature e spazi;
PREOCCUPATO per l'assenza di prospettive che rendano
concretamente realizzabili gli interventi per giungere ad un
servizio efficace e per l'oggettivo peggioramento dell'assistenza
sia ospedaliera che ambulatoriale in tale disciplina;
RITENUTO doveroso rendere pubblici i motivi di tali difficoltà
che troppo spesso gravano sul personale medico e paramedico,
incolpevolmente coinvolto insieme con la popolazione valdostana in
questa ingarbugliata situazione;
NEGATO qualsiasi valore risolutivo alle convenzioni con le Case
di cura private che presentano oltretutto difficoltà di
avviamento;
RICORDATA INFINE l'inadeguatezza dei servizi ambulatoriali
ortopedici ed il precario funzionamento del Centro traumatologico
di Pila
INTERPELLA
l'Assessore alla Sanità ed Assistenza Sociale per
conoscere:
- i motivi del ritardo nelle procedure concorsuali per il posto
di primario ortopedico e traumatologico;
- i motivi della mancata attuazione della traumatologia
d'urgenza e delle relative opzioni del personale;
- come intenda risolvere il problema dell'assistenza
ospedaliera, traumatologica-ortopedica e d'urgenza
traumatologica;
- come intenda risolvere il problema dell'assistenza
ambulatoriale ortopedica e dei centri di traumatologia dei centri
sciistici.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Le vicende legate all'ortopedia meritano
una certa attenzione. Al di là delle difficoltà, difficilmente
valutabili sotto l'aspetto qualitativo e quantitativo, dell'Unità
Operativa e che non sono certamente di competenza dei Consiglieri
regionali, è diffusa la sensazione di disagio nella quale vengono a
trovarsi gli operatori, siano essi medici o paramedici, e nella
quale si ritrova la stessa popolazione nel momento in cui ha a che
fare con questo tipo di servizio sanitario, soprattutto con il
reparto ospedaliero di ortopedia. A mio parere, da una analisi non
molto approfondita del problema, emergono alcuni nodi cruciali che
devono essere sciolti.
Tale situazione di disagio si trascina da diverso tempo, ma ha
avuto una svolta decisiva nel maggio 1986, in seguito al
trasferimento ad altro ospedale del primario di allora prof.
Rivero. A tutt'oggi non è stato ancora effettuato il concorso per
la sua sostituzione, anche se la qualifica di primario è già stata
inserita tra le posizioni che dovevano essere attuate nel 1986 e,
con la delibera n. 7833,
"Piano annuale delle assunzioni presso
l'U.S.L.",
balza nuovamente all'attenzione il problema
dell'ortopedia in riferimento alla data del 5 giugno 1986.
Praticamente, è da quest'ultima data che non si è ancora riusciti
ad espletare il concorso per l'assegnazione dell'incarico di
primario del reparto di ortopedia.
Questo problema deve essere risolto perché, senza una guida che
sappia intervenire con competenza ed assumere le decisioni
opportune, è difficile riuscire a raddrizzare una situazione così
complicata. Mi piacerebbe quindi conoscere se l'Assessore intenda
agire, e come, per porre rimedio al problema.
Le questioni legate al problema dell'ortopedia non si limitano
alla mancanza di un primario, ma interessano anche i rapporti con
il dipartimento di emergenza e accettazione, che qualche tempo fa è
stato praticamente accantonato. dando motivo al T.A.R. della Valle
d'Aosta di emettere alcune sentenze, e si estendono anche alle
forme di assistenza sul territorio. Abbiamo accertato, infatti,
l'esistenza di alcuni problemi nel centro traumatologico di Pila
dove non sempre si possono effettuare degli interventi adeguati per
i traumatizzati, e sembra che ci siano anche delle difficoltà per
l'avviamento del centro traumatologico di Courmayeur.
Ricollegandomi, infine, a quanto già evidenziato nella
interrogazione presentata dal Partito Comunista, mi sembra che
anche la soluzione temporanea prevista, specie per grossi
interventi, nella stipula di convenzioni con alcune cliniche
private, incontri delle difficoltà. A quanto ci risulta, infatti,
la clinica Pinna Pintor di Torino ha presentato alcune osservazioni
al testo della convenzione, stilato sulla base della normativa
dettata dal Consiglio regionale.
Sarebbe interessante, pertanto, conoscere direttamente
dall'Assessore quali siano le intenzioni per cambiare rotta e
realizzare un efficiente servizio di ortopedia che eviti a tanti
valdostani il fastidio di recarsi fuori Valle, presso cliniche
specializzate o presso nosocomi pubblici, sia in Italia sia
all'estero. Mi riferisco in particolare alla soluzione dei problemi
connessi all'espletamento del concorso per il posto di primario del
reparto ortopedico dell'ospedale regionale, a quelli legati alla
traumatologia d'urgenza, all'assistenza ospedaliera ed
extra-ospedaliera, e, infine, al problema delle convenzioni.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Premetto che il Consigliere Sandri ha
commesso una piccola imprecisione nella parte relativa alle
premesse della sua interpellanza e precisamente là dove si
dice:
"...venuto a conoscenza della condanna subita dal Presidente
dell'USL da parte del T.A.R. della Valle d'Aosta in merito alla
mancata attuazione delle opzioni tra Unità Operativa di
Traumatologia e Ortopedia e Traumatologia d'urgenza; ".
È già stato detto dal Presidente dell'U.S.L., ma, per dovere
d'ufficio, anch'io ribadisco che il T.A.R. ha dato ragione ai
ricorrenti solo su uno dei quattro motivi del ricorso e,
specificatamente, sul fatto che l'articolo n. 6 del regolamento n.
2 stabilisce che gli atti proposti del comitato dipartimentale per
l'organizzazione del pronto soccorso, devono essere approvati dal
comitato di gestione. Poiché non avevamo il dipartimento, i
relativi atti erano stati posti in essere dal direttore
sanitario.
Questo è l'unico punto in cui il T.A.R. ha dato ragione ai
ricorrenti, tant'è che non l'ha fatto sul ricorso relativo agli
articoli 13 e 14 della legge 128, ed ha accettato il ricorso solo
perché gli atti non erano stati predisposti così come previsto dal
regolamento, mentre non ha fatto alcun riferimento alle opzioni o a
possibili mancanze imputabili al Presidente dell'U.S.L..
Veniamo ora alla prima domanda dell'interpellanza del
Consigliere Sandri ed esattamente al ritardo nell'espletamento
delle procedure concorsuali per il posto di primario ortopedico e
traumatologico. La deliberazione del 5 giugno 1986 ha trovato
applicazione, per quanto attiene al sorteggio per la nomina dei
componenti della commissione, alla fine di settembre del 1986. Sono
risultati sorteggiati: un professore universitario e due primari
ospedalieri provenienti da nosocomi esterni alla Valle d'Aosta. Nel
maggio di quest'anno il Ministero della Sanità ha indicato il
membro della commissione di sua spettanza e nel corso del mese di
settembre sono stati designati i rappresentanti sindacali. È sorta
una piccola controversia sulle designazioni di un rappresentante
sindacale, in quanto si sospetta che non sia in possesso dei
requisiti richiesti.
Tra maggio e novembre intercorrono sei mesi, ma ci sono di mezzo
anche le ferie, per cui non siamo ancora riusciti a mettere insieme
tutti i membri della commissione. Alcuni di essi, addirittura
sarebbero disponibili, purché il concorso non venga espletato ad
Aosta ma a Torino od a Milano. Noi cercheremo di prendere in
considerazione anche questa eventualità, sperando di riuscire,
finalmente, a far espletare questo concorso, magari anche in una
sede ospedaliera diversa da Aosta.
Per quanto concerne la mancata attuazione della traumatologia
d'urgenza e delle relative opzioni del personale, così come
richiesto nella seconda domanda dell'interpellanza del Consigliere
Sandri, posso dire che le opzioni, pubblicate dall'U.S.L. il 24
luglio 1984, avevano consentito di accertare l'esistenza di 9
richieste per l'unità operativa di traumatologia e ortopedia e di 1
sola richiesta per l'unità operativa di traumatologia
d'urgenza.
Tuttavia, di fronte alle 9 richieste pervenute, l'organico del
reparto di traumatologia e di ortopedia prevede solo 5 posti: 1
primario, 2 aiuti e 2
assistenti. A questo punto, forzando
un po' la mano, l'U.S.L. avrebbe dovuto rifiutare alcune delle 9
richieste per l'organico di traumatologia e ortopedia, deviando le
richieste eccedenti verso l'unità operativa di traumatologia
d'urgenza. Poiché l'U.S.L. non provvide con immediatezza, dopo una
serie di incontri anche con i responsabili del servizio ospedaliero
n. 4, noi decidemmo per varie ragioni di istituire l'unità
operativa di traumatologia d'urgenza.
Innanzitutto perché avremmo dovuto imporre a della gente di
recarsi in una unità operativa non gradita, dove non avrebbe
lavorato volentieri.
In secondo luogo, non potevamo neppure sguarnire l'unità
operativa di ortopedia e traumatologia di quel poco personale che
ha a disposizione, in quanto i 5 posti in organico non sono
sufficienti a coprire le esigenze degli oltre 40 degenti; pertanto,
per realizzare la traumatologia d'urgenza, ci saremmo trovati nella
necessità di ridurre i posti letto del reparto, in pieno accordo
con i responsabili dell'unità operativa di ortopedia e
traumatologia.
La terza domanda vuole conoscere come si intenda risolvere il
problema dell'assistenza ospedaliera, traumatologica-ortopedica e
d'urgenza traumatologica. Nel corso delle riunioni alle quali ho
già fatto cenno, la Regione ha presentato all'U.S.L. ed al
personale medico dell'unità operativa di ortopedia e traumatologia
un programma nel quale l'Assessorato, in stretta collaborazione con
l'U.S.L., proponeva agli operatori interessati di
"...dotare
l'unità operativa di ortopedia e traumatologia dei necessari posti
letto. ad
ampliamento avvenuto
(in un documento si era
parlato di circa 70-80 posti letto);
creare l'unità operativa di
medicina d'urgenza; incentivare il lavoro per gruppi di
patologie
(come sarà previsto nel piano sanitario);
acquisire nuove attrezzature e tecnologie..."
dopo,
ovviamente, che il personale si fosse prestato a seguire dei corsi
di aggiornamento o, meglio ancora, a munirsi di adeguate
specializzazioni.
Nell'interpellanza del Consigliere Sandri, infine, si chiede
come si intende risolvere il problema dell'assistenza ambulatoriale
ortopedica e dei centri di traumatologia nei centri sciistici.
Diciamo che il tempo d'attesa per le prime visite ambulatoriali è
mediamente previsto in 20 giorni e, pertanto, si tratta di un tempo
accettabile...
(...INTERRUZIONE...)
Io sto parlando delle prime visite e non mi riferisco a
coloro...
(...INTERRUZIONE...)
Ho telefonato proprio questa mattina, per conoscere i tempi
d'attesa per le prime visite ambulatoriali...
(...INTERRUZIONE del Consigliere BAJOCCO...)
VOYAT (U.V.):
Al termine del mio intervento potremo
telefonare per conoscere con esattezza il tempo medio d'attesa per
le prime visite ambulatoriali.
Oggi, per la prima volta, ho sentito che sono stati presentati
dei reclami sul funzionamento del centro traumatologico di Pila. Né
all'U.S.L. né all'Assessorato alla Sanità, infatti, erano giunte
osservazioni particolari in merito. I due centri traumatologici di
Pila e di Courmayeur (che sarà aperto quest'anno), saranno gestiti
da associazioni o da enti territoriali, attraverso la stipula di
convenzioni, da associazioni o da enti territoriali, fino a quando
non ci sarà possibile farli gestire direttamente dall'U.S.L.
Per rispondere alla seconda domanda dell'interrogazione del
Partito Comunista, nella quale si chiedono informazioni sulla
applicazione della deliberazione di Giunta n. 4767 del 1987,
ribadisco che prima dell'approvazione della precitata deliberazione
erano state convocate tutte le case di cura che avevano chiesto di
stipulare la convenzione. Alcune si sono presentate, altre non si
sono presentate ed hanno inviato un telegramma per dare il loro
assenso, altre si sono presentate per dichiarare il loro
disinteresse ed un'ultima casa di cura ha manifestato un certo
interesse ma solo dopo l'adeguamento delle proprie strutture alle
nostre esigenze.
Una volta approvata la deliberazione di Giunta e trasmessa, per
l'applicazione, all'U.S.L., delle due case di cura che inizialmente
avevano dato il loro assenso, e cioè la San Michele di Albenga e la
Pinna Pintor di Torino, solo la prima ha accettato integralmente la
convenzione, mentre la seconda, in data 31 luglio 1987 ci ha
rinviato il testo della convenzione proponendo tutta una serie di
modifiche.
L'U.S.L. ha ribadito che non era più possibile modificare la
convenzione approvata dal Consiglio regionale, anche perché il
testo era stato dato in visione prima dell'approvazione, quando
appunto si sarebbero potute sollevare eventuali obiezioni o
avanzare particolari richieste.
Tuttavia, se la casa di cura torinese avesse avanzato solo delle
richieste di carattere marginale, l'U.S.L. sarebbe stata
autorizzata ad accoglierle; visto, però, che essa ha richiesto
modifiche piuttosto importanti, come ad esempio di non limitare le
protesi solo a quelle previste nella convenzione, di stabilire la
degenza secondo le prescrizioni della casa di cura e di rifiutare i
tempi di pagamento proposti dall'U.S.L., non ci è stato possibile
accettarle. A questo punto, abbiamo solo la convenzione stipulata
con la casa di cura "San Michele" di Albenga.
L'ultima domanda dell'interrogazione presentata dal Partito
Comunista mira a conoscere come siano stati risolti
"i problemi
dei pazienti necessitanti di intervento nel periodo resosi
necessario per la stipulazione delle convenzioni con le case di
cura private".
Dall'U.S.L. mi è stato detto che in questi casi, alcuni già
esaminati ed altri in corso di esame, si
procede con
pagamento indiretto. L'interessato deve presentare la fattura
all'U.S.L. e l'importo dell'operazione viene rimborsato sino
all'80%, mentre l'importo inerente alla degenza viene rimborsato
integralmente, ma senza superare il tetto delle 200.000 lire al
giorno. Quest'ultima cifra è il costo medio giornaliero di una
degenza presso l'ospedale di Aosta.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il tempo passa, ma il problema non
viene risolto. L'Assessore, nel riferire quanto predisposto dalla
Giunta o dall'U.S.L. ci dà delle spiegazioni che possono anche
essere plausibili, rimane però la sostanza del problema, nel senso
che non abbiamo ancora una unità operativa completa, dotata di
organico sufficiente e senza più problemi di funzionalità...
(...INTERRUZIONE dell'Assessore Voyat...)
MAFRICA (P.C.I.):
Eh, no! Manca il primario...
(...INTERRUZIONE dell'Assessore Voyat...)
MAFRICA (P.C.I.):
C'è il primario? Chi è?
(...INTERRUZIONE dell'Assessore Voyat...)
MAFRICA (P.C.I.):
Per quanto riguarda le attese,
l'Assessore parla di 20 giorni, mentre il Consigliere Bajocco mi
riferisce che, due giorni fa, gli è stato detto che deve attendere
due mesi circa per una visita...
SANDRI
(fuori microfono): Perché si tratta del
Consigliere Bajocco!
MAFRICA (P.C.I.):
Non so se gli abbiano voluto fare un
dispetto personale, trattandosi di un Consigliere regionale, ma
l'esempio conferma che le attese sono troppo lunghe.
In attesa che, finalmente, il nostro ospedale possa offrire
tutta la gamma di servizi inerenti la sanità, gli accordi con le
case di cura private vengono stipulati in modo disordinato, al
punto che nell'ultima riunione dell'assemblea dell'U.S.L. è stata
approvata la convenzione con la casa di cura torinese "Pinna
Pintor", mentre l'Assessore ci ha appena detto che la stessa casa
di cura non è interessata alla stipula di una convenzione con la
nostra U.S.L., almeno nel testo di convenzione che le è stato
proposto.
Per i pazienti che ne abbiano bisogno, la Regione rimborsa l'80%
del costo degli interventi e sino ad un massimo di 200.000 lire al
giorno del costo della degenza, ma non si sa bene quando, tant'è
che, ad esempio, il sottoscritto sta aspettando da ben cinque mesi
il rimborso di una degenza. Ciò conferma che i tempi sono quelli
che sono, nel senso che costringiamo delle persone a spendere
decine di milioni, e noi ne rimborsiamo solo una parte: l'80% degli
interventi e sino ad un massimo di 200.000 lire per la degenza,
contro una spesa effettiva di degenza pari a 500.000 lire.
Assessore, stando così le cose non credo che ci si possa
ritenere soddisfatti. Noi non vogliamo fare solo polemiche, ma
cerchiamo di accelerare la ricerca di soluzioni possibili, affinché
in quella unità operativa si possa lavorare con tranquillità e si
riesca finalmente a dare ai cittadini il servizio cui hanno
diritto, senza che siano costretti ad affrontare lunghe trafile
burocratiche o complesse questioni finanziarie.
Non siamo molto soddisfatti della risposta e ci riserviamo di
tornare ad insistere sul problema.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi sembra che l'atteggiamento
dell'Assessore, sul problema dell'ortopedia stia leggermente
cambiando e vorrei ben capire, pertanto, se effettivamente si
voglio seguire due strade per cercare di risolverlo.
Da una parte, mi è sembrato di capire che il concorso per
l'assegnazione del posto di primario di ortopedia, pur dopo molte
traversie, stia finalmente giungendo a conclusione. Mi auguro
fermamente che ciò avvenga, anche con il ricorso a tutte le
disponibilità che ci consentano di farlo espletare in qualsiasi
modo ed in qualsiasi posto, perché è una tappa fondamentale per
iniziare a risalire la china.
Dall'altra parte mi sembra che si dovrebbe procedere ad una
revisione del piano sanitario per definire meglio la posizione
dell'unità di ortopedia e traumatologia, nel senso che le opzioni
delle quali si è parlato sino ad oggi risultano un po' sorpassate,
rispetto ai progetti che la Giunta intende attuare. Da questo punto
di vista, però, mi preme sottolineare che il nodo fondamentale
della nuova posizione rimane comunque il problema dei rapporti che
questa unità avrebbe con il pronto soccorso.
Chiedo all'Assessore di tener conto nelle sue previsioni del
fatto che l'ortopedia e la traumatologia, pur costituendo un
problema complesso da sempre, è comunque una specialità che
abbisogna anche di un suo riconoscimento. Ora, nel momento in cui
le attività istituzionali di reparto e di ambulatorio gravano così
pesantemente sul personale, che opera già in strutture inadeguate
per l'insufficienza dello spazio disponibile, sarebbe opportuno non
caricare ulteriormente il personale di funzioni e compiti che non
gli sono propri. Sappiamo benissimo, come mi sembra che l'Assessore
abbia riferito anche in sede di Commissione, che c'è la prospettiva
di cambiare l'attuale situazione o, almeno, in questo senso io
interpreto le parole dell'Assessore.
Mi è sembrato, invece, un po' stupito dei problemi sollevati in
merito al funzionamento del centro traumatologico di Pila. Le
lamentele delle quali io mi sono fatto portavoce, sono state
rivolte da persone che hanno effettivamente usufruito del servizio
di quel centro, dove peraltro non viene svolto sul posto il lavoro
ortopedico. I traumatizzati, infatti, vengono solo "steccati" e
controllati, e poi trasferiti ad Aosta. Il trasferimento, poi, non
avviene in modo agevole e adeguato alle necessità...
(...INTERRUZIONE...)
Sto precisando i punti ai quali intendevo riferirmi.
In secondo luogo sono state sollevate delle lamentele da parte
del personale medico, sull'organizzazione del centro
traumatologico, che è affidato in gestione ad una società non
medica. Di questo argomento, comunque, potremo riparlare in
seguito.
Credo che le difficoltà incontrate sull'ultimo problema, quello
delle convenzioni, valgano a chiarire con sufficiente chiarezza che
la strada intrapresa possa essere considerata solo un tampone
temporaneo, ma non certo la soluzione definitiva che, invece, a mio
parere è da ricercarsi nella scelta effettuata dai molti valdostani
che hanno preferito andarsi a curare all'estero.
Poiché sono stati presentati parecchi modelli 111 o 112, per
l'assistenza all'estero, che è stata ricercata specie per esigenze
ortopediche, io penso che, pur non intendendo incentivare questa
procedura, forse, oltre al progetto di formazione professionale,
per risolvere in tempi brevi il problema dell'ortopedia,
occorrerebbe prendere contatti con l'Università di Lione o con
altri centri specialistici francesi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK