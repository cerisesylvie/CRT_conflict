Consiglio Regionale della Valle d'Aosta - Oggetto del Consiglio n. 898 del 30 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 898 del 30 novembre 2009 - Resoconto
OGGETTO N. 898/XIII - Interpellanza: "Problematiche relative
all'erogazione dell'assegno di mantenimento a tutela dei
minori".
Interpellanza
Ricordato che l'11 marzo scorso il Consiglio regionale,
all'unanimità dei presenti, ha approvato una risoluzione che
impegna la Giunta a monitorare il problema della mancata erogazione
dell'assegno di mantenimento a tutela del minore ed a presentare,
entro un anno, un disegno di legge a supporto dei nuclei familiari
in cui sono presenti minori nei confronti dei quali non vengono
versati gli alimenti previsti;
Ribadito che la nostra Regione ha un'incidenza di separazioni
e divorzi tra le più alte d'Italia e che il mancato o il parziale
versamento degli assegni di mantenimento interessa un terzo delle
coppie separate e divorziate, con un rilevante impatto economico e
sociale su questi nuclei familiari;
Tenuto conto che mancano solo tre mesi alla scadenza degli
impegni approvati unanimemente dal Consiglio Valle;
i sottoscritti Consiglieri regionali
Interpellano
la Giunta regionale per conoscere se intenda:
1) condividere con la V Commissione consiliare il
monitoraggio del problema delle mancate erogazioni dell'assegno di
mantenimento a tutela dei minori;
2) rispettare i tempi, indicati nella risoluzione consiliare
dell'11 marzo scorso, di presentazione di un progetto di legge
sull'assistenza economica per questi minori ed i loro nuclei
familiari.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
Grazie ad un'iniziativa del Partito Democratico l'11 marzo
scorso il Consiglio regionale ha approvato all'unanimità dei
presenti una risoluzione che impegna la Giunta regionale a
monitorare il problema della mancata erogazione dell'assegno di
mantenimento a tutela del minore e a presentare, entro un anno, un
disegno di legge a supporto dei nuclei familiari in cui siano
presenti minori nei confronti dei quali non vengono versati gli
alimenti previsti. Siamo a tre mesi dalla scadenza di questo
impegno e presentiamo questa iniziativa per stimolare la Giunta a
mantenere gli impegni assunti con quella risoluzione.
La particolare attenzione per questo problema nasce dalla
profonda convinzione che la Valle d'Aosta, avendo un'incidenza di
separazione e di divorzi fra le più alte d'Italia, è
particolarmente interessata da queste difficoltà. Difficoltà per
certi versi inevitabili, in quanto le separazioni e il divorzio
comportano non solo rilevanti spese giudiziarie e di nuova
abitazione per il coniuge che lascia il tetto coniugale, ma anche
un oggettivo indebolimento economico di entrambe le parti, che non
godono più del beneficio rappresentato dall'unione familiare. Ciò
comporta che le separazioni e il divorzio rendono più deboli
finanziariamente entrambi i coniugi e da ciò ne consegue una
maggiore probabilità che i minori di queste famiglie possono
rischiare di dover subire gli effetti economici negativi delle
scelte dei genitori, oltre evidentemente ai già pesanti effetti
negativi psicologici e relazionali. Per questo riteniamo che
l'Amministrazione regionale debba farsi carico di un aiuto che vada
a proteggere i minori e li tuteli dalle possibili conseguenze delle
mancate erogazioni degli assegni di mantenimento, più in generale
dell'indebolimento economico e finanziario dei loro genitori a
causa della separazione e del divorzio.
Per questi motivi chiediamo alla Giunta regionale, anche con la
V Commissione, di condividere il monitoraggio dell'incidenza di
questo problema nella nostra società, al fine di condividere quali
provvedimenti possono essere presi, compatibilmente con le
possibilità del bilancio regionale. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Ringrazio la collega Fontana per aver ricordato questo impegno
che ci siamo presi nel mese di marzo. Ricordo la risoluzione che è
stata votata in Consiglio nella quale si diceva di monitorare
quanto più possibile, a livello regionale, il problema della
mancata erogazione dell'assegno di mantenimento e di presentare,
entro un anno, il disegno di legge sull'assistenza economica sopra
richiamato, all'interno del quale siano previsti interventi di
supporto a nuclei familiari in cui sono presenti i minori, nei
confronti dei quali non vengono versati gli alimenti previsti.
Per dire che stiamo nei tempi, abbiamo già una bozza di questa
legge di revisione all'assistenza economica, dove stiamo
attentamente valutando la situazione di disagio delle famiglie, in
particolare quelle monoparentali, attraverso la definizione di una
serie di misure di sostegno che intervengano trasversalmente in
tutte le fasi di crescita dei minori. Quindi è mia cura stare
attento che sia preso in considerazione anche l'aspetto della
risoluzione.
Brevemente, poi, sono disponibile in V Commissione a relazionare
in modo più approfondito. Dal monitoraggio che abbiamo fatto finora
su due ambiti, su quello civile e su quello penale, rispetto al
Tribunale ordinario a cui afferiscono i provvedimenti civili, nel
2008 sono stati attivati 10 provvedimenti. Il tribunale ha
segnalato inoltre di aver effettuato numerosi colloqui con persone
che sostenevano di trovarsi in una situazione di mancata
riscossione dell'assegno di mantenimento che successivamente poi
non hanno presentato alcuna denuncia.
Rispetto alla Procura del Tribunale, a cui competono le cause
penali, nel periodo dal 1° gennaio 2008 al 31 ottobre 2009 sono
state presentate 152 istanze riguardanti la mancata erogazione
dell'assegno di mantenimento, quindi non posso far altro che
confermare che stiamo procedendo e rispettando i tempi di impegno
che ci eravamo presi.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per la risposta che
mi ha dato, questo mi tranquillizza; visto che questo argomento è
un argomento molto importante, mi ritengo soddisfatta della
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK