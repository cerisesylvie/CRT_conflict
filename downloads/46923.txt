Consiglio Regionale della Valle d'Aosta - Oggetto del Consiglio n. 3271 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3271 del 8 febbraio 2024 - Resoconto
OGGETTO N. 3271/XVI - Interpellanza: "Coerenza con i principi
di eco-sostenibilità e con gli impegni dell'Agenda 2030 della nuova
telecabina Pila-Couis".
Bertin (Presidente) -
Consiglieri, proseguiamo ancora con
un'interpellanza o interrompiamo qui? Facciamo ancora una? Punto n.
80. Consigliere Lucianaz a lei la parola.
Lucianaz (RV) -
Merci Présidan, predzèn de Peuila
.
[Traduzione letterale dal patois: Grazie Presidente, parliamo di
Pila]. Cercherò di essere abbastanza rapido perché tutti hanno
piacere di finire per le ore otto. Questa interpellanza direi che
sia biforcuta, un po' come l'ottava bolgia dantesca, cioè parliamo
di ambiente ma parliamo anche di risorsa dell'acqua e vediamo se
riusciamo ad ottenere le risposte che ci interessano.
Come sapete il Couis, nelle vecchie cartine, fino al secolo
scorso, era tutta la zona a monte degli alpeggi di Pila, La Gorraz,
Grimondet, eccetera, era tutto Couis, quindi Couis è un termine
antico.
Con questa interpellanza si richiama il documento che questa
maggioranza ha sostenuto a piè sospinto, cioè la strategia di
sviluppo sostenibile della Valle d'Aosta 2030, integrata con il
quadro strategico regionale; in particolare, mi riferisco ai
capitoli "Tutelare il paesaggio, contenere il consumo del suolo",
nella fattispecie, la deliberazione della Giunta regionale 384/22
indirizzata ad approvare l'adesione alla Carta nazionale dei
principi sull'uso sostenibile del suolo, sul suo principio di
sostenibilità, che orienta un'azione rafforzata nel Governo del
territorio, nella programmazione territoriale e gestione integrata
dell'acqua e dei suoli. Si richiama anche la strategia di sviluppo
sostenibile di Valle d'Aosta 2030 - siamo sempre lì - proprio
nell'ottica della sostenibilità che sancisce una nuova visione
della gestione del suolo quale bene comune e risorsa non
rinnovabile, connettendola con l'esigenza manifestamente espressa
di adattamento ai cambiamenti climatici, con le azioni a tutela e
valorizzazione della biodiversità, una logica rinnovata del consumo
del suolo che trovi un'adeguata compensazione nella restituzione
dei servizi ecosistemici compromessi al territorio.
Tutte queste cose le avete sostenute voi della maggioranza un
anno fa e le avete votate, giustamente.
La volontà espressa dai progettisti della struttura posta in
cima al Couis 1 è la valorizzazione del territorio, in quanto punto
fondamentale dell'architettura alpina, che deve saper scovare il
nesso tra l'identità di montagna e il progetto impiantistico,
rendendo l'immagine del contesto omogenea, grazie ad interventi di
pregio e l'utilizzo di materiali innovativi.
Questo ha permesso il concorso di progettazione nato grazie
all'opportunità concessa dal codice degli appalti e il tipo di
approccio utilizzato è stato dettato in virtù della complessità
dell'intervento.
Ricordo anche le parole del Presidente della Pila, Davide
Vuillermoz che nell'opuscolo "The Beginning of a New Story"
definisce la realizzazione della Couis Star, della stella del
Couis, una prospettiva nuova e ambiziosa per beneficiare di un
rifugio dotato di tutti i
confort
che, anche costruire ad
alta quota richiede, laddove la natura è la padrona incontrastata,
l'uomo deve riuscire a ricreare un'architettura che abbia un legame
solido e indissolubile con tutto ciò che la circonda. La natura
circostante si deve intrecciare armonicamente al tessuto
architettonico unendo al fascino e la bellezza del suo paesaggio la
verticalità del nuovo che avanza.
Non vado oltre, sembra una poesia. Io tutto questo in questa
Couis Star non lo vedo, ognuno ha i suoi gusti, sicuramente c'è
qualcuno che apprezza una certa architettura, io in cima al Couis
tutta questa poesia armoniosa, se mi permettete, non la vedo, e non
vedo la necessità di sostenere economicamente, con denaro pubblico,
queste apparentemente innovative e fantasiose creazioni.
Con tutto questo si sottolinea la cronica mancanza di acqua, che
si è manifestata negli ultimi anni, e di cui puntualmente il
Governo regionale fa menzione - e più volte è stato sottolineato in
Commissione, anche dalla dirigenza della struttura regionale e ne
abbiamo spesso discusso - di carenza d'acqua, che determina
pertanto la necessità di limitare il più possibile l'uso,
soprattutto se non destinato ad esigenze primarie e che si
contrappone palesemente alla necessità di drenare acqua nelle zone
basse sotto Pila, dalle risorgive a valle della stazione turistica
per pomparle per oltre mille metri sui crinali delle vette,
immagazzinandole in voluminosi depositi ricavati scavando la
montagna, demolendo parte della montagna e creando enormi cisterne
in cemento armato, immagino.
Tutte queste premesse per interpellare il Governo:
1) quale sia lo stato dell'arte della progettazione ed
esecuzione della nuova telecabina Pila-Couis che tutti quanti
abbiamo piacere che entri al più presto in funzione, e comunque, in
particolare, ci interessa sapere della progettazione dell'area
riservata all'area rifugio e ristorazione;
2) per quale motivo, dal 1° agosto 2023, giorno di
quell'interessante visita sul sito, non abbiamo più - almeno, io no
-  avuto informazioni sullo stato di avanzamento dei lavori
dell'impianto, della nuova telecabina, report, sistemi di adduzione
e immagazzinamento delle acque potabili, nonché dell'acqua prevista
per l'innevamento artificiale e di tutte le altre forniture di
servizi della nuova stazione funiviaria posta a monte
dell'impianto.
Termino parlando della stella del Couis: se l'impatto della
stella del Couis, posta sul delicatissimo crinale della Platta de
Grevon, e a mio avviso totalmente incongruente con tutte le
premesse che vi ho citato prima, non è così incongruente, intendo
con i principi dell'ecosostenibilità che voi ad ogni piè sospinto
richiamate citandone i programmi di sostenibilità, tutela del
territorio, e che possegga i requisiti minimi di coerenza con le
linee sancite dagli impegni di Agenda 2030, del quadro strategico
regionale e la strategia di sviluppo sostenibile.
Insomma, un sacco di parole per fare esattamente il contrario di
quanto spesso e volentieri ci venite a raccontare.
Speriamo che le cose vadano nella direzione giusta. Lascio a voi
la parola, sono curioso di sentire cosa ci raccontate.
Presidente -
Risponde l'assessore Bertschy.
Bertschy (AV-VdA Unie) -
Questa è una di quelle classiche
interpellanze che, qualsiasi cosa dici, sei già sicuro di che cosa
prendi, però non è un problema, nel senso che per fortuna siamo qui
per portare avanti le nostre posizioni politiche, cercare di farlo
al meglio e io rispetto quella del collega Lucianaz, anche nella
sua illustrazione.
Cercherò di essere breve e poi alla fine dirò anche perché.
Intanto, quale sia lo stato dell'arte e la progettazione: nel
corso della scorsa estate sono stati avviati i lavori necessari
alla realizzazione delle opere funiviarie, che hanno visto in
particolare l'esecuzione degli sbancamenti necessari a dar sede
alla fondazione della stazione di monte, dei sostegni limitrofi
alla stessa e la successiva realizzazione di alcuni plinti di
sostegno e della fondazione della stazione, nonché quelli necessari
ad ospitare la stazione di arrivo del nuovo impianto funiviario e
l'annessa area di attestamento della pista 27, con la successiva
posa di paravalanghe posti a protezione della stazione a monte
dell'impianto.
Nello stesso periodo, sono stati altresì avviati lavori in pista
complementari a quelli di realizzazione del nuovo impianto
funiviario, segnatamente gli interventi di adeguamento funzionale
della pista n. 9, con la contestuale realizzazione della linea di
innevamento programmato, interventi di adeguamento funzionale del
tratto terminale della pista n. 15, della pista 7, nonché della
pista di raccordo 627 e 97.
I lavori relativi al punto di ristoro panoramico verranno
avviati nel corso della prossima estate ed eseguiti contestualmente
alla realizzazione del secondo tronco dell'impianto funiviario.
Il progetto definitivo funiviario ed esecutivo delle
infrastrutture è stato trasmesso alla Regione in data 17 agosto
2023 ai sensi e per gli effetti di cui all'articolo 28 della legge
regionale 20/2008 e approvato anche parzialmente in data 5
settembre 2023.
Il progetto esecutivo, relativo alle opere non funiviarie, è in
fase di perfezionamento e verrà sottoposto quanto prima alla
verifica prevista dall'articolo 26 del decreto 50/2016 per la
successiva approvazione.
Ricordo che il punto di ristoro è finanziato con risorse proprie
della società, si può dire che sono risorse di una società
pubblica, però è solo per dire che non è finanziato dalle leggi di
settore.
Per quanto riguarda il secondo quesito, intanto qui non avevo
capito, ma in ogni caso faccio ammenda e mi occupo di produrre una
relazione per lei, ma anche per la Commissione, per dire qual è lo
stato di avanzamento dei lavori, visto che avevamo fatto un
sopralluogo insieme e l'obiettivo era quello di continuare a
seguire il cantiere.
Per quanto concerne gli aspetti connessi all'utilizzo delle
risorse idriche, premesso che tale informazione era già stata
richiesta al Dipartimento programmazione, risorse idriche e
territorio in data 20 gennaio, nell'ambito della procedura di VIA,
ed evaso il completamento della suddetta istruttoria, si rimanda
ancora una volta, come avevamo già fatto in precedenza, a quanto
illustrato in tutti gli atti che sono pubblicati nel SIA (impatti
sulle acque), che sono scaricabili ai
link
che poi le
fornirò nella relazione, però la società aveva evidenziato che si
trattava di una gestione delle acque assolutamente rispettosa e
compatibile del luogo, con un serbatoio di accumulo che potesse
mettere in condizioni di dare il servizio e allo stesso tempo di
non precludere il servizio degli altri punti di ristoro.
In relazione all'estensione dell'impianto d'innevamento, si
evidenzia che tali linee verranno alimentate intercettando quelle
esistenti e che pertanto non si prevede allo stato attuale di
progetto alcuna variazione e prelievi alle concessioni in essere
utilizzate per il riempimento dei bacini esistenti.
Riguardo all'ultima domanda (se sia a suo giudizio l'impatto
della monumentale stella del Couis posta sul crinale in linea con
le linee sancita dall'impegno dell'Agenda 2030), tutti i documenti
che lei ha citato sono documenti che sono oggetto delle valutazioni
che le conferenze dei servizi e le strutture, nel fare il loro
lavoro, hanno non solo a disposizione, ma sono di aiuto a
realizzare la migliore sintesi degli obiettivi di tutti, perché poi
lo sappiamo bene che, quando si fa un investimento in un
territorio, non per forza di cose si rispetta il punto di vista di
tutti, però quelli sono documenti che hanno permesso di dare le
autorizzazioni, fare tutto il lavoro istruttorio per ogni servizio
per rispettare tutti questi aspetti.
Sicuramente, la Stella ha un impatto, come hanno un impatto
altri investimenti che in passato sono stati oggetto di discussione
e anche di valutazione critica, perché ogni volta che siamo a
portare un investimento in una zona di montagna (io mi ricordo le
grandi discussioni sullo Skyway a riguardo di questo), ci sono
delle valutazioni che devono tenere anche di conto che l'Agenda
2030 ha anche parlato di sviluppo economico, di sviluppo dei
territori per dare delle risposte in termini occupazionali e
attraverso certe scelte si cerca di portare avanti quello che,
ripeto, è alla base delle valutazioni di tipo tecnico che vengono
fatte.
Sicuramente, c'è un impatto, bisognerà cercare di fare la
migliore realizzazione possibile, ma allo stesso tempo è un lavoro
che dovrebbe far crescere la qualità generale dei servizi,
razionalizza tutta una serie di impianti che sono alla base delle
concessioni.
La cosa molto positiva che quest'anno possiamo registrare è che
la Pila è in forte aumento sia di fatturato che di presenza, più
10% di presenze e più 20% sull'anno e 32% sui tre anni di
fatturato.
Speriamo che anche questa progettualità, che è stata lanciata,
possa essere stata utile a far crescere l'attenzione verso il
comprensorio e a portarlo a quelle risposte che, in termini
economico-sociali, possono dare occupazione e sviluppo.
Presidente -
Consigliere Lucianaz, a lei la parola.
Lucianaz (RV) -
Assessore, capisco benissimo tutta quanta
la filosofia della sua risposta, ci mancherebbe. Tutti quanti
sappiamo quali sono le esigenze dell'attività turistica, abbiamo
stravolto quella zona, sono scelte. Sicuramente era indispensabile
realizzare il nuovo impianto: c'è modo e modo per realizzarlo,
questa è stata una scelta.
Personalmente, non mi piace quella stella, però è un fatto
personale, sono libero di esprimere i miei gusti, spero che si
cambi e si modifichi l'impatto di quella struttura, poi ci sarà
comunque chi decide, io lo segnalo oggi in questa situazione.
Approfondiremo invece il discorso dell'acqua perché si fa un
gran parlare dell'utilizzo dell'acqua, si continua a sottoscrivere
documenti e impegni e poi vediamo che l'acqua è utilizzata in zone
che effettivamente posso essere dedite a dubbi, a
interessamenti.
Comunque che vada avanti quest'impianto, ci mancherebbe, la
ringrazio per la risposta, staremo vigili, tanto non siamo i soli
ad occuparsi di quest'argomento. Grazie e buonasera.
Presidente -
Con questo punto all'ordine del giorno
concludiamo i lavori odierni. Ci aggiorniamo a domani, alle ore
09:00. Il Consiglio è terminato per oggi.
---
La seduta termina alle ore 20:04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK