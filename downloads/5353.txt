Consiglio Regionale della Valle d'Aosta - Oggetto del Consiglio n. 245 del 20 aprile 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 245 del 20 aprile 1983 - Resoconto
OGGETTO N. 245/VII - ORIENTAMENTI DELLA GIUNTA REGIONALE IN
MATERIA DI AMMISSIBILITA' AI FONDI REGIONALI DI ROTAZIONE PER LA
RISTRUTTURAZIONE DI FABBRICATI. (Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Tonino e Péaquin.
INTERPELLANZA
Con delibera 7011 del 23 dicembre 1982, pubblicata il 10 gennaio
1983, la Giunta regionale ha ammesso alla concessione di un mutuo
di 100 milioni (ai sensi del capo I della legge sui fondi di
rotazione) una domanda relativa ad un fabbricato, sito in comune di
Torgnon.
Poichè dalle premesse della deliberazione si apprende che nel
marzo '82
la domanda di mutuo per lo stesso edificio era stata respinta,
poichè risultava che il fabbricato era stato demolito completamente
e successivamente ricostruito.
I sottoscritti Consiglieri regionali
del Gruppo comunista
INTERPELLANO
l'Assessore al Turismo, Urbanistica e Beni Culturali per
conoscere:
i motivi per cui la Giunta regionale ha assunto nel giro di
pochi mesi orientamenti così diversi;
quale sarà in futuro il comportamento della Giunta regionale
in casi analoghi.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Abbiamo avuto fra le mani la delibera
7011 del 12/82 della Giunta regionale, con la quale la Giunta ha
concesso ad un abitante di Torgnon un mutuo di 100 milioni sui
fondi di rotazione destinati al recupero dei villaggi rurali. Dalla
delibera di Giunta risulta che la Giunta rispetto a
quell'intervento ha cambiato opinione. In un primo momento, marzo
1982, la domanda in questione era stata respinta perchè i tecnici
incaricati avevano verificato sul posto che si trattava di una
completa demolizione e ricostruzione del fabbricato, in contrasto
con la legge che prevede solo finanziamenti per interventi che
siano di restauro o di risanamento conservativo di fabbricati. La
Giunta giustifica questo suo cambiamento si opinione dicendo che
l'edificio era pericolante, per cui la demolizione e ricostruzione
è risultata, par di capire, indispensabile.
Noi abbiamo voluto sollevare la questione, perchè ci troviamo di
fronte ad un trattamento diverso rispetto ad altri casi, cioè ci
sono disparità di trattamento che sono ormai evidenti
nell'applicazione di questa legge. Ho qui sottomano delibere del
luglio 1982, non voglio fare i nomi perchè non mi interessa, però
un intervento a Fénis non è stato ammesso perchè trattasi della
ricostruzione di un rudere, in contrasto pertanto con la legge che
prevede esclusivamente opere di restauro o risanamento
conservativo; un altro intervento sempre nella stessa seduta, è
stato dichiarato inammissibile in quanto prevede una ricostruzione
in contrasto con la legge; come pure una altra ristrutturazione in
Comune di Quart, perchè trattasi di ricostruzione parziale, nel
senso che è prevista la demolizione e successiva ricostruzione di
tutta la parte del fabbricato sovrastante il primo
orizzontamento.
Se questi cittadini che sono stati esclusi non ricorrono
all'espediente di trovare qualcuno che dichiara che hanno demolito
perchè si trattava di interventi su fabbricati quasi pericolanti,
restano esclusi dal finanziamento.
Sulla base di questi dati chiediamo con un'interpellanza qual è
l'orientamento della Giunta regionale. Voglio tra l'altro ricordare
all'Assessore che l'anno scorso, si tratta di una delibera del
1982, il Consiglio si era espresso sulla questione: in seguito ad
una mozione presentata dai Consiglieri Maquignaz, Lanièce,
Lustrissy, Fosson, Martin e Voyat, in cui fra le altre cose si
faceva riferimento a questo problema di interpretazione della legge
sui fondi di rotazione, il Consiglio delibera (leggo testualmente)
" di dare mandato alla Giunta in collaborazione col le Commissioni
competenti, di studiare e proporre al Consiglio stesso entro la
fine del corrente anno (cioè entro la fine del 1982) modificazioni
alla legislazione sui fondi di rotazione in vigore per ovviare alle
segnalate incogruenze e difficoltà".
O il problema viene affrontata seriamente con la possibilità di
valutare di volta in volta l'interpretazione che dà la Giunta,
oppure questa eccessiva discrezionalità della Giunta non ci va
bene.
PRESIDENTE
: Ha chiesto di parlare l'Assessore Pollicini,
ne ha facoltà.
POLLICINI - (D.P.):
Innanzitutto vorrei sottolineare una
cosa, che mi pare molto importante ed è la chiarezza di quella
delibera, la quale proprio per onestà riporta esattamente il
dispositivo della prima delibera di reiezione della domanda da
parte del richiedente, quindi pare che sotto il profilo della
correttezza non vi siano dubbi.
Va poi ricordato un fatto che mi sembra anche questo molto
importante: noi non riteniamo di essere degli assolutisti quando
esprimiamo un giudizio che viene fatto da una Commissione tecnica,
ma esistono, è sempre esistito, continuerà ad essere operante, una
formula che consente al richiedente, quando si vede respinta una
domanda, la
possibilità di richiedere il riesame della
domanda stessa, adducendo quelle motivazioni secondo lui a
giustificazione della richiesta di riesame. Nel caso specifico cui
fa riferimento l'interpellanza dei Consiglieri del Gruppo
comunista, quello che mi pare importante è che questo tipo di
domanda di riesame della proposta, e non è il solo, è accompagnata
da una relazione con la quale si constata che le condizioni
statiche della casa erano piuttosto precarie, e poi non è vero che
tutta la casa sia stata demolita come appare nel primo reperto; è
stato constatato ed è constatabile ancora oggi che la parte
posteriore di questo edificio è stata conservata e quindi è rimasta
in piedi. La comunicazione che abbiamo fatto all'interessato è del
19.5.1982 e la richiesta è pervenuta nel mese di novembre corredata
con quella documentazione che ha fatto riaprire l'esame. La Giunta
ha deliberato subito nel mese di dicembre, quindi non ha deliberato
sotto elezioni, considerando quelle che erano le notizie nuove che
consentivano di rivedere la decisione primitiva.
Per quanto riguarda poi il comportamento della Giunta, se sono
cioè casi unici o da verificarsi invece di volta in volta, debbo
dire che la Giunta è sempre stata disponibile al riesame di quelle
domande respinte quando vi sono motivazioni che a giudizio sereno,
obiettivo, vengono considerate degne di essere accettate. Quindi
non è un caso unico. L'istituto della richiesta di riesame, non
parlo di ricorso, ma di riesame, corredato dalla documentazione da
fotografie, da testimonianze e da altri dati che consentono di
rivedere il giudizio, è un istituto che è sempre rimasto operante
come lo era prima e penso lo sarà domani.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Non siamo soddisfatti del tipo di
risposta e voglio spiegare chiaramente il perchè. Oggi abbiamo una
Commissione tecnica che giudica i progetti sulla base del dettato
della legge, perchè è indubbio che quando si parla di restauro e
risanamento conservativo ci sono descrizioni esaurienti su quello
che si intende per restauro e risanamento conservativo, per cui la
Commissione tecnica è tenuta a dare un giudizio tecnico valutando
questa disposizione legislativa. La possibilità di ricorso nel
senso di cambiare questa valutazione è nelle mani della Giunta ed è
a disposizione di coloro che sanno che possono bussare alle porte
della Giunta per avere il mutuo. Molti di coloro che hanno avuto la
domanda respinta perchè in contrasto con la legge, non fanno più
ricorso perchè sanno di avere, magari in buona fede, violato la
disposizione della legge. La nostra opinione è che la Giunta
intanto rispetti le deliberazioni prese dal Consiglio che la
impegnavano a presentare eventuali modificazioni, e che comunque su
questo tema debba assolutamente o modificare la norma legislativa,
oppure presentare un regolamento di applicazione di quella legge,
in modo che ci sia chiaro fin dal momento in cui si presenta il
progetto, a che cosa si va incontro. Altrimenti, ripeto, la cosa
deve essere rivista non perchè siamo sotto le elezioni (gli amici
si possono anche favorire molto prima della scadenza elettorale,
anzi è più importante farlo prima) ma perchè dal nostro punto di
vista la discrezionalità esiste
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK