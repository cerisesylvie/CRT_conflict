Consiglio Regionale della Valle d'Aosta - Oggetto del Consiglio n. 2829 del 21 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2829 del 21 giugno 2007 - Resoconto
OGGETTO N. 2829/XII - Aumento della competitività delle
stazioni invernali della Valle d'Aosta. (Interpellanza)
Interpellanza
Venuti a conoscenza dalla relazione della Banca d'Italia
sull'economia della Valle d'Aosta nell'anno 2006 che tra il 1999 e
il 2007 i prezzi degli skipass sono aumentati molto più
significativamente in Valle d'Aosta che nell'Alta Savoia o nel
Vallese;
Constatato inoltre che gli impianti di risalita in Valle
d'Aosta, in rapporto alle presenze invernali di turisti,
rappresentano circa 1/3 di quelle disponibili per gli sciatori in
Vallese e in Alta Savoia, evidenziando quindi una molto maggiore
qualità dell'offerta nel dipartimento francese e nel cantone
svizzero;
Tenuto conto che sempre più, nei prossimi anni, la
competitività internazionale nel settore degli sport invernali sarà
di altissimo livello, non solo per il miglioramento qualitativo
delle stazioni tradizionali alpine, ma anche per la "discesa in
campo" di nuove località dell'Est Europeo e asiatiche (è da
segnalare in particolare la candidatura di Soçi, in Ucraina, per le
olimpiadi invernali 2014);
Ricordato che il settore dello sci si dovrà confrontare nei
prossimi anni con un processo di rilevante ristrutturazione, legato
agli impressionanti cambiamenti climatici che stiamo
vivendo;
i sottoscritti Consiglieri regionali
Interpellano
il Governo regionale per conoscere se intenda:
1) aumentare la competitività delle stazioni invernali
valdostane, attraverso il contenimento dei costi degli skipass,
giornalieri e settimanali, reso possibile dal drastico contenimento
delle spese ottenibile, attraverso l'unificazione di tutte le
società di impianti di risalita a maggioranza regionale;
2) migliorare la qualità dell'offerta degli impianti di
risalita attraverso l'apertura di un tavolo di confronto con le
comunità locali (ad esempio Champorcher, Cogne, ecc....) al fine di
coordinare le attività degli impianti di risalita anche con quelle
società a proprietà pubblica, anche se non regionale, anche al fine
di sollevare tali enti locali dai pesanti oneri finanziari che
l'attuale frammentazione societaria comporta;
3) attivare un tavolo di confronto con le pubbliche autorità
dell'Alta Savoia e del Vallese al fine di mettere in rete la
gestione degli impianti di risalita, in un'ottica transfrontaliera
di solidarietà e di sviluppo, anche al fine di incrementare
economie di scala gestionale;
4) aprire un confronto con la Compagnie des Alpes S.A. al
fine di verificare la possibilità di paternariati o alleanze tra
pubblico e privato, in questa nuova prospettiva, indispensabili a
mantenere accettabili livelli di competitività nei prossimi
anni.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- Questa è un'interpellanza che è nata
da quella ottima relazione che è stata fatta dalla Banca d'Italia
nella sua prolusione annuale nella sede dell'Università della Val
d'Aosta. Credo che quello sia un momento interessante per la nostra
Comunità e quest'anno la Banca d'Italia ha voluto completare con
intelligenza e con capacità di visione lontana l'abituale
resocontazione sulla fotografia della situazione economica
finanziaria della Val d'Aosta con alcuni temi specifici: uno dei
quali era un paragone turistico con il Vallese e l'Alta Savoia. Dal
che abbiamo scoperto che i prezzi degli "skipass" sono aumentati
molto meno in Alta Savoia e in Vallese che in Val d'Aosta dal 1999
al 2007 e questo a fronte di impianti di risalita molto più ricchi,
quindi è una situazione organizzativa più complessa, ha costi
maggiori. Di fronte a questi dati, in cui i nostri vicini si
dimostrano più abili di noi e, a fronte di prospettive inquietanti
in questo settore, perché già oggi ci sono delle stazioni
turistiche bulgare o rumene che consentono agli sciatori pacchetti
di settimane bianche a costi molto inferiori a quelli che possiamo
offrire noi grazie anche ai minori costi degli "skipass", si sta
per aprire un grande mercato dell'ex Unione sovietica per cui in
Ucraina la città di Soci si è candidata per le Olimpiadi invernali
2014 e sicuramente anche lì il prezzo e la notorietà che
quell'evento porterà consentirà di spostare altre importanti fette
di mercato verso di loro, quindi vi è una prospettiva che richiede
maggiore efficienza.
Ci chiedevamo se, tenendo conto di questa situazione, non si
volesse fare un tentativo da parte della Giunta di maggiore
competitività tagliando le spese, tagliando i costi e il costo più
grosso e più facile da tagliare è questa parcellizzazione delle
società di impianti di risalita di cui è proprietaria la Regione.
Abbiamo 5-6 "CdA" di società di cui siamo a maggioranza assoluta...
e altre decine di "CdA" di società in cui comunque la Regione, in
parte con il capitale rilevante, anche se di minoranza, in parte
con i finanziamenti, è determinante per la loro sopravvivenza, con
tutti i costi di 15 commercialisti diversi, 15 uffici acquisti
diversi, 15 manutenzioni diverse, 15 direttori di piste diversi e
via di questo passo. In questo senso se c'era la possibilità, anche
per le crisi che hanno vissuto alcune società come quella di
Champorcher e di Cogne, di aprire un tavolo di confronto con gli
enti locali per arrivare a una gestione unica regionale, che
consentirebbe, fra l'altro, di sollevare le comunità locali di pesi
non indifferenti. Perché poi non fare per una volta non il Monte
Bianco delle vetrine dei Consiglieri regionali, ma una Regione del
Monte Bianco effettiva cercando di fare rete e solidarietà con gli
impianti di risalita del Vallese in particolare, che stanno già
lavorando su questo tema e mettendo in piedi società comuni - qui
c'è solo quella per la gestione pratica dello "skipass" -, perché
si sono resi conto che o si danno una dimensione di un certo tipo,
tagliando i costi, costruendo una serie di economie di scala,
oppure si rischia di essere tagliati fuori.
In ultimo capire... visto che c'è già la presenza della
"Compagnie des Alpes", che è una società privata, ma a capitale
pubblico francese, al posto di questa scarsa comunicazione, se era
possibile fare delle prospettive di partenariato o di
collaborazione, visto che non solo gestisce uno degli impianti di
risalita in una delle principali stazioni di risalita della
Regione, Courmayeur, ma anche perché è una delle società che si è
confrontata con il mercato internazionale e sta gestendo stazioni
in molti Paesi. Dal punto di vista del "know how" delle conoscenze
di come affrontare il mercato globale, potrebbe essere un'occasione
interessante. Volevamo quindi avere un'idea se, di fronte a queste
prospettive di globalizzazione, l'efficienza potesse essere
raggiunta con una risistemazione e un potenziamento del nostro
sistema degli impianti di risalita.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Ci sarebbe molto da dire, ma ci siamo
impegnati a cercare di essere, se non brevi, perlomeno tollerabili
nelle nostre risposte. Prima cosa: quando si parla degli aumenti
degli "skipass", vorrei chiedere se questi sono riferiti a dei
valori assoluti o a dei valori percentuali relativi all'andamento
degli ultimi anni, perché è vero che c'è stato un aumento in Val
d'Aosta, era stato detto in questo Consiglio, ma un aumento che si
era verificato dopo alcuni anni di stasi, quindi i dati relativi
alla percentuale di crescita sono stati influenzati da ciò. Per
quanto riguarda la questione degli aumenti degli "skipass", queste
sono scelte delle società degli impianti a fune, che hanno una loro
assemblea e un loro direttivo e non della Regione, a meno che non
si pensi che la Regione per vie traverse intervenga nel determinare
questo. Io comunque non l'ho fatto, non intendo farlo, né lo farò.
Abbiamo nominato dei rappresentanti attraverso "Finaosta" nei
"CdA", a questi sta la capacità e il compito di gestire le società,
speriamo che lo facciano bene, se lo faranno male, cercheremo di
richiamarli ad un compito meglio svolto. La responsabilità di
questi aumenti, che peraltro non ho condiviso, ha fatto capo alle
società. Vengo ora a cercare di dare un po' di risposte, ma vorrei
ricordare, quando si parla di Alta Savoia e di Svizzera, che
parliamo di 2 Paesi totalmente diversi dall'Italia: la Francia
perché ha una realtà di sviluppo degli impianti di risalita di un
certo genere, la Svizzera perché ha la fortuna di essere calvinista
di cultura e non si porta dietro tutte le malattie culturali che ci
portiamo dietro noi. L'Alta Savoia ha una concentrazione di seconde
case e di capacità di accoglienza che batte di gran lunga, in
termini di presenze finali, il tanto decantato Sud Tirolo; ciò
significa che le persone che sono presenti in quelle località lo
sono in una misura tale per cui il raggiungimento di certi
equilibri è meno difficoltoso rispetto a noi, anche perché si
lavora su un territorio montano che è però totalmente diverso dal
punto di vista delle possibilità degli interventi e delle
infrastrutturazioni. La Svizzera è un Paese che fa turismo alpino
da sempre, che ha infrastrutturato in modo impressionante il suo
territorio con mezzi di trasporto efficaci, ma coraggiosi, ricordo
il famoso treno dell'"Eiger" che in Italia non è stato pensato in
passato...
(interruzione del Consigliere Sandri, fuori
microfono)
... nel Vallese possiamo parlare di altre stazioni, di tutto un
sistema di comunicazioni in luoghi in cui da noi sarebbe
impossibile. Non lo dico per contestarla, ricordo solo alcuni
elementi che non sono comuni fra noi e l'altro versante... ora ci
arrivo, ma è lei che mi ha citato la Svizzera e la Savoia. Altro
elemento di non scarsa considerazione è che in queste 2 Regioni la
gestione degli impianti di risalita è privata per larga parte.
Detto questo, le società degli impianti di risalita a maggioranza
regionale in questa Regione sono: "Monterosa", "Pila", "Funivie
Piccolo San Bernardo", "Funivie Monte Bianco", che raggiunge Punta
Helbronner. Così come evidenziato già in occasione di
un'interpellanza da voi formulata, si fa presente che le società di
impianti a fune valdostane hanno caratteristiche e dimensioni
differenti, difficilmente coordinabili con un'unica gestione. Vi
sono quelle grandi, che operano in concorrenza con i grandi
"domaines" europei, quelle piccole e locali che svolgono una
funzione di presidio economico sul territorio e consentono, oltre
al mantenimento di piccole attività economiche correlate, alberghi,
commercio, ristorazione e scuole di sci, un'offerta più rivolta
alle famiglie e ai giovani residenti. Nel corso degli ultimi 15-20
anni si sono verificate scelte più dinamiche legate più
strettamente al mercato con importanti cambiamenti di settore.
L'attuale società "Monterosa" è il risultato di una fusione di 5
società più piccole operanti nelle Vallate di Ayas e Gressoney;
alcune altre società che gestivano piccoli impianti non esistono
più: cambiamento climatico, scarsità di innevamento, una
collocazione strategica debole (Antey-Saint-André, Aymavilles,
Saint-Barthélemy, Etroubles, Saint-Denis, Emarèse). Il settore si è
profondamente rinnovato sia dal punto di vista delle strutture
impiantistiche, sia sotto il profilo operativo. Bisogna considerare
che, rispetto a 20 anni fa, le società funiviarie sono passate dal
mero esercizio degli impianti di risalita alla cura e gestione
delle piste e alla produzione di neve programmata. Rispetto al
1990, il numero degli impianti in Val d'Aosta si è ridotto passando
da 190 a 125. I comprensori sono stati razionalizzati e la portata
degli impianti nel rapporto persone/ora è intorno a 220mila
unità.
Bisogna ricordare che i bilanci delle società funiviarie sono in
larga parte condizionati da 3 voci di spesa che sono quelle
fondamentali, sulle quali le economie di scala a cui lei faceva
riferimento possono incidere in una misura esigua: la prima è
rappresentata dal costo del personale; la seconda dal costo
dell'energia e degli ammortamenti degli impianti; la terza dal
costo della realizzazione degli impianti e soprattutto
dell'acquisto e della gestione dei mezzi battipista. Queste sono le
condizioni in cui si opera e queste devono tener conto e possono
fare un conto economico sulla base del rapporto di frequentazione
da parte dei clienti rispetto ai comprensori. Questo è un calcolo
economico che non facciamo noi, ma che fanno le società degli
impianti di risalita.
Per quanto riguarda i comprensori sciistici direttamente
collegati, come La Thuile, La Rosière, o Valtournenche e Zermatt, è
sempre stata evidente la concorrenza che ha contraddistinto le
varie località alpine svizzere, francesi e italiane, così che lo
spazio per iniziative comuni non ha potuto che essere limitato. Va
sottolineato che in questi ultimi anni c'è stato un modo concorde
di procedere con una certa collaborazione, l'esempio dei rapporti
sempre migliori di collaborazione nel comprensorio La Thuile-La
Rosière ne sono un esempio, ne è anche l'esempio il fatto che oggi,
dal punto di vista dell'efficacia della qualità degli impianti, La
Thuile si trova ancora abbastanza avanti rispetto al comprensorio
di La Rosière, che ha però annunciato di voler fare negli anni a
venire importanti investimenti sotto questo punto di vista. La
possibilità di allargare i collegamenti è stata perseguita per
poter avere una platea sia di territorio, sia di fruitori più ampia
e un esempio ulteriore è stato introdotto con il collegamento con
gli accordi della Regione Piemonte con le piste di sci e di
impianti funiviari fra la Valle di Gressoney e di Alagna. Per
quanto riguarda la collaborazione con i comprensori di Francia e
Svizzera, laddove non era possibile realizzare un collegamento
diretto per ragioni fisiche evidenti, è stato istituito un unico
"skipass" di 6 giorni consecutivi denominato nel caso del Monte
Bianco "Autour du Mont Blanc", che è valido nei comprensori della
Val d'Aosta, "les 4 vallées" della Svizzera e Chamonix. Un'altra
iniziativa concerne la possibilità con l'acquisto dello stagionale
regionale di sciare per alcune volte in comprensori sciistici delle
"4 vallées" e nel comprensorio di Chamonix. Tali iniziative
derivano da una serie di attività di comunicazione e di confronto
fra le istituzioni regionali e gli operatori d'oltralpe, che hanno
per ora fornito delle risposte positive in termini di adesione
degli sciatori e più indirettamente in termini promozionali; si
tratta di alcuni primi passi che sono stati perseguiti da alcuni
anni, rispetto ai quali ci si aspetta che vi siano dei
miglioramenti, anche perché la necessità di "fare sistema", che
peraltro lei ha ricordato, è presente nei vari comprensori
sciistici che un po' per volta si stanno convertendo a questa idea
di poter ottenere migliori risultati con migliori forme di
collaborazione.
Lei poi ha citato la società francese "Compagnie des Alpes", che
gestisce il comprensorio sciistico di Courmayeur dal 1996.
Attualmente questa società non ha manifestato direttamente o
indirettamente la volontà di acquisire anche solo parzialmente
quote di altre società sul territorio valdostano. Qui esprimo
un'opinione di carattere personale, rispetto alla quale sarei non
contrario a una tale scelta, ma l'amministrazione pubblica non ha
il compito di sollecitare da questo punto di vista la società, che,
se decidesse di fare delle scelte di tale genere, mi vedrebbe
appunto, non contrario. Questa società è presente in Val d'Aosta,
ma è un vero "leader" nel settore soprattutto in Francia, una
società privata che gestisce grandi comprensori. Ha fatto delle
esperienze nel comprensorio di Courmayeur, dove il territorio, dal
punto di vista degli interventi, della manutenzione e della
realizzazione degli impianti, è più difficile rispetto ad altre
realtà che loro gestiscono, dove la facilità di intervenire e di
realizzare piste e poterle mantenere è più marcata rispetto al
nostro territorio, cosa che avviene anche in Trentino, perché sia
in Sud Tirolo, sia in Trentino non vi è confronto con i livelli di
difficoltà di realizzazione e di mantenimento dalle nostre parti.
La "Compagnie des Alpes" gestisce il comprensorio di Courmayeur,
dicevo, l'esperienza di questi anni riguardo a quel comprensorio ci
dice che i risultati economici non sono migliori rispetto a quelli
delle società a prevalente partecipazione pubblica e ciò porta alla
conclusione che non necessariamente a una gestione privata possa
corrispondere una maggiore redditività.
In linea generale poi si deve considerare che tutti lavorano in
un mercato, qual è quello del turismo e della neve, che è ormai
considerato maturo in quanto caratterizzato da una domanda
stagnante o non in crescita, da una competitività sempre più
marcata, che non permette di realizzare un ritorno economico nel
breve periodo e, sotto questo punto di vista, lei ha ragione, con
la prospettiva di avere la concorrenza da parte di altri settori
europei, che sono oggi emergenti e che cercheranno di spartirsi
tale fetta di torta. Chi deve operare in questo settore quindi deve
basarsi su dei criteri di oculatezza e guardare alla compatibilità
dei costi. Non dico quali possano essere i costi che possono essere
tenuti presenti, ma vorrei ricordare che, per quanto riguarda lo
"skipass", se l'aumento c'è stato nella scorsa stagione in Val
d'Aosta, proprio per quanto concerne la "Compagnie des Alpes"
questa ha fissato dei prezzi più elevati di quelli delle altre
stazioni della Val d'Aosta e dei giornalieri di tutte le altre
stazioni. Considerare il fatto che una grande società come la
"Compagnie des Alpes" sia per forza sinonimo di maggiore
competitività quindi non è un fatto del tutto scontato...
(nuova interruzione del Consigliere Sandri, fuori
microfono)
... ma sono assolutamente d'accordo con lei: stiamo parlando
della situazione della Val d'Aosta. Rispetto a quella della
"Compagnie des Alpes" in Francia, lei mi trova d'accordo, ma
tornerà con me a considerare che lavora in un regime di sistema
privato e non pubblico. Lei converrà con me che gli impianti di
risalita in Francia non sono gestiti dal pubblico, ma dal privato o
questo elemento non la trova concorde...?
(nuova interruzione del Consigliere Sandri, fuori
microfono)
... mi permetto di dissentire da lei, perché a Zermatt, che è
sempre vallese anche di lingua tedesca, non c'è una lira di
pubblico all'interno della gestione degli impianti di risalita.
Detto questo, rischiamo di aprire un dialogo che andrebbe
avanti, quindi mi fermo qui sperando di averle fornito, seppure non
con soddisfazione, risposte relative a una parte dei quesiti che mi
ha posto.
Chiudo con una considerazione: in effetti la materia non è
conclusa con questa chiacchierata, anche perché si tratta di un
tema in evoluzione sia per la stagnazione della domanda, sia per
l'emergenza di nuovi soggetti concorrenti, per cui in futuro ci
sono delle cose che andranno fatte, ma non possiamo farle senza
tener conto del sistema nel quale viviamo che è totalmente diverso
rispetto a quelli dei nostri "competitors".
Président
- La parole au Conseiller Sandri.
Sandri (GV-DS-PSE)
- Ha ragione l'Assessore quando
conclude dicendo: "sono ostaggio del sistema in cui siamo": "non
posso licenziare delle persone che per clientelismo abbiamo messo
nelle società a fare i Consiglieri, mi rovino l'elettorato di La
Thuile, di Pila, di Gressoney!". Abbiamo i commercialisti, ma
vogliamo togliere del lavoro ai commercialisti! Meglio dare da
mangiare a 15 commercialisti che a uno solo! Questo è il problema:
siete ostaggio di un sistema che ormai è ingestibile e fate pagare
ai Valdostani il costo attraverso la tassa, che è lo "skipass"
maggiorato. Questo "skipass" giornaliero potrebbe costare 5-6 euro
in meno, rendendo di più alle società, se voi faceste quelle
economie di scala. Dice: "ma solo sul personale..", sì, ma se al
posto di 20 dirigenti ne abbiamo 1 o 2, o 3, se al posto di 10
direttori di stazione ne abbiamo 1, 2 o 3, se al posto di 25
Consiglieri di "CdA"... ne abbiamo solo 1, 2 o 3, non facciamo dei
risparmi? Sull'energia, se andiamo a fare un contratto unico per
tutte le società, con un pacchetto di energia da comprare che è 5,
6, 7 volte quello di ciascuna società, non otteniamo degli sconti
più alti? Se nella gestione ed acquisto di battipista, al posto di
avere 13 battipista di 15 marche diverse con problemi di magazzino,
di gestione, di meccanici, prendiamo solo 2 o 3 tipi di battipista
magari della stessa ditta, per cui i pezzi di ricambio sono
compatibili e possiamo ottenere degli sconti... invece qui facciamo
8-10 gare di appalto per comprare un battipista, quando sarebbe più
intelligente fare una gara di appalto per 10 battipista, magari ti
fanno pure degli sconti! Voi avete dei sovraccosti indecorosi che
fate pagare ai Valdostani e, visto che non volete fare l'azionista
- riprendo il discorso che facevo prima a un suo collega -, non
volete gestire... ossia siete un Governo che non gestisce, ma
lasciate che le cose vadano. L'azionista ha il dovere di dare le
linee politiche alla società e a verificare che i propri
rappresentanti facciano la linea politica dettata. Quando la
famiglia Agnelli, per fare un esempio, agli inizi degli anni 2000
per età dei "patron" di riferimento ha delegato un po' troppo agli
Amministratori della "Fiat" le scelte, si è visto come è andata a
finire. Quando la famiglia Agnelli è tornata pesantemente a gestire
la "Fiat", le cose hanno girato. Qui è la stessa cosa, lei non può
dire: "io non interverrò nella gestione", ma lei deve dare l'idea
"voi vi dovete fondere, fare un'unica società e abbassare i costi e
abbassare gli skipass", altrimenti gli sprechi che lasciate che
queste società facciano ricadono sulla popolazione, con la ricaduta
che molte persone ormai non possono più permettersi di andare a
sciare, perché il costo dello "skipass", anche ridotto, per i
Valdostani è eccessivo ed è in un momento di previsione di
ulteriore riduzione dei costi a livello internazionale per la
globalizzazione. Credo che questa sia la strada giusta per mandare
al fallimento le imprese e poi "mamma Regione" deve tirare fuori i
soldi, ripianare i debiti e siamo di nuovo alla situazione di
prima.
Per quanto riguarda il circondario, credo che non aver capito,
come lei ha dimostrato nella risposta, che collegarsi con il
privato e il pubblico in Vallese, a parte Zermatt, la grande
maggioranza degli impianti di risalita sono di proprietà dei Comuni
e hanno lo stesso problema... e adesso stanno riunendo tutte queste
società; allora non è il problema di fare dei collegamenti tra
Valtournenche e Crans-Montana che, essendoci 80 chilometri di
distanza, non sarebbe possibile, ma fare dei collegamenti dal punto
di vista di "fare sistema", per cui, al posto di fare un appalto
per 10 battipista della Val d'Aosta, si potrebbero fare degli
appalti per 30-40 battipista per la Val d'Aosta e il Vallese e la
Savoia. Perché non fare dei gruppi di acquisto? Perché non fare
delle politiche comuni nei confronti dei "tour operators"? Non è un
problema quindi di mettere in comune gli impianti, ossia è il
problema di fare degli "skipass comuni", quello dei 6 giorni mi fa
piacere, ma è molto poco, si potrebbe fare molto di più. Pensiamo
anche agli studi tecnologici, perché non studiare assieme sistemi
più efficienti di innevamento artificiale, perché non spendere dei
soldi assieme per capire i mutamenti climatici e prepararci con
degli impianti che siano attivi ed efficienti anche di fronte a
cambiamenti climatici? Dobbiamo sempre tutto pagare noi e facendolo
poi pagare ai Valdostani? Non credo che questa sia una nostra
volontà, per cui bisogna cambiare mentalità, non essere ostaggio
del sistema in cui viviamo, non arrendersi alla realtà e saper fare
anche scelte coraggiose e questo significa dire: "ragazzi miei, qui
dobbiamo fare un'unica società di impianti di risalita, che metta
in rete tutte le possibilità e che faccia il massimo di economie,
che coordini". Così diventa anche più facile tipicizzare le varie
stazioni, perché ovviamente all'interno di un'unica società si farà
in modo che quella stazione abbia quella caratteristica, evitando
doppioni e sovraccosti, scarsa capacità di presentare dei prodotti
differenziati alla clientela. Credo che questo possa essere fatto e
anche dall'analisi dei "domaines skiables" ritengo sia più semplice
non essere più soggetti al ricatto del campanilismo, perché questo
sistema a cui lei si riferisce e di cui lei è ostaggio è il sistema
di campanili, fonte di sufficienti consensi elettorali e quindi
capisco anche le vostre ragioni, però questo lo fate pagare ai
cittadini, ossia agli sciatori giovani o meno che siano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK