Consiglio Regionale della Valle d'Aosta - Oggetto del Consiglio n. 947 del 14 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 947 del 14 gennaio 2015 - Resoconto
OGGETTO N. 947/XIV - Interpellanza: "Ruolo assunto
dall'Assessorato della sanità, salute e politiche sociali in
relazione ai tagli al bilancio operati dalla Direzione dell'Azienda
sanitaria".
Presidente
- Ha chiesto la parola per l'illustrazione la
Consigliera Fontana, ne ha facoltà.
Fontana (PD-SIN.VDA)
- Grazie Presidente.
Venuti a conoscenza della nota con la quale le organizzazioni
sindacali e le rappresentanze unitarie del comparto sanitario il 5
dicembre scorso hanno espresso preoccupazione rispetto alle
conseguenze dei tagli al bilancio apportati dalla Direzione
generale dell'USL, che ancora una volta e come da noi più volte
segnalato anche in quest'aula, vanno a colpire gli utenti del
sistema sanitario; preso atto della nota del Direttore generale
dell'Azienda sanitaria, il quale nella sua risposta sostanzialmente
conferma che sono state date disposizioni agli operatori tese a
razionare le colazioni mattutine, la sostituzione delle lenzuola ed
altri modesti tagli di questo genere che per un ammalato sono
invece importanti; ritenuto che non sia né sostenibile, né corretto
far pagare agli ammalati i costi eccessivi di una sanità regionale,
che invece spende allegramente su altri fronti (vedi le consulenze,
gli incarichi a specialisti esterni, il contributo di oltre 6
milioni di euro all'INVA); ricordato come l'Assessore alla sanità,
da noi sollecitato, abbia più volte garantito che il taglio alla
spesa sanitaria regionale non avrebbe inciso sulla qualità e sulla
quantità dei servizi erogati all'utenza, vogliamo sapere
dall'Assessore:
"quale ruolo svolge, o intenda svolgere
l'Assessorato medesimo della sanità e dei servizi sociali in tema
di "tagli" alle spese dell'USL, perché pare rivesta il semplice
compito di esecutore delle decisioni adottate dall'Azienda
sanitaria, frutto sempre più di meri calcoli matematici più che di
un'attenta ristrutturazione dei costi; se c'è un nesso tra
l'accresciuta diffusione di "infezioni ospedaliere" e la riduzione
delle spese per pulizie delle corsie e la riduzione dell'assistenza
alberghiera (coperte, lenzuola, bicchieri) dentro le strutture
sanitarie; qual è il contributo annuo erogato dall'USL all'INVA
nella sua funzione di partecipata, quanto in servizi extra (se ci
sono) e come si spiegano queste spese crescenti anche a fronte
dell'esistenza, interna all'USL, di un servizio che si occupa
proprio di servizi informatici"
. Grazie.
Presidente -
Per la risposta, ha chiesto la parola
l'Assessore Fosson, ne ha facoltà.
Fosson (UV)
- Sì, grazie Presidente.
Quest'interpellanza mi serve per fare una premessa: intanto i
tagli alla sanità non sono determinati dall'azienda, ma da una
legge finanziaria che è stata approvata anche quest'anno, che
prevede per quest'anno 11 milioni di euro di taglio rispetto ai 20
milioni di euro dello scorso anno. Ora, premesso che questo
chiaramente non ci fa piacere e premesso che la preoccupazione non
è solo sua, ma è di tutti noi in finanziaria abbiamo aggiunto un
articolo in cui si dice che a metà anno si farà un
check-up
per vedere se riusciamo con questi finanziamenti a mantenere tutti
i servizi che sono molto più numerosi dei servizi che ci
toccherebbero. Con questo voglio dire che le difficoltà ci sono e
non è possibile che non ci siano con dei tagli di questo tipo;
tagli che noi vogliamo affrontare razionalizzando e risparmiando
laddove possibile, senza tagliare i servizi e senza diminuire la
qualità, però chiaramente i problemi ci sono, bisogna vedere se li
vogliamo affrontare insieme. Con i sindacati abbiamo fatto questo
discorso e noi pensiamo che la procedura più giusta, in un momento
di difficoltà come questo, sia proprio quella di riorganizzare e
mettere insieme tutte le forze, di cambiare chiaramente dei
modelli, di chiedere a molti di lavorare di più e meglio, di
allargare un po' quella che è la sfera delle proprie
competenze.
In questo cambiamento le cose che segnalava lei sono cose che
qualcuno ha segnalato anche a noi e bisogna soltanto vedere se
queste segnalazioni sono corrette o no, perché in un momento di
riorganizzazione è chiaro che ci possono essere intanto delle
difficoltà organizzative, ma anche delle notizie non corrette. In
particolare per quello a cui si riferiva circa il problema delle
lenzuola. Il processo di riorganizzazione da cos'è dovuto? Dal
fatto che prima avevamo possibilità diverse e si facevano le scorte
una volta al mese. Adesso si fa settimanalmente o giornalmente e
questo permette di risparmiare sul contingentamento delle lenzuola,
ma non sull'utilizzo né sul cambio delle lenzuola per chi ne ha
bisogno e, proprio per questo, ieri ho fatto fare un sopralluogo,
che poi le dirò, in merito alle scorte di lenzuola, di copriletti e
di federe presenti alle ore 10 in quattro o cinque reparti. Le
faccio presente che quella è l'ora in cui i letti sono stati già
rifatti, quindi la situazione è normale, mentre alle 13 vengono
fatti nuovi ordini. I reparti erano quelli di Oncologia -
Nefrologia, che era uno dei reparti segnalati, su quindici posti
letto a quell'ora lì avevamo 9 lenzuola, 10 copriletti, 26 federe;
in Medicina 2 a quell'ora c'erano di scorta 25 lenzuola, 12
copriletti e 13 federe, in Medicina 1 e 3 c'erano 13 lenzuola,
quindi le scorte erano disponibili. Delle volte, mi permetto di
dire - e su questo chiedo anche la sua collaborazione - quando
dicono che non fanno i letti perché non ci sono le lenzuola
dovrebbe tenere presente anche il mio dato che invece dice che le
scorte c'erano e le darò questo documento. L'economia quindi non è
sul non dare le lenzuola ai pazienti: l'economia è su una
riorganizzazione generale, che forse deve funzionare meglio, ma
questo dato mi conferma che non c'erano scorte zero, perché le
scorte a quell'ora lì erano ampiamente presenti e su questo
dobbiamo tutti lavorare.
Quale funzione ha l'azienda? L'azienda ha sicuramente
un'autonomia gestionale e una responsabilità, all'Assessorato
comporta il ruolo di controllo e di indirizzo delle linee e io su
questo, quando lei dice che è stato tagliato poco, mi permetto di
ricordarle che nel piano aziendale sono stati tagliati quattro
dipartimenti e uno, il quinto, non è ancora assegnato e otto
strutture primariali.
Vorrei tornare ma in modo sereno proprio sulle consulenze. Lei
ci aveva indicato l'anno scorso, per esempio, una consulenza
radioterapica importante, se va a vedere questa consulenza,
quest'anno è a costo zero, non esiste più. Avevamo delle consulenze
informatiche importanti in radiologia e il Consigliere Guichardaz
lo sa benissimo, che sono state tutte eliminate e le potrei dire
nomi e cognomi. Fisica sanitaria: avevamo una grande consulente che
veniva da Ivrea e avevamo una professionalità qui altrettanto
formata e valida e non viene più, per cui le consulenze che avevamo
sono state tagliate in modo non significativo, di più, cioè da 70
mila euro, e da 50 mila euro, siamo passati a costo zero.
Su questo però vorrei fare una verifica con lei, perché, quando
lei dice...e lo scrive e l'ha ripetuto:
"se c'è un nesso tra
l'accresciuta diffusione di infezioni ospedaliere..."
, questo è
un dato gravissimo. Io su questo, e quando lei mi dice le cose io
le vado a verificare, i dati che ho io sulla prevalenza delle
infezioni ospedaliere sono nel 2012 di 7,2, nel 2013 di 6,0 e nel
2014 di 3,9; dire che le infezioni ospedaliere aumentano vuol dire
che poi la gente non va più in ospedale per la paura che venga
un'infezione Discutiamone pure anche in V Commissione su questo, io
i dati ufficiali che ho, e ripeto che ieri ho fatto fare
un'ispezione in cui non c'era solo l'azienda, ma c'era anche
qualcuno di fiducia sulle scorte, sono dei dati completamente
diversi da quello che dice lei, cioè ho dei dati delle infezioni
ospedaliere in riduzione: e questo fatto è molto importante.
Sull'informatica, come le ho detto, abbiamo messo un servizio
unico, abbiamo tagliato tutte le consulenze e le convenzioni
informatiche e, se vuole, le dico poi anche nomi e cognomi. Su INVA
ci sta una consulenza informatica che è fondamentale per noi, in
seguito semplificheremo le procedure informatiche. Sull'informatica
ripeto, abbiamo razionalizzato tutto: un unico servizio e una
fornitura di professionalità da parte di INVA nella misura in cui
la stessa società ci dà competenze e economicità dei sistemi.
Voglio poi fare di nuovo una considerazione dicendo che
quest'anno, per esempio, il rapporto con INVA sarà di 330 mila euro
in meno, quindi c'è una riorganizzazione con tutti i tagli
possibili, ma non assolutamente su alcuni servizi. La mia
preoccupazione è: riusciremo a dare tutti quei servizi in più che
stiamo dando ai valdostani, con la stessa qualità? Termino dicendo
che il vicino Piemonte, Ivrea, per esempio, sta tagliando
l'emodinamica. Affinché tale servizio sia giustificato dovrebbe
avere 600 mila abitanti, noi ce l'abbiamo tutti i giorni, tutte le
notti per 120 mila abitanti. Ecco cosa succede vicino a noi.
Dall'Istituto Maugeri ho ricevuto una lettera, di un paziente
valdostano che è lì e all'entrata di una delle più grandi cliniche
e istituzioni pubbliche di riabilitazione c'è una scritta:
"sosteneteci e sostenetevi"
, cioè per la difficoltà.
Termino dicendo che non vorrei che fosse tutto negativo e non
dico sicuramente che questo è merito mio, però sono andato a
trovare in questi giorni il dottor Cofferati, che, essendo stato
Sindaco di Bologna, poteva alzare il telefono e chiamare il
Rizzoli, che a Bologna, è una delle massime eccellenze nazionali
mentre ha deciso di farsi operare da noi, e c'è da ringraziarlo per
questa fiducia che è notevole. Abbiamo dei dati di infezioni
ospedaliere in riduzione e i dati sull'economicità del nostro
servizio, insomma, i disservizi ci possono essere, però vediamo di
affrontarli insieme con un'indagine corretta e giusta sia sugli
sprechi, sulle lenzuola, sia sulle infezioni ospedaliere.
Grazie.
Presidente -
Per la replica, ha chiesto la parola la
Consigliera Fontana, ne ha facoltà.
Fontana (PD-SIN.VDA) -
Assessore, l'ho ascoltata con
molta attenzione, cioè io non è che sto facendo una contestazione
che non va bene la sanità, che non ci sono i servizi, non l'ho mai
detto, ho sempre dato merito che le cose che funzionano...l'abbiamo
sempre detto...io sto contestando le cose che non vanno, lei mi
continua a nominare Cofferati. Allora, è vero, vuol dire che stiamo
dando dei servizi di qualità, ma lei deve spiegare alla gente
quando il Direttore dà disponibilità di dare due fette biscottate
al malato o di non cambiare le lenzuola se sono sporche...dite:
"sono le caposala, è colpa delle infermiere...", io su queste cose
sto contestando. Se non sono vere queste cose, chi sbaglia allora
paga, perché è lei che deve dare gli indirizzi, vuol dire che non
c'è organizzazione, io non sto dicendo che la sanità non funziona,
sono la prima che ha sempre detto un grazie ai medici, a tutti i
lavoratori per il lavoro che svolgono, perché mi rendo conto che
c'è poco personale e gli infermieri stanno facendo i jolly, si
ritrovano a lavorare da soli. Io non sto contestando né i
lavoratori, né i medici, né che non funziona la sanità, però dite
di avere una sanità di eccellenza e vi perdete dietro a due fette
biscottate, o quando era stato tolto il tè, o perché manca la carta
igienica, o la bottiglietta dell'acqua? Sono cose assurde, poi
diamo 6 milioni di euro all'INVA...io non voglio entrare nel
merito, se sono servizi che servono, ben vengano, però 6 milioni di
euro...io penso a che poi devo razionare una fetta biscottata per
l'ammalato. È veramente vergognoso questo, io non condivido questo
modo di vedere, di razionalizzare le spese, pur sapendo che i tagli
ci sono, ma vanno fatti dove si devono, Assessore, non su queste
cose! Non ridurre le ore di pulizia, le lenzuola e non dare due
fette biscottate all'ammalato! Chi ci rimette sempre alla fine è
l'ammalato! I direttori, gli Assessori sono messi lì per compiere
un lavoro che è per aiutare il cittadino, non per penalizzare il
cittadino!
Mi rendo poi disponibile ad un confronto, io le faccio queste
domande perché mi vengono dette determinate cose, il mio ruolo è
quello di chiarire, se poi è così come dice lei, ben venga, ne sono
felice, però io ho il sacrosanto dovere di portare all'attenzione
di questo Consiglio queste problematiche. Io mi auguro di non fare
più interpellanze del genere, Assessore. Se lei veramente si prende
un impegno...non devono più succedere queste cose, perché io vorrei
vedere se lei ha un ammalato, un padre, un anziano che va lì e lo
vede che ci sono le lenzuola sporche...poi non è la prima volta che
viene detto, glielo ho già detto altre volte! E ci sono persone che
lo confermerebbero, ma hanno paura di testimoniare, che poi si
ritorce contro... Allora, i problemi ci sono, lei lo sa benissimo,
mettiamoci insieme, vediamo che cosa si può fare, non devono più
succedere queste cose, io mi auguro di non intervenire più su
questo, però se ci sono altre lamentele, io ritornerò a dirglielo,
lei ha la responsabilità che...non devono succedere più queste
cose. Lo voglio poi ancora ribadire una volta: io non ho contro
niente il servizio che dà la sanità, sono contenta perché era un
servizio veramente di eccellenza, adesso però sta scadendo con
questa situazione, perché se andiamo a controllare una fetta
biscottata o le lenzuola sporche...lei mi deve dire che assistenza
di qualità diamo ai nostri ammalati, mi risponda su questo e poi le
darò ragione.
Presidente -
Grazie Consigliera Fontana. Punto 16
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK