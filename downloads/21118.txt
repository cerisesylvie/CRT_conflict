Consiglio Regionale della Valle d'Aosta - Oggetto del Consiglio n. 1067 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1067 del 12 gennaio 2005 - Resoconto
OGGETTO N. 1067/XII - Problematiche concernenti la gestione
dell'aeroporto regionale a partire dal 2005. (Interpellanza)
Interpellanza
Premesso che:
- la Giunta ha costituito una società partecipata al 49% che
dal 1° gennaio 2005 gestirà l'aeroporto regionale;
- l'articolo 48 della L.R. 21/2003 subordina l'avvio della
nuova gestione alla approvazione da parte del Consiglio regionale
di "un programma di investimenti e sviluppo... che contenga anche
la definizione degli assetti societari";
- lo stanziamento a bilancio per la gestione dell'aeroporto
regionale è aumentato di oltre il 60%;
ciò premesso, i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1. i motivi per i quali è stato violato il dettato normativo
e come intendono porvi rimedio;
2. quali sono i motivi dell'ingente aumento delle risorse
poste a bilancio per la gestione dell'aeroporto;
3. se i futuri interventi di ampliamento dell'aeroporto
saranno sostenuti direttamente dalla Regione o se saranno a carico
della neo costituita società;
4. se sono state definite le problematiche insorte
relativamente alle aree private sulle quali è ipotizzato
l'allungamento della pista.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - La vicenda dell'aeroporto è una di quelle
questioni complesse non nuove all'aula: sono diverse legislature
che si parla di aeroporto e che si ripercorrono i soliti argomenti
dell'ampliamento e potenziamento di un aerostazione che stenta a
decollare. Ultimamente vi sono state delle novità almeno da un
punto di vista legislativo, in quanto sono state fatte delle scelte
che dovrebbero essere propedeutiche a una svolta rispetto
all'auspicato ampliamento. Nella nostra interpellanza evidenziamo
come quelle scelte legislative ci sembrino ad oggi interpretate in
maniera disinvolta da parte della Giunta e dell'Assessore, che è il
proponente di tutta una serie di deliberazioni e di atti
amministrativi che sono transitati in Giunta. L'Assessore si
ricorderà come 2 finanziarie fa - mi riferisco alla finanziaria
approvata nel dicembre 2003 - l'articolo 48 venne modificato a
seguito di emendamenti che erano stati proposti dal nostro gruppo.
Avevamo infatti espresso l'"evidenza" che l'impostazione di quel
disegno di legge andava ad espropriare il Consiglio regionale dalla
possibilità di seguire passo passo e di partecipare all'ipotesi di
ampliamento dell'aeroporto, che nel testo originario dell'articolo
48 sarebbe rimasto completamente delegato alla Giunta. L'Assessore
Caveri disse che non era sua intenzione espropriare il Consiglio e
accettò di buon grado, così almeno sembrò a noi, l'emendamento che
passò. L'emendamento prevedeva che l'approvazione del Consiglio
regionale di un programma di investimenti e di sviluppo, e dunque
del piano finanziario e del piano gestionale, fosse propedeutica
alla nuova gestione che la legge n. 21 nell'articolo 48 ipotizzava
attraverso una nuova società mista a prevalente maggioranza
privata.
Da gennaio l'aeroporto è gestito da questa neo-costituita
società, dove la Regione detiene il 49%; il 51% lo detiene "Air
Vallée", che poi è stata l'unica società che ha partecipato a tale
bando europeo. Il Consiglio regionale da dicembre 2003 a gennaio
2005 non ha più avuto modo di affrontare le questioni inerenti
l'aeroporto se non per le interrogazioni e le interpellanze; la
Giunta ha continuato ad adottare una serie di provvedimenti, fra
cui il "master plan" e in ultimo vi è stata la costituzione della
nuova società e l'affido in gestione dell'aeroporto ad essa.
L'articolo 48 della legge n. 21 è stato palesemente violato. Nel
procedere nell'illustrazione di questa interpellanza mi sarebbe
piaciuto che anche il Presidente della Regione fosse in aula,
perché vi è una grossa responsabilità politica. Presidente Perron,
lei dovrebbe essere più attento quando vengono violate leggi che
questa Assemblea approva, perché sul rispetto delle leggi del
Consiglio regionale la sua funzione, Presidente, penso che possa
essere un po' quella di garanti che hanno i Presidenti delle
Camere, piuttosto che il Presidente della Repubblica, quando
richiamano il nostro Governo al rispetto delle procedure
parlamentari.
Qui è successo un fatto che, dal punto di vista dei rapporti
istituzionali fra i due organi - Giunta e Consiglio -, è grave,
perché vi era una legge - la legge finanziaria n. 21/2003 - che
subordinava la nuova gestione aeroportuale a un preventivo
programma di investimenti e sviluppo, contenente anche gli assetti
delle definizioni societarie, che doveva essere approvato dal
Consiglio, ma questo non è accaduto; perciò la prima domanda che
poniamo è per sapere quali sono i motivi per i quali è stato
violato il dettato normativo e come si intende porvi rimedio. Siamo
soddisfatti che l'aeroporto finalmente trovi una sua nuova
dimensione, ma non vogliamo essere meri spettatori e passeggeri di
questa vicenda. Abbiamo delle idee, magari non collimeranno con le
sue e magari le sue non collimano con quelle della sua maggioranza,
o con quelle della Giunta, o della vostra nuova maggioranza... e
riteniamo che una struttura come l'aeroporto possa comunque
beneficiare da un più ampio confronto. Dopodiché è ovvio che la
maggioranza ha i numeri per far prevalere le sue idee, però il
dettato della legge in tal caso è stato violato e penso che questo
sia difficile negarlo. Motivi e modi per recuperare penso che
staranno nella sua risposta, Assessore.
Abbiamo notato che nel bilancio approvato quest'anno le risorse
per la gestione dell'aeroporto sono aumentate sensibilmente: erano
900.000 euro fino al 2004, sono diventate 1.600.000 euro dal 2005.
È un aumento stimato in oltre il 60%, a fronte di una gestione
completamente differente: prima la gestione era affidata alla
società "Air Vallée", che gestiva dietro compenso pubblico; adesso
si è costituita una società a capitale misto, dove immaginiamo che
il privato debba mettere dei capitali. Se andiamo a sommare a
1.600.000 euro, che dovrebbe rappresentare il 49% dei costi di
gestione, il 51%, scopriamo che tale società di gestione per il
2005 ha quasi triplicato i costi di gestione e anche di questo mero
dato contabile vorremmo avere delle motivazioni di tipo
politico-finanziario e soprattutto gestionale.
Abbiamo avuto modo di leggere la sua ottimistica e lunga
intervista rilasciata alle pagine locali de "La Stampa" del 17
novembre, dove dice che l'aeroporto sarà completato fra 2 anni,
cioè nel 2006 dovremmo avere finalmente l'aeroporto che da almeno 3
legislature in tanti hanno annunciato come essere cosa fatta.
Vorremmo capire se l'insieme di queste opere sarà sostenuto con
oneri a completo carico del bilancio regionale e, nel caso, se
rientrano in quel capitolo che è stato così incrementato, o se sono
oneri che vengono attinti da altri capitoli più prettamente
inerenti i lavori pubblici, o se invece sono oneri che verranno in
parte sostenuti dalla società che si farà carico per 30 anni della
gestione dell'aeroporto. Tutto questo poi non può non essere
ricondotto alla problematica più grave di questa vicenda: il
contenzioso che è insorto con i privati proprietari delle aree
sulle quali dovrebbe essere allungata la pista, al fine di potere
effettivamente potenziare la struttura aeroportuale con un
allungamento della pista e con tutto ciò che ne consegue. Vorremmo
capire se queste problematiche sono state definite e, se così non
è, quali sono le strade o i motivi che ci stanno portando al
rischio di un contenzioso, che rischierebbe a quel punto di
vanificare quelle dichiarazioni ottimistiche da lei effettuate nel
novembre scorso. Le domande che abbiamo articolato in tale
interpellanza sono queste, ci riserviamo eventuali considerazioni
dopo la sua risposta.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - L'elemento nuovo, rispetto alle risposte fornite
sul medesimo argomento nei mesi scorsi, in effetti sta
nell'avvenuta nascita dell'"Aeroport du Val d'Aoste-Aeroporto della
Valle d'Aosta (AVDA)": si tratta di una società di gestione che ha
visto la luce da poche ore e che gestisce l'aeroporto dall'inizio
di quest'anno.
Per quanto riguarda le domande nn. 1 e 3, mi permetto di
rispondere in maniera congiunta, partendo dal presupposto che è
ovvio che, rispetto alla disposizione di cui all'articolo 48 della
legge finanziaria 2004, abbiamo visioni diverse, che si sono
manifestate ripetutamente nel corso dei dibattiti all'interno di
questo Consiglio. In base al comma 3 dell'articolo 48 gli
interventi che devono essere realizzati all'aeroporto devono essere
subordinati all'approvazione da parte del Consiglio nell'ambito di
un programma di sviluppo dell'aeroporto regionale e ritengo che,
quando si cita questo comma, bisognerebbe ricordarsi che ci si
riferisce agli investimenti. Al riguardo quindi si fa rilevare che
una corretta definizione e programmazione degli auspicati
investimenti non poteva in nessun modo prescindere da un confronto
con la società incaricata della gestione dell'aeroporto, in
considerazione dei riflessi evidenti che questi interventi avranno
sulla gestione e partendo dal presupposto che il tentativo
attualmente in corso sta proprio nella logica di mettere ordine ad
una situazione per consentire di poter avere un aeroporto "Corrado
Gex" degno di questo nome. La logica operativa, oltre a quella
della norma, ha pertanto imposto di separare la fase relativa
all'individuazione del soggetto gestore da quella successiva
riguardante la definizione e la programmazione degli investimenti.
La prima fase, che si è conclusa felicemente, ha riguardato i soli
aspetti gestionali e si è sviluppata nel pieno rispetto delle
disposizioni dettate dalla legge regionale n. 21/2003 e poi della
normativa statale da questa richiamata: il DM n. 521/1997 attuativo
della legge n. 537/1993, che poi si rifà a una serie di direttive
europee che obbligavano la Regione a tale scelta, tanto che in
contemporanea questo medesimo obbligo che abbiamo interpretato sul
nostro aeroporto regionale lo si sta attuando da parte dell'"ENAV",
sulla base di una recente normativa statale, in tutti gli scali
italiani e dove, tra l'altro, al posto dei 30 anni di concessione,
ci si sta avviando verso le concessioni quarantennali.
Va osservato per inciso come la complessa procedura sia stata
portata a termine in tempi utili per evitare la chiusura
dell'aeroporto, che avrebbe privato la Regione di un servizio che
ritengo importante e avrebbe anche pregiudicato il futuro sviluppo
della struttura aeroportuale, perché basterebbe un breve periodo di
chiusura per dover sotto alcuni aspetti ripartire da capo. È quindi
stata garantita fra mille difficoltà la continuità gestionale
all'infrastruttura dell'aeroporto e ora è possibile procedere in
termini consapevoli all'elaborazione del programma di sviluppo, che
verrà quanto prima sottoposto all'approvazione del Consiglio
regionale. Il "masterplan", che ho avuto l'onore di illustrare alla
commissione consiliare, è il disegno complessivo che deve poi
sostanziarsi in un vero e proprio programma di sviluppo, che
significa soprattutto l'impiego delle cospicue risorse che abbiamo
messo in bilancio e che ad oggi non sono concretamente impegnate,
lo saranno nell'ambito del programma di sviluppo che avrò l'onore
di presentare, in ottemperanza dell'articolo 48, a questo
Consiglio. Chi sosterrà gli investimenti sull'aeroporto regionale?
L'aeroporto regionale resta di proprietà dell'Amministrazione
regionale e una buona parte degli interventi di ampliamento e di
potenziamento saranno sostenuti dalla Regione, che resta titolare
della struttura e potrà avvalersi, laddove ritenga necessario,
della stessa società di gestione. Nel piano che presenteremo al
Consiglio evidenzieremo queste necessità, anche per quanto riguarda
i rapporti con gli enti che controllano gli aeroporti e il volo, in
particolare l'"ENAC" e l'"ENAV", anche se, rispetto allo scenario
precedente, oggi l'"ENAC" ha acquisito un'importanza superiore:
quella dell'"ENAV" dal punto di vista dell'interlocuzione, perché
sono molte le competenze che l'"ENAC" ha acquisito; quindi
presenteremo quegli interventi che riteniamo essere strategici nei
prossimi anni... modulandone gli interventi.
Ribadisco che vi sono alcune priorità ben note a chi in
Consiglio si è occupato dell'aeroporto, in particolare la celebre
questione della radioassistenza al volo e delle procedure che
regolamenteranno l'atterraggio in un aeroporto particolare, con
l'orografia particolare della vallata: il nostro aeroporto dedicato
al compianto Deputato Corrado Gex. Alla presentazione di questo
programma si incrocerà - e verificheremo con gli uffici se quello
sarà lo strumento da consegnare all'attenzione del Consiglio Valle
- la definizione di un accordo di programma quadro (APQ) con lo
Stato. In una deliberazione il Governo regionale si è già espresso
sul fatto di impiegare una parte delle risorse dell'accordo di
programma quadro per avere un accordo complessivo con il Ministero
delle infrastrutture, con l'"ENAC" e con il Ministero
dell'economia, per fare in maniera che l'"APQ" - come già avvenuto
per la ferrovia - ci crei un quadro complessivo nei rapporti con le
autorità statali per procedere nei prossimi anni. Ribadisco quindi
che in tempi rapidi, una volta definiti con la società che è nata
da poco i reciproci impegni - che tra breve mi permetterò di
ribadire meglio nella risposta alla domanda n. 2 -, presenteremo al
Consiglio un piano credibile, che in molti casi va al di là della
questione aeroportuale pura, perché la parte concernente la
protezione civile è un "addendum" importante che intende sfruttare
l'aeroporto di Saint-Christophe a beneficio di una struttura che ha
caratteristiche peculiari in sé e non è strettamente legata alla
parte aeroportuale.
"Quali sono i motivi delle risorse poste a bilancio". Con la
deliberazione n. 11/2004 la Giunta regionale ha approvato l'affido
di incarico a una società esperta di questo: la "Tbridge" di
Genova, con lo scopo di predisporre la documentazione di gara
necessaria ad individuare il soggetto a cui affidare la gestione e
lo sviluppo dell'aeroporto, secondo le procedure del decreto
ministeriale poco fa citato, visto anche l'approssimarsi della
scadenza del contratto di gestione. Per l'espletamento
dell'incarico la società da noi incaricata ha effettuato specifiche
ricerche di mercato relativamente alla gestione di alcuni aeroporti
italiani, rispetto ai quali potevamo effettuare una qualche
comparazione: Bolzano, Trento, Cuneo, Parma, perché si è ritenuto
che questi fossero gli aeroporti di riferimento in qualche maniera
più simili allo scalo valdostano, al fine di analizzare il profilo
tecnico-organizzativo e l'assetto societario, per poi quantificare
il corrispettivo da porre a base d'asta per la gara suddetta. I
valori finali definiti nel "business plan" tengono conto di una
serie di "paletti", frutto di quanto è emerso dallo studio sulle
potenzialità di traffico che è stato propedeutico alla redazione
del "masterplan", da cui sono state tratte informazioni più che
incoraggianti circa il rapporto costi/benefici derivanti
dall'ampliamento dell'aeroporto. Oggi a pranzo anche con alcuni
colleghi abbiamo avuto conferma che vi è da parte degli operatori
del settore turistico che investono in Valle un grande interesse,
perché il fatto di poter portare in particolare gli sciatori, ma in
generale i turisti a pochi minuti dalle nostre piste di sci con
l'aereo è considerato straordinario in tutte le Alpi. Rispetto al
vecchio regime di gestione, pertanto, è stato previsto un aumento:
a) dei costi di manutenzione, assicurazione e consumi utenze varie,
anche in relazione alla graduale infrastrutturazione dello scalo -
con la prossima settimana dovremmo avere il via libera
all'accensione dell'impianto luci piste, che è una prima
realizzazione importante che consente un salto di qualità allo
scalo, che attualmente non è illuminato e questo crea delle
difficoltà, a giorni dovremmo avere il collaudo di tale impianto da
parte dell'autorità aeronautica -, l'insediamento dei vigili del
fuoco; b) dei costi per i servizi di sicurezza, oggi svolti dalla
polizia di Stato, ma che dovranno essere affidati a personale
specializzato proveniente dagli appositi istituti di vigilanza,
come avviene già nei grandi aeroporti, non vi sarà più il
poliziotto della polizia di frontiera, ma vi sarà del personale
privato a controllare i bagagli, perché questo è quanto previsto
dalle normative; c) delle spese di manutenzione ordinaria degli
apparati e delle attrezzature specifiche, fra cui trainatori
velivoli, muletto, piattaforma elevabile, gru semovente, erogatori
carburante... acquistate dall'Amministrazione fra il 2000 e il
2002, quindi successive alla data di sottoscrizione del contratto
di gestione precedente, luglio 1999, il cui corrispettivo non
poteva tenerne conto; d) dei costi derivanti dall'inserimento di
nuove figure manageriali per l'avviamento del programma di sviluppo
infrastrutturale previsto dal "masterplan" e di personale operativo
specificamente addestrato, ad esempio i manutentori dell'impianto
delle luci e della radioassistenza, che mi auguro possa avvenire
entro la fine di quest'anno o inizio dell'anno prossimo. Vi è poi
la questione della certificazione dello scalo, che diventa
obbligatoria dal novembre 2005, implicherà sicuramente un aumento
dei costi, anche se le nostre trattative con l'"ENAV" in
collaborazione con tanti piccoli aeroporti italiani ci portano a
considerare che non si può pensare di avere negli aeroporti piccoli
le medesime figure professionali che sono previste a Fiumicino
piuttosto che a Malpensa, perché vi sono delle economie di scala di
cui tener conto.
Più in generale si fa rilevare che l'obiettivo della Regione di
potenziare lo scalo valdostano può essere conseguito verosimilmente
intervenendo sull'atteggiamento della società di gestione,
trasformandola da soggetto attendista a soggetto che è coinvolto
direttamente nelle politiche di investimento, finalizzate ad
incrementare l'attrattività della struttura aeroportuale. Questa
nuova società, nella linea che voi in qualche maniera credo
condividiate, ha un azionista di maggioranza privato che ha tutto
l'interesse, al di là del corrispettivo regionale, che non era così
mostruosamente allettante visti i partecipanti, di muovere questa
"cosa" almeno per tre aspetti: 1) gestionale, quindi l'attività che
include il coordinamento dei lavori di ampliamento e miglioramento
tecnico dell'infrastruttura, l'ottimizzazione delle modalità di
erogazione dei servizi a terra, l'organizzazione e la gestione
delle attività accessorie; 2) commerciale, con strategia di
"marketing" che comprende la promozione della struttura come
strumento di collegamento per voli a medio e corto raggio e lo
sviluppo del traffico turistico nei periodi di "morbida", questa è
la caratteristica del nostro aeroporto, che un aspetto
trasportistico e un aspetto turistico... e una parte dell'aspetto
turistico è stata nel tempo completamente dimenticata, l'unica cosa
che si fa è il volo a vela, ma non si sono mai fatti dei voli
turistici che si facevano ai tempi del Comandante Gex; 3)
economico, quindi tale incremento dei costi ha anche questo aspetto
economico che è sintetizzato nella massimizzazione dei ricavi
attraverso il potenziamento delle "attività non aviation". Su
questo non voglio troppo tediarvi, ma oggi gli aeroporti sono
diventati - lo vediamo tutti noi nella vita quotidiana - dei luoghi
sociali, dove vi sono attività commerciali, dove la domenica le
persone vanno in sale di ristoranti; credo che tutti sappiate che
oggi molti centri congressuali sono situati in localizzazioni di
tal genere.
Concludo sulla questione delle aree private. Vorrei intanto
precisare che l'allungamento della pista avviene lato Quart su
terreni già di proprietà regionale, quindi i famosi 1.500 metri di
espansione avvengono su proprietà regionale e questo vale anche per
le aree di Saint-Christophe, che sono di proprietà pubblica. Sul
lato Saint-Christophe abbiamo terreni di proprietà regionale,
mentre la zona che il "masterplan" individua come allocazione della
Protezione civile e dell'eliporto attiguo a quest'ultima - ma che,
di fatto, è dopo l'allungamento della pista e anche sulle
cosiddette "aree di rispetto" - si trova sul lato ovest su dei
terreni dei privati: famosa area "Sogno-Bondaz". Da questo punto di
vista, il dossier dell'acquisizione delle aree non appartiene al
mio Assessorato, che ha scritto anche in tale fase quali aree
dobbiamo acquisire; noi ci auguriamo che queste aree vengano
acquisite perché fanno parte di un disegno complessivo, per cui mi
auguro che si possa giungere il più in fretta possibile alla loro
acquisizione, anche se - detto fra di noi - l'attuale situazione di
espansione sul breve non ha bisogno di quelle aree. Il disegno
complessivo ha bisogno di quelle aree, è inutile "nascondersi
dietro un dito", poi si potrebbe a lungo disquisire sul fatto di
quali obblighi vi siano su quell'area, questo credo sia oggetto di
un dibattito al TAR per il diniego dell'Amministrazione per la
costruzione di un centro commerciale nell'"area Sogno", quindi non
spetta a me, ma all'Ufficio legale della Regione entrare
nell'argomento.
Per concludere, ritengo che, al di là della questione
dell'articolo 48, di cui come vecchio Parlamentare capisco anche la
logica dialettica, quando presenteremo il programma vero - non
quello del "masterplan", che era un disegno complessivo da trattare
obbligatoriamente con il gestore aeroportuale, che è il nostro
interlocutore dei prossimi anni -, nel momento in cui trasformeremo
questo progetto nella deliberazione, quest'ultima fisserà gli
impegni di spesa e le reciproche responsabilità nel rapporto anche
con gli enti aeroportuali nell'ambito dell'accordo di programma.
Questo perché vede, Consigliere, l'accordo di programma è per noi
l'assicurazione che non avvengano più episodi accaduti in passato,
in cui la Regione operava determinate scelte, le portava avanti,
queste scelte sembravano essere condivise dalle autorità deputate
al controllo delle strutture aeroportuali, poi, quando era il
momento di scrivere, quelle stesse autorità, che nel corso di
incontri avevano rassicurato sulla possibilità di realizzare quelle
infrastrutture, dicevano "no". L'accordo di programma "blinda" il
contenuto del programma successivo, nelle sue linee strategiche,
concrete, applicative, con tanto di somme decisive da svincolare
dagli appositi capitoli ed "appiccicare" direttamente alle opere da
realizzare... questa è una cosa che faremo nel pieno rispetto
dell'applicazione della finanziaria 2004. Siamo obbligati a
stipulare l'accordo di programma entro la primavera di quest'anno,
quindi o l'accordo di programma, o un documento precedente
l'accordo di programma verrà sottoposto al Consiglio, sapendo che
da lì in poi il rispetto dei tempi diventa essenziale. La struttura
aeroportuale ha "inseguito" delle norme di legge che si modificano
nel tempo; pertanto o noi faremo in fretta e la società
aeroportuale privata potrà avere in certi momenti delle velocità
migliori di quelle della pubblica amministrazione... se così
riusciremo, forse l'aeroporto di Aosta decollerà.
Président - La parole au Conseiller Frassy.
Frassy (CdL) - Esordisco con una battuta: speriamo che più che
l'aeroporto decollino gli aerei, perché fino ad oggi è proprio
l'aeroporto che è "decollato", nel senso che se n'è andato via
rispetto ai vari disegni politici.
Abbiamo almeno più di una perplessità sulla sua risposta.
Premettiamo che condividiamo l'impegno per l'ampliamento di questo
aeroporto, ma riteniamo che sia una "partita" troppo importante,
pur per un Parlamentare di lungo corso, come lei si è definito, per
gestirla in solitudine, perché abbiamo la sensazione che lei stia
"ricalcando i passi" di un suo collega di Giunta: l'Assessore
Marguerettaz, che per un anno e mezzo, in splendida solitudine, si
è voluto gestire quel bel "giocattolo" che si chiama Casinò, e
abbiamo visto a quali risultati ad oggi ha portato questa gestione!
Possiamo capire che lei si sia innamorato degli aeroplanini, dei
paracaduti, ma la invitiamo non solo a fare una polizza, ma a
prendersi un paracadute un po' più ampio da un punto di vista
politico. Ci preoccupa quando lei dice: "quando faremo sul serio",
perché pensavamo che lei fino adesso avesse fatto sul serio, ma lei
ha dichiarato a più riprese: "quando presenteremo il vero
programma..."
(interruzione dell'Assessore Caveri, fuori microfono)
... il "master plan" è stato stampato a maggio 2004, ben più di
6 mesi fa; ma il Consiglio non ha avuto ancora modo di esprimersi
su questo progetto!. Lei mi dice che non è quello vero, è quello
finto che andava bene per l'"ENAC", speriamo che l'"ENAC" non se ne
accorga, altrimenti, se si accorge che è quello finto, forse avremo
altri problemi!
Lei ha parlato di "accordo di programma entro la primavera del
2005, l'aeroporto entro il 2006, l'accensione delle luci a giorni,
a notti sostanzialmente, e la radioassistenza massimo entro un
anno". Siamo entusiasti del suo ottimismo, però le evidenziamo che
il campo di aviazione di Tortolì, che non ha le luci, né
l'infrastrutturazione del "Corrado Gex", è un campo di aviazione
che fa d'estate dai 12 ai 18 voli; il problema dell'aeroporto di
Aosta è legato a una serie di vincoli aeroportuali che ci lasciano
perplessi sul futuro ampliamento. Nella conferenza che il suo
Assessorato aveva organizzato con i responsabili dell'autorità
dell'aviazione civile, non vi sono state delle risposte esaustive
sul fatto che con quegli interventi l'aeroporto sarà abilitato a
certi tipi di nuovo traffico, anche perché vi è il rischio - che
nessuno ad oggi ha smentito - che, per una serie di situazioni, di
vincoli e di altre problematiche, non ci potrà mai essere la
possibilità di far viaggiare anche aeromobili più grandi a pieno
carico; questo è un aspetto sul quale sarebbe utile iniziare a
parlane per capire che tipo di "incoming" potremo andare a
fare.
Sulla violazione delle norme, mi dispiace, capiamo che lei debba
giustificare il suo operato e quello della Giunta, auspicheremmo
che il Presidente del Consiglio formalmente richiamasse la Giunta
al rispetto delle leggi approvate da tale Assemblea. L'articolo 48,
comma 3, prevede:
"Gli interventi di cui al comma 2 sono
realizzati previa approvazione da parte del Consiglio di un
programma di investimenti..."
- leggesi piano finanziario -
"... e sviluppo..."
(interruzione dell'Assessore Caveri, fuori microfono)
... è la legge! Il programma di investimenti e sviluppo allora è
necessario per gli interventi di cui al comma 2, dove si dice che
l'oggetto principale dell'attività svolta dalla società di cui al
comma 1, l'"ADVA", consiste nella progettazione, nella
realizzazione, nell'adeguamento, nella gestione. La gestione allora
rientra negli interventi di cui al comma 2 e non potrebbe essere
eseguita senza la preventiva approvazione...
(nuova interruzione dell'Assessore Caveri, fuori
microfono)
... ma cosa vuol dire "gestione degli investimenti"? Non ci
prenda in giro oltre misura!
Le dirò di più: il decreto ministeriale da lei citato e da noi
conosciuto dice all'articolo 4 dell'atto costitutivo:
"L'atto
costitutivo della società di gestione aeroportuale indica
specificatamente l'oggetto principale dell'attività societaria, che
consiste nello sviluppo, progettazione, realizzazione, adeguamento,
gestione"
. Allora progettazione e realizzazione... anche qui
lei non è stato chiaro nella sua risposta, quando dice che la
struttura rimane di proprietà regionale: ovvio che sì, ma la
progettazione, la realizzazione e l'adeguamento dovrebbero
rientrare nell'oggetto sociale della società neo-costituita e di
conseguenza dovrebbe essere finanziato con il capitale della
società neo-costituita. Mi sembra che il ragionamento sia questo
nel rispetto del dettato normativo statale e regionale. È diverso
invece il passaggio che voi avete adottato in Giunta: da 900 mila a
1.600.000 è questa l'incidenza del 49%? Se ci rapportiamo al 51%,
scopriamo che siamo oltre la triplicazione dei costi del 2004;
questa triplicazione avviene nel 2005, che non è l'anno in cui
l'aeroporto nuovo va a regime, ma è l'anno in cui una serie di
lavori - forse a fine anno - andranno a conclusione. Ricordo che un
suo predecessore, seduto lì, ci descriveva le tappezzerie, il
colore dei soffitti, i lampadari e gli arredi delle Terme di
Pré-Saint-Didier, ma noi ad oggi non abbiamo visto ancora nulla di
tutto questo, anche se in quella risposta data 4 anni fa vi era già
il dettaglio! Quando lei dice che vi sono nell'aumento delle
risorse per il 2005... l'aumento del traffico, prendiamo atto che
aumenta il traffico, anche se non abbiamo capito come; quando lei
dice che vi saranno trattori di traino e vede questa moltitudine di
centri commerciali, di persone che "vivono" l'aeroporto, noi
abbiamo dei dubbi che tali cifre siano giustificate, anche perché -
lo ha detto lei stesso - avete scherzato fino adesso e, inoltre,
manca il piano finanziario.
In conclusione a questa nostra replica noi consideriamo
l'aeroporto un tassello importante per lo sviluppo della Valle
d'Aosta e per il rilancio del turismo, però lei non se l'abbia a
male, non basta la politica dell'annuncio e non basta neppure la
ricchezza di bilancio per far funzionare l'aeroporto, perché se
fossero sufficienti questi due elementi, questo aeroporto sarebbe
decollato da tempo immemore. Sono stati fatti importanti
investimenti finanziari, progettazioni, riprogettazioni, conferenze
stampa... l'aeroporto è quello di 10-15 anni fa, soprattutto per
quanto riguarda il risultato del traffico aereo. Riteniamo perciò
che lei abbia voluto forzare la mano, forse per dare un segno in
Giunta del suo dinamismo, la invitiamo a frenare questo suo
dinamismo, ad andare in commissione, a portare in aula i documenti,
i piani finanziari e gestionali e a consentire quel confronto che
avviene non per richiesta di un gruppo di opposizione, ma per un
doveroso rispetto dei ruoli istituzionali e di norme approvate da
questo Consiglio regionale. Con questo auspicio mi auguro che la
prossima volta che si parlerà di aeroporto in quest'aula non sia
per iniziativa dei gruppi di opposizione, ma per sua iniziativa,
che sia possibilmente congruente con quel percorso legislativo che
questo Consiglio si è dato e che lei dovrebbe rispettare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK