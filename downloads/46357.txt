Consiglio Regionale della Valle d'Aosta - Oggetto del Consiglio n. 2814 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2814 del 11 ottobre 2023 - Resoconto
OGGETTO N. 2814/XVI - Interrogazione: "Affidamento di uno
studio per monitorare le ricadute economiche e ambientali dei
prossimi 64 giorni di chiusura del Tunnel del Monte
Bianco".
Bertin (Presidente) -
Punto n. 13. Risponde il Presidente
della Regione.
Testolin (UV) -
Gli interroganti chiedono di sapere se è
stata programmata un'indagine o se è stato affidato uno studio per
monitorare le ricadute economiche ed ambientali dei prossimi 64
giorni di chiusura del Tunnel del Monte Bianco, con particolare
riferimento alla Valdigne e alla Valle dell'Arve.
Riprendiamo a questo proposito quanto già accennato nelle
comunicazioni di questa mattina e relativamente a questa
interrogazione, come ho avuto modo già di chiarire , la riunione
tenutasi ieri, martedì 10 ottobre, alla quale abbiamo invitato
tutte le Istituzioni e i soggetti interessati fin dal mese di
giugno scorso quando si prospettava una chiusura di quindici
settimane a partire dal 4 settembre, la Presidenza della Regione ha
ritenuto di coinvolgere le professionalità di ARPA Valle d'Aosta e
dell'Università della Valle d'Aosta nell'analisi delle ricadute
relative alla chiusura del Tunnel del Monte Bianco.
La frana della Maurienne e quanto ne è conseguito non ha in
alcun modo cambiato questo coinvolgimento in relazione alla
riorganizzazione dei lavori effettuati dal Traforo del Monte Bianco
GEIE alla chiusura per nove settimane, a partire dal 16 ottobre
prossimo.
Ad ARPA Valle d'Aosta è stato richiesto d'implementare
l'attività di monitoraggio sulla qualità dell'aria in Valle
d'Aosta, in particolare lungo i principali itinerari stradali e
autostradali e prioritariamente lungo le vie di adduzione del
traffico leggero e pesante verso il Traforo. A quest'incarico è
stata invitata - così come poi ha fatto - a collaborare insieme
alle altre agenzie presenti in Piemonte e anche in Francia per
allineare le tipologie di indagini che devono venire svolte.
I dati raccolti nel periodo della chiusura permetteranno quindi
di costituire una specifica base per sviluppare comparazioni e
riflessioni sulla situazione ambientale dei territori attraversati
dai flussi di traffico internazionale, anche in raccordo con il
Piemonte e l'alta Savoia.
L'Università della Valle d'Aosta invece è stata coinvolta per
l'esame delle ricadute delle chiusure, non solo economiche, ma
anche di carattere socio-culturale, e verranno monitorate ed
analizzate in maniera oggettiva e completa.
Unitamente ai dati del traffico che attraversa le Alpi, queste
analisi forniranno un'importante base di conoscenza per valutare
puntualmente l'impatto del Traforo sulla Valle d'Aosta e sullo
spazio transfrontaliero anche in rapporto con gli altri principali
valichi alpini a valenza commerciale e turistica, così come di
disporre di informazioni utili per orientare poi le scelte
politiche regionali ma anche quelle italiane ed europee.
In questo percorso ci sarà un'interlocuzione anche con le
società di gestione dei trafori, sia dalla parte del Monte Bianco
sia dalla parte del Gran San Bernardo per monitorare, così come
succederà con il Traforo del Frejus, gli spostamenti e i
dirottamenti di traffico presenti in questo periodo di
chiusura.
Presidente -
Replica la consigliera Minelli.
Minelli (PCP) -
Le risposte a questa interrogazione che è
stata depositata quindici giorni fa sono arrivate indirettamente
già ieri, durante l'incontro organizzato a Palazzo regionale alla
presenza del GEIE e di tutti i soggetti che lei ha poc'anzi
ricordato.
Il Presidente aveva infatti anticipato già ieri quanto pure
stamattina ci è stato detto. Ci sembra che la scelta di affidare
gli studi sulle ricadute economiche, sull'impatto ambientale della
chiusura di queste prime nove settimane sia quanto mai opportuna e
necessaria. La nostra interrogazione derivava proprio dalla
considerazione che in merito a queste ricadute sulle chiusure
totali del Tunnel del Monte Bianco, esistono delle valutazioni che
sono molto diversificate e delle stime attualmente non attendibili,
perché non supportate fin qui da studi. Indispensabile, di
conseguenza, effettuare questo monitoraggio accurato, simile a
quello che venne fatto in occasione della chiusura fra il marzo del
1999 e il marzo del 2002, chiusura del Tunnel a seguito del
devastante incendio del 1999; un monitoraggio ambientale economico
con dei rapporti periodici riguardanti sia la Valle d'Aosta sia la
Vallée de l'Arve.
Io ho qui uno di questi studi, erano tre, giugno 2000, aprile
2001 e novembre 2001. Nei mesi scorsi noi avevamo cercato di
recuperare, tramite un accesso agli atti, proprio questi rapporti
che sono molto interessanti, però purtroppo non è stato possibile,
nonostante la disponibilità delle strutture, avere la parte sulla
situazione che riguarda la Savoia, la Vallée de l'Arve.
I dati però sono interessanti e non confermano la catastrofe per
l'economia della nostra regione che si sta in queste settimane
ipotizzando da più parti. C'è stata, al contrario, in quel periodo
una buona capacità di tenuta e di resilienza.
Da una prima rapida lettura anche del DEFR (Documento di
Economia e Finanza Regionale), mi pare che questi studi a cui ho
appena fatto riferimento siano anche quelli presi in considerazione
nella prima sezione, laddove si fa il quadro del contesto economico
e finanziario.
Giusto quindi attrezzarsi per raccogliere delle informazioni
sulle ricadute negative o positive in vari settori dell'economia -
lei poi ha fatto riferimento anche all'impatto socio-culturale -,
confrontandoli con quelli degli anni precedenti anche, come dicevo,
al fine di calibrare i futuri interventi necessari.
È un'indagine questa sicuramente non banale, che ci ha detto
verrà svolta dall'Università della Valle d'Aosta; sarebbe poi
interessante anche capire quale Dipartimento, chi e con quali
modalità.
La stessa cosa, ma probabilmente questo è forse più facile da
realizzare, è il monitoraggio ambientale con la raccolta dei dati
sulla qualità dell'aria che farà ARPA; lei ha detto anche le altre
agenzie, immagino in particolare Air des deux Savoie, con un'azione
coordinata e spero anche con dei punti di misurazione accresciuti
rispetto a quelli che ci sono normalmente.
Un'azione, quindi, che sarà molto utile anche in previsione di
quelle chiusure ancora più lunghe prospettate per i prossimi
anni.
Anticipo che, vista l'importanza di questo tema, ritorneremo
sulla questione nelle prossime settimane per avere dei dettagli su
questi studi e sulla loro impostazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK