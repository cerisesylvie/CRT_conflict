Consiglio Regionale della Valle d'Aosta - Oggetto del Consiglio n. 743 del 3 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 743 del 3 luglio 2019 - Resoconto
OGGETTO N. 743/XV - Interrogazione: " Interventi adottati per
prevenire gli infortuni nei luoghi di lavoro".
Rini (Presidente) -
Per la risposta al punto 16, la
parola all'assessore Bertschy.
Bertschy (AV) -
In riferimento alla sua interrogazione,
intanto, credo sia corretto premettere che in materia di
prevenzione degli incidenti sul lavoro la competenza è dello Stato
e la esercita tramite l'INAIL; in materia di vigilanza sui luoghi
di lavoro, la competenza è del Servizio Sanitario Nazionale che la
esercita per il tramite del servizio sicurezza degli ambienti di
lavoro dell'azienda A.S.L. della Valle d'Aosta.
Relativamente alla sfera di competenza della Regione si fa
riferimento al Comitato Regionale di coordinamento in materia di
salute e sicurezza sul lavoro di cui all'articolo 7 del decreto
legislativo 81 del 2008, a cui competono le funzioni di
programmazione, indirizzo delle attività di prevenzione e
vigilanza. Il comitato è composto da tutti i soggetti che, a
diverso titolo, contribuiscono ad assicurare la prevenzione della
vigilanza sui luoghi di lavoro: Inail, Inps, Azienda A.S.L., enti
locali, Vigili del Fuoco, Ispettorato del Lavoro, parti sociali e
datoriali e si avvale di un ufficio operativo che attua quanto è
stato previsto dal comitato. Le parti intendono sviluppare una
collaborazione finalizzata allo stato attuale sulla base del
programma 5 del Piano regionale della prevenzione di cui alla
deliberazione della Giunta regionale numero 1981 del 30/12/ 2015.
Le attività che ha svolto, attraverso la delibera 1424/2017, sono
state: approvazione di un protocollo d'intesa tra INAIL, sede di
Aosta e Regione Azienda A.s.l. per la realizzazione di un programma
di azioni e interventi diretti a rafforzare il sistema regionale
della prevenzione con particolare riguardo alla promozione della
cultura della salute e sicurezza negli ambienti di lavoro; attività
di formazione dei docenti dell'istituzione scolastica e di secondo
grado in materia di sicurezza sul lavoro, a cura di dipendenti
regione e azienda INAIL; attività di educazione alla salute e
sicurezza nelle istituzioni scolastiche di secondo grado e
l'organizzazione, recentemente, di un workshop dedicato alle
aziende del territorio sull'importanza del ruolo di responsabile
dei lavoratori sulla sicurezza e in generale sulle tematiche della
sicurezza sui luoghi di lavoro.
Sono state poi recentemente adottate - erano in corso di
definizione ma è passato così tanto tempo della sua interrogazione
alla risposta che sono state adottate - ulteriori due delibere,
una, adottata di concerto con l'assessore Baccega, che riguarda un
accordo attuativo tra Regione, Azienda e INAIL, per la
realizzazione d'interventi formativi e informativi finalizzati alla
promozione della salute e della sicurezza negli ambienti di lavoro
e, ancora più recentemente, una convenzione tra Regione e INAIL per
provare a stipulare azioni sul territorio per cercare di migliorare
ancora l'inserimento lavorativo e l'integrazione dei soggetti con
disabilità sopravvenuta a seguito d'incidenti sul lavoro, questo
sempre in attuazione del protocollo d'intesa approvato nel
2013.
A oggi sono in fase di studio alcuni percorsi ulteriori
formativi e, in generale, vorremmo dare un'attenzione anche
all'interno di attività che stiamo organizzando, che permettano da
un lato di presentare le azioni di formazione e d'investimento ma
allo stesso tempo di evidenziare l'importanza della cultura della
sicurezza sui luoghi di lavoro e soprattutto della sicurezza
generale del territorio della comunità.
Rispetto ai dati che ha presentato, che sono dati drammatici,
per fortuna - se così possiamo dire - nonostante gli infortuni ci
siano anche in Valle d'Aosta il dato del 2018 è in diminuzione
rispetto a quello del 2017, dove c'erano stati 1.566 infortuni e,
appunto, nel 2018 gli infortuni sono stati 1.495. Sono sempre
comunque un numero considerevole sul quale è corretto porre
attenzione. Però è bene ricordare che la nostra regione, rispetto
al panorama nazionale, si posiziona al secondo posto e quindi
sicuramente è un esempio virtuoso, frutto di un lavoro svolto in
tutti questi anni. L'obiettivo deve essere quello di migliorare
sempre più anche per tutti i parametri che comportano il primo
posto alla provincia di Trento. Relativamente ai morti per
infortuni sul lavoro, nonostante non si possa che dolersi anche per
l'unica unità che purtroppo è deceduta nel 2018, è chiaro che,
rispetto alle due unità decedute nel 2017, è un riferimento che dà
un segnale di miglioramento. Detto questo, è evidente che
protocolli delibere e numeri che abbiamo citato hanno un senso in
un contesto in cui la comunità del lavoro dà importanza a quello
che l'iniziativa si propone di fare. In una società in cui tutto si
sviluppa con velocità, ma soprattutto con attenzione al profitto,
io credo che possiamo registrare che in Valle d'Aosta ci sono
imprenditori e lavoratori che a questo tema pongono attenzione e
credo che la politica si debba riferire a loro con questa
sensibilità. Si può essere impresa senza per questo dimenticarsi
che ci va rispetto per chi lavora e si può essere lavoratori con
responsabilità, cercando magari di recuperare quella manualità che
forse, rispetto al passato, un po' si è persa e che tante volte
soprattutto in certi cantieri comporta gli infortuni che
conosciamo. Un'iniziativa alla quale porremo attenzione nell'ambito
della nostra attività.
Presidente -
Per la replica la parola alla collega
Pulz.
Pulz (ADU VDA) -
La ringraziamo, Assessore, per la sua
risposta precisa e documentata come sempre. Con questa
interrogazione noi di ADU VDA abbiamo voluto richiamare
l'attenzione su quello che è un bollettino di guerra silenziosa,
che in Italia provoca ben tre vittime al giorno; una guerra assurda
e inaccettabile come tutte le guerre, che molto ci dice di un Paese
impotente di fronte alle problematiche che davvero contano. Tanto
più assurda questa guerra perché è legata al lavoro, che è un
diritto umano fondamentale, fonte di vita e anche di realizzazione
di sé nel rapporto con gli altri e con il mondo, come diceva il
grande Marx. Certo quando non si tratta di lavoro alienante, ma che
sia alienante o meno morire per il lavoro ancora ai nostri giorni è
francamente inconcepibile. Le vittime del 2018 a livello nazionale
sono state 1.113, 641.000 gli infortuni con una preoccupante
crescita di oltre il 6% rispetto all'anno precedente. Ce lo dice
l'INAIL, lo conferma l'ANMIL e l'osservatorio indipendente di
Bologna "morti sul lavoro" sottolinea che i dati della prima parte
del 2019 non sembrano invertire la tragica tendenza: ci sono già
391 morti sul lavoro da gennaio a maggio. In questo quadro
drammatico - che vede coinvolti in particolare i lavoratori
giovanissimi si parla della fascia di età che va addirittura dai 13
ai 21 anni e i lavoratori diversamente giovani, quelli tra i 50 e i
69 anni - ci fa enormemente piacere leggere di un decremento di
morti, oltre che d'infortuni sul lavoro, del 4,5% in Valle D'Aosta,
come giustamente l'Assessore ha sottolineato. Ma il significato
della nostra interrogazione non cambia finché ci sarà anche un solo
caso di ferimento e morte sul lavoro, per le cui famiglie era, tra
l'altro, stato istituito un fondo già nella precedente legislatura,
nonché un tentativo di coordinamento fra tutti i soggetti pubblici
e privati ai quali sono affidati dalla normativa vigente compiti in
materia di prevenzione. Ecco, i dati precedenti sull'età dei
lavoratori vittime d'incidente non possono che significare
l'importanza estrema sottolineata già dall'Assessore della
formazione professionale costante per la sicurezza nei luoghi di
lavoro. Continuiamo quindi a vegliare insieme con cura su questo
importante, importantissimo tema anche in Valle D'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK