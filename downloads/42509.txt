Consiglio Regionale della Valle d'Aosta - Oggetto del Consiglio n. 68 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 68 del 18 novembre 2020 - Resoconto
OGGETTO N. 68/XVI - Interrogazione: "Valorizzazione e
riorganizzazione dell'offerta formativa musicale
valdostana".
Bertin (Presidente) -
Punto 8 all'ordine del giorno. Per
il Governo regionale risponde l'assessore Caveri.
Caveri (VdA Unie) -
Consigliere Sammaritani, so che lei
questa materia l'ha approfondita anche quando aveva responsabilità
nell'esecutivo. In effetti non posso che confermarle che questo
gruppo di lavoro non è nato. Io potrei dirle tutte le ragioni che
ci sono state, una delle quali era che all'epoca non c'era il
consiglio di amministrazione del
Conservatoire
e solo a
novembre dell'anno scorso si nominò il nuovo CdA. In realtà poi,
come lei sa, si è passati in regime di ordinaria amministrazione e
si è sommata anche l'emergenza sanitaria.
È nostra intenzione naturalmente ricostituire questo gruppo di
lavoro. Siamo consapevoli che il mondo musicale valdostano sia una
ricchezza e una grande potenzialità. Devo dire - ne parlerò anche
con lei - di come la situazione sia un po' complessa da come l'ho
ritrovata, visto che l'istituto musicale divenne conservatorio
grazie a un emendamento di quando ero deputato, devo dire però che
il conservatorio ha grandi criticità, come lei sa, soprattutto nel
rapporto con gli altri conservatori, con la rete dei conservatori
italiani, e forse ci vuole anche una messa a punto rispetto alle
materie che vengono insegnate.
Esiste poi quel grandissimo bacino, interessantissimo dal punto
di vista sociale, che è la SFOM che però si deve dedicare alla
musica amatoriale, e questo credo che debba essere in qualche
maniera ribadito.
Esiste poi una vastissima presenza musicale. Abbiamo ben sei
medie musicali in Valle, abbiamo un liceo musicale, abbiamo una
presenza bandistica molto importante e nella musica possiamo anche
mettere l'attività capillare sul territorio dei gruppi corali.
Penso che questa idea che passò attraverso una mozione, di dar vita
a questo organismo per una riflessione completa e conclusiva, sia
assolutamente necessario soprattutto in un periodo di vacche magre,
in cui molto spesso i bilanci sia del Conservatoire che della SFOM
soffrono terribilmente dell'inevitabile calo delle risorse
pubbliche, ma questo non deve avvenire a detrimento di un mondo
spesso e soprattutto giovanile che è molto interessante. Se uno
dovesse forse fare dei ragionamenti su una delle cose che piacciono
di più ai valdostani, è sicuramente la musica e il canto e questa è
una ricchezza che può portare alcuni fino a dei livelli di
grandissima eccellenza: abbiamo musicisti valdostani in tutto il
mondo e quindi prendo atto con piacere di questa sua sollecitazione
e le confermo la nostra attenzione a questo tema.
Presidente -
Per la replica, il vicepresidente
Sammaritani, ne ha facoltà.
Sammaritani (LEGA VDA) -
Grazie assessore Caveri. Avevo
il sospetto naturalmente che la risposta sarebbe stata questa,
perché non avevamo avuto notizia poi della realizzazione di questo
gruppo che avrebbe dovuto di nuovo rimettere un pochino di ordine
in questo mondo della musica valdostana, che purtroppo, come
giustamente ha detto lei, è complesso e anche un po' confuso.
Avevo già detto in altri interventi della scorsa consiliatura
che era molto importante evitare sovrapposizioni fra questi
organismi, fra questi soggetti, ed è quindi molto importante che ci
sia questa volontà di rimettere mano dopo qualche anno, perché già
ci fu una commissione, mi pare nel 2016 o giù di lì, che studiò la
questione. Abbiamo qui, credo, la sensibilità particolare anche
dell'attuale Presidente della Regione che ha fatto parte fino a
poco tempo fa del CdA del conservatorio, quindi credo che ci siano
le giuste sensibilità all'interno di questo consesso per far sì che
davvero si affronti questo tema. È un tema molto importante e, come
giustamente ha sottolineato lei Assessore, si tratta di un campo,
quello musicale, in cui le potenzialità della regione sono molto
elevate e bisogna naturalmente svilupparle, dando la giusta benzina
a questa macchina che può ancora dare molto, sia alla cultura
valdostana sia anche, come giustamente veniva sottolineato poco fa
dall'Assessore, come sbocco lavorativo molto spesso, quindi sia per
gli insegnanti che insegnano, ma anche e soprattutto per gli
allievi che frequentano queste scuole. Quindi grande importanza
alla SFOM, che però deve essere caratterizzata in un certo modo e
deve curare un certo settore e poi naturalmente invece la scuola di
alta formazione, che è invece il conservatorio, deve delineare bene
quali sono i suoi ambiti di intervento e dove vuole arrivare.
Io credo che il nostro conservatorio possa avere uno sviluppo
maggiore, uno sviluppo anche internazionale e quindi è giusto che
la nostra attenzione vada a questo tema. Quindi accolgo con piacere
la volontà dell'Assessore di interloquire su questo e spero che al
più presto si possa avviare questo procedimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK