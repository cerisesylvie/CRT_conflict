Consiglio Regionale della Valle d'Aosta - Oggetto del Consiglio n. 3781 del 10 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3781 del 10 luglio 2024 - Resoconto
OGGETTO N. 3781/XVI - Inizio della discussione generale sul
D.L. n. 141: "Disciplina dell'organizzazione dei servizi al lavoro
e del sistema della formazione professionale nella Regione autonoma
Valle d'Aosta/Vallée d'Aoste. Abrogazione della legge regionale 31
marzo 2003, n. 7 (Disposizioni in materia di politiche regionali
del lavoro, di formazione professionale e di riorganizzazione dei
servizi per l'impiego), e di altre disposizioni in materia di
lavoro e formazione professionale".
Bertin (Presidente) -
Passiamo al punto n. 4.01. Il DL
141 è composto da 34 articoli, Padovani è relatore per le
Commissioni IV e V. Si è prenotato il consigliere Padovani per la
relazione. Ha chiesto d'intervenire da seduto vista anche la
lunghezza dell'intervento. Ha chiesto la parola il consigliere
Padovani, ne ha facoltà.
Padovani (FP-PD) -
La finalità del presente disegno di
legge è quella di disciplinare la programmazione e l'attuazione
integrata delle politiche della Regione Autonoma Valle d'Aosta in
materia di formazione professionale e lavoro. Il testo, per ciò che
concerne la formazione professionale, vuole definire un quadro
normativo aggiornato e coerente con l'evoluzione che ha
caratterizzato il relativo sistema negli ultimi 20 anni.
Per effetto delle numerose evoluzioni normative intervenute a
livello statale, la formazione professionale ha infatti subito
molteplici trasformazioni, sia nei contenuti che sulla struttura
dell'offerta: è il caso,
in primis
, della filiera lunga
della formazione tecnico-professionale, che ha visto nascere e
consolidarsi il sistema di istruzione e formazione professionale e
che si è progressivamente estesa in senso verticale con la
formazione tecnica superiore. Poi la progressiva introduzione del
sistema duale, che ha realizzato un significativo investimento su
nuove modalità di apprendimento fondate su un'alternanza tra
formazione in aula e sul posto di lavoro e sulla valorizzazione del
contratto di apprendistato e dei tirocini, un sistema sul quale la
Regione dovrà vigilare affinché le esperienze di apprendimento in
contesto lavorativo siano effettivamente legate ai curricula
scolastici, coerenti con il percorso di formazione e non viceversa
e che la selezione delle aziende ospitanti avvenga in base ai
requisiti necessari a garantire il massimo della tutela e della
sicurezza alle studentesse e agli studenti.
Importanti cambiamenti hanno anche riguardato la centralità
delle competenze sia nella formazione permanente che nei processi
di valorizzazione degli apprendimenti degli adulti, con
ripercussioni significative sul piano della costruzione
dell'offerta e delle politiche formative.
Anche il tema del lavoro è ridefinito in ragione dell'evoluzione
normativa succedutasi e del cambiamento del contesto di
riferimento.
Le riforme introdotte a partire dal 2014 hanno avviato un
processo di cancellazione di un sistema di politica del lavoro
basato sulla combinazione tra l'erogazione di politiche passive per
il disoccupato e incentivi all'assunzione per il datore di lavoro.
Il nuovo modello definito a livello statale avrebbe dovuto
introdurre, secondo il legislatore, un sistema di promozione e
protezione sociale e del lavoro, in un contesto flessibile di
transizione lavorativa collegato a una maggiore sicurezza per i
lavoratori e le lavoratrici.
Nel sistema dei servizi per il lavoro, così come ridefinito, un
ruolo fondamentale è ricoperto dai soggetti, pubblici o
accreditati, che intervengono quali attori del processo di riforma
chiamati ad attuare un nuovo modello basato sui seguenti
principi:
- presa in carico del disoccupato;
-  rapporto tra interventi di inclusione sociale,
formazione e attivazione al lavoro;
- condizionalità obbligatoria tra politiche attive e
passive;
- valutazione del servizio a processo e a risultato,
-  garanzia dei livelli essenziali delle prestazioni.
Viste le importanti evoluzioni intervenute e sopra descritte,
che hanno modificato sensibilmente il panorama di riferimento, si è
quindi preferito optare per una nuova legge, abrogando la legge
regionale n. 7 del 31 marzo 2003, anziché procedere a modificazioni
puntuali. L'obiettivo ambizioso del presente disegno di legge è
infatti quello di creare e rendere effettivo sul territorio un
sistema integrato tra le politiche formative e i servizi per il
lavoro, qualificandosi come obiettivo strategico dell'azione di
governo della Valle d'Aosta.
Nello specifico, il disegno di legge emendato nelle Commissioni
competenti, che hanno espresso poi il parere favorevole a
maggioranza, si compone di cinque capi contenenti 34 articoli.
Il capo I è dedicato ai principi generali e si compone di 3
articoli. L'articolo 1 detta le finalità della legge, in
particolare richiama le competenze della Regione in materia di
servizi e politiche attive del lavoro e di formazione
professionale, nonché le modalità di esercizio delle funzioni
conferitele. Descrive poi gli obiettivi dell'azione della Regione
volti alla crescita culturale e professionale della persona,
individuando nel dettaglio le finalità a cui essa tende,
ovvero:
- la promozione dell'adattabilità, dell'occupazione,
dell'attivazione al lavoro e dell'occupabilità dei lavoratori e
delle lavoratrici;
- la facilitazione dell'incontro tra domanda e offerta di
lavoro;
- la promozione e sostegno del lavoro autonomo, il lavoro
associato e la creazione di impresa;
- l'affiancamento delle misure di sostegno al reddito con
politiche attive che favoriscono l'effettiva ricollocazione dei
lavoratori e delle lavoratrici tramite percorsi utili
all'acquisizione di nuove competenze;
- la promozione della parità di genere nell'accesso al lavoro e
nei percorsi di carriera, nella formazione e nell'orientamento,
quella salariale e l'incremento del numero dei soggetti
appartenenti al genere meno rappresentato nei diversi livelli e
settori, garantendo politiche di conciliazione dei tempi di lavoro
e di cura;
- il contributo al miglioramento delle condizioni di vita dei
lavoratori e delle lavoratrici, anche contrastando il lavoro
precario e il lavoro irregolare, favorendo l'emersione di
quest'ultimo attraverso apposite misure di politica del lavoro,
formazione professionale e campagne informative;
- il sostegno all'inserimento e alla permanenza nel mercato del
lavoro delle persone con disabilità, dei soggetti a rischio di
esclusione sociale e dei migranti;
- la diffusione della cultura del lavoro in tutte le sue
forme;
- l'agevolazione della possibilità di apprendere e sviluppare le
conoscenze degli individui lungo l'intero arco della vita,
garantendo l'esercizio della libertà di scelta nella costruzione di
percorsi lavorativi, al fine di incrementare la capacità di
inserimento e qualificare la permanenza nel mondo del lavoro.
L'articolo 2 individua gli impegni della Regione per il
perseguimento delle finalità in oggetto, riconducendoli:
- ad assicurare i livelli essenziali delle prestazioni a tutte
le cittadine e cittadini e un adeguato tasso di copertura
territoriale dei servizi per il lavoro cui accedere
gratuitamente;
- a garantire la presa in carico dei lavoratori e delle
lavoratrici e a prevedere misure specifiche per il loro inserimento
lavorativo;
- a incentivare la partecipazione attiva delle cittadine e dei
cittadini alla ricerca del lavoro;
- a potenziare le attività di osservazione delle dinamiche del
mercato del lavoro, il monitoraggio e la valutazione degli effetti
delle politiche attive, dei servizi per il lavoro e delle misure
rivolte all'apprendimento permanente;
- a rafforzare e consolidare le iniziative e gli strumenti per
l'orientamento, l'inserimento e la permanenza nel lavoro e le forme
di tutela del lavoro delle persone con disabilità, dei soggetti
svantaggiati, dei detenuti e delle fasce maggiormente vulnerabili e
a rischio di esclusione dal mercato del lavoro;
- a dotarsi di un sistema di formazione professionale
innovativo, raccordato con le politiche del lavoro e le politiche
in materia di istruzione e inclusione sociale;
- a garantire la partecipazione delle parti sociali e dei datori
di lavoro alla programmazione e alla definizione delle politiche
del lavoro e della formazione professionale;
- a rafforzare la semplificazione amministrativa.
L'articolo 3 stabilisce il rispetto delle pari opportunità e la
conciliazione dei tempi di lavoro e cura quali principi cui deve
ispirarsi l'intero sistema di politiche regionali del lavoro, di
formazione e di servizi per il lavoro.
Il capo II, composto da quattro articoli è dedicato all'attività
di programmazione, in un'ottica di continuità con la normativa
vigente, di cui riprende, in parte, le previsioni.
L'articolo 4 disciplina il piano triennale degli interventi di
politica del lavoro, delle azioni di formazione professionale, di
orientamento e sviluppo dei servizi per il lavoro: confermandolo
quale strumento di individuazione e realizzazione delle politiche
del lavoro, delle azioni di formazione professionale e di
orientamento e sviluppo dei servizi per il lavoro e declinandone i
contenuti. L'articolo prevede, inoltre, che la Giunta riferisca
annualmente al Consiglio regionale sul relativo stato di attuazione
e individua la struttura regionale deputata all'attuazione,
prevedendo la possibilità di avvalersi dell'attività degli istituti
di patronato e di assistenza sociale. Ciò risponde a una logica di
semplificazione dell'attività degli uffici e permette di delegare
agli istituti di patronato e di assistenza sociale attività di
carattere meramente amministrativo, oltre a prevedere la
possibilità per la Regione di concedere agli istituti di patronato
e di assistenza sociale contributi commisurati alle attività svolte
nell'attuazione del piano.
L'articolo 5 è dedicato al programma annuale degli interventi di
politiche attive del lavoro, delle azioni di formazione
professionale e delle attività di orientamento e di sviluppo dei
servizi per il lavoro realizzati in esecuzione del piano
triennale.
L'articolo 6 disciplina il Consiglio per le politiche del
lavoro, confermandone il ruolo di sede permanente di concertazione
e partecipazione delle forze sociali alla programmazione e
all'attuazione degli interventi e delle azioni previsti dal piano
triennale e disciplinandone le funzioni, riconoscendo altresì al
Consiglio, nell'ambito dell'attività relativa alla formulazione di
proposte alla Giunta regionale nelle materie di propria competenza,
la facoltà di proporre azioni specifiche in relazione a puntuali
esigenze.
L'articolo 7 disciplina il nucleo di valutazione delle politiche
del lavoro, la sua composizione e le sue funzioni che sostituisce
il Comitato tecnico-scientifico per le politiche del lavoro,
rimasto, di fatto, inattivo.
Il capo III è dedicato ai servizi per il lavoro e si compone di
10 articoli.
L'articolo 8 istituisce il sistema regionale dei servizi per il
lavoro, sancendo il diritto al lavoro stabile e dignitoso come
diritto della persona ed evidenziando il ruolo attivo della Regione
per renderlo effettivo, attraverso un sistema di servizi per il
lavoro, di politiche attive e di risorse a sostegno
dell'occupazione, promuovendo un sistema di politiche di
attivazione al lavoro. Specifica inoltre che i centri per l'impiego
sono la porta di accesso alle politiche del lavoro, perno della
rete dei servizi territoriali e punto di riferimento per il
cittadino per le politiche di
welfare
connesse
all'inserimento lavorativo. Prevede il necessario coordinamento tra
le politiche regionali in materia di servizi al lavoro e i settori
della formazione, dello sviluppo economico, dell'istruzione e delle
politiche sociali ed elenca nel dettaglio le finalità delle
politiche regionali, ravvisandole:
- nella realizzazione di un sistema integrato dei servizi per il
lavoro costituito dai soggetti pubblici e privati accreditati e
assicurare agli utenti la facoltà di scelta per l'accesso alle
relative prestazioni;
- nel promuovere la sussidiarietà tramite il riconoscimento del
ruolo ricoperto dalle parti sociali e la valorizzazione del sistema
della bilateralità;
- nel garantire la condizionalità, cioè l'obbligo dei soggetti
beneficiari di strumenti di sostegno al reddito alla partecipazione
attiva alla ricerca del lavoro, e individuare meccanismi che ne
prevedano l'effettiva applicazione;
- nel promuovere e sostenere l'autoimpiego e l'avvio di nuove
attività imprenditoriali e di lavoro autonomo come misure ordinarie
e disponibili di attivazione al lavoro e di reimpiego per i
disoccupati e le disoccupate;
- nel promuovere l'integrazione e il coordinamento tra i servizi
e le politiche attive del lavoro, le politiche dell'apprendimento e
le misure volte all'inclusione sociale;
- nell'assicurare alle imprese servizi volti a facilitare
l'incontro tra domanda e offerta di lavoro, ad accedere agli
incentivi e ad anticipare e gestire le situazioni di crisi;
- nel promuovere opportune forme di raccordo con i competenti
organismi di vigilanza, così da evitare usi distorti degli
strumenti di politica attiva e verificare gli adempimenti
dovuti;
- nel promuovere il diritto alla sicurezza sul lavoro e
sostenere la responsabilità sociale delle imprese.
L'articolo 9 definisce i compiti della Regione e i livelli
essenziali delle prestazioni e stabilisce il ruolo di indirizzo,
programmazione e pianificazione della Regione in materia di
politiche per il lavoro e della formazione e nel governo del
sistema regionale dei servizi per il lavoro e delle politiche
attive.
Elenca dettagliatamente gli interventi per:
- favorire l'inserimento lavorativo, provvedendo a valorizzare
il ruolo dei centri per l'impiego e garantendo una diffusa ed
equilibrata presenza sul territorio;
- adottare criteri generali e modelli di intervento per rendere
omogenei i servizi erogati;
- individuare gli strumenti essenziali per garantire l'accesso
ai servizi e alle politiche per il lavoro;
- svolgere le funzioni di monitoraggio e valutazione
dell'efficacia delle politiche e delle prestazioni erogate;
- definire, sulla base della normativa vigente, in regime di
accreditamento dei soggetti operanti sul territorio;
- assicurare la presenza e la funzionalità del nodo di
coordinamento regionale del sistema informativo unitario delle
politiche del lavoro secondo un'ottica di massima integrazione
anche con gli altri sistemi informativi regionali e statali.
L'articolo 10 istituisce la rete regionale dei servizi e delle
politiche per il lavoro, ne elenca i soggetti che la costituiscono,
prevede l'accreditamento degli operatori privati disponendo che i
criteri e le modalità per l'accreditamento siano definiti dalla
Giunta regionale.
L'articolo 11, allo scopo di fornire un supporto alle attività
di programmazione, di monitoraggio e di valutazione di efficacia ed
efficienza degli interventi di politiche del lavoro e di formazione
professionale, attribuisce alla struttura regionale competente la
funzione di osservazione del mercato del lavoro.
L'articolo 12 disciplina il sistema informativo del lavoro,
promuove la digitalizzazione dei servizi e ne favorisce l'accesso
diretto degli utenti. Evidenzia, infine, come il sistema
informativo del lavoro operi in connessione con i sistemi
regionali, statali ed eurounitari.
L'articolo 13 disciplina il fondo regionale per l'occupazione
delle persone con disabilità, descrivendo le fonti di
alimentazione, le attività finanziabili e la composizione del
relativo Comitato di amministrazione, dettando le modalità di
nomina e il funzionamento del Comitato.
L'articolo 14 è dedicato ai progetti di utilità pubblica, la cui
definizione è in capo alla Giunta regionale. Specifica che gli
stessi sono volti a favorire l'inserimento lavorativo delle persone
gravemente a rischio di esclusione sociale e lavorativa,
prevedendone l'utilizzo temporaneo e straordinario in progetti per
la realizzazione di opere e servizi di pubblica utilità, di norma
promossi dagli Enti locali e dalle loro forme associative e non
danno luogo a rapporti di lavoro tra i partecipanti e gli enti
promotori e utilizzatori, conservando i partecipanti lo stato di
disoccupazione per la durata del progetto in cui sono inseriti.
L'articolo 15, anche alla luce dei drammatici fatti di cronaca
degli ultimi anni, è dedicato alla sicurezza sul lavoro. Si
identifica il tema della sicurezza come valore promosso dalla
Regione per il tramite del Comitato regionale di coordinamento, in
conformità alla normativa statale vigente in materia, prevedendo
che la Regione programmi specifiche azioni in collaborazione con
gli Enti locali e le organizzazioni sindacali e datoriali e
favorisca la diffusione della cultura della salute e sicurezza nei
luoghi di lavoro con campagne informative e di sensibilizzazione
anche nelle istituzioni scolastiche e il monitoraggio del fenomeno
degli incidenti sul lavoro.
L'articolo 16 si inserisce nell'ambito della strategia per il
lavoro introdotta dall'Amministrazione regionale, che ha portato
all'approvazione da parte del Consiglio per le politiche del lavoro
dell'"Alleanza per il lavoro di qualità", quale strumento atto ad
aumentare l'attrattività e la
performance
del mercato del
lavoro regionale mediante un modello cooperativo tra i vari
stakeholder
.
In particolare. si sancisce il lavoro di qualità come obiettivo
principale promosso dalla Regione. Si definiscono inoltre le azioni
introdotte per il suo raggiungimento quali:
- l'educazione alla legalità, consistente in interventi
formativi e informativi sui temi del lavoro sommerso e
dell'economia sommersa;
- il supporto a progetti diretti a raccordare e a potenziare le
funzioni e le attività ispettive realizzate dagli enti competenti,
specie nei settori a più alto rischio di irregolarità;
- le azioni dirette a promuovere il coinvolgimento delle parti
sociali e la cooperazione tra i soggetti istituzionali per favorire
l'emersione del lavoro sommerso;
- la promozione di misure innovative o sperimentali di
welfare
aziendale e pratiche di lavoro flessibile o di
telelavoro e incentivazioni di progetti sperimentali proposti da
altri enti pubblici o da imprese private per il perseguimento delle
finalità di cui all'articolo 3.
Da ultimo prevede la responsabilità sociale delle imprese quale
integrazione volontaria delle preoccupazioni sociali ed ecologiche
nelle loro operazioni commerciali e nei loro rapporti con le parti
interessate.
L'articolo 17 promuove l'autoimpiego e il lavoro autonomo nelle
libere professioni e nelle attività di impresa ed è rivolto a
disoccupati e disoccupate non di lunga durata e occupati, target
pertanto non sovrapponibili a quelli contemplati dalla legge
regionale 7 dicembre 2022, n. 31. In particolare, li identifica
quali strumenti di politica attiva volti all'accesso al mercato del
lavoro e al reimpiego, con particolare riferimento ai settori che
offrono maggiori prospettive di crescita e alle iniziative proposte
dalle donne, dai giovani, dai lavoratori e dalle lavoratrici
espulsi dal mercato del lavoro.
L'articolo prevede anche che gli stessi siano sostenuti con
servizi di orientamento e assistenza sia nella fase di
progettazione che di avvio delle attività. Promuove i servizi a
supporto della creazione di nuovo lavoro autonomo e professionale e
di sviluppo dell'idea imprenditoriale, anche nell'ambito
dell'attivazione delle misure finalizzate a supportare l'ingresso
dei giovani nel mercato del lavoro in esito a percorsi di
istruzione, formazione professionale e apprendimento.
Il capo IV detta disposizioni in materia di formazione
professionale e si compone di 13 articoli.
L'articolo 18 istituisce il sistema regionale della formazione
professionale. In particolare, si prevede che il sistema garantisca
un'offerta diversificata di opportunità formative e
professionalizzanti, al fine di rendere effettivo il diritto al
lavoro e lo sviluppo professionale e di favorire lo sviluppo
socio-economico e l'innovazione del territorio. Si specificano i
possibili destinatari individuandoli nelle cittadine e nei
cittadini italiani, cittadine e cittadini appartenenti ad altri
Stati dell'Unione Europea e nei cittadini e nelle cittadine di
Stati non appartenenti all'Unione europea e negli apolidi.
Vengono riconosciute l'autonomia e la pari dignità
dell'istruzione e della formazione professionale quali componenti
essenziali del sistema formativo e si valorizza l'autonomia dei
soggetti che operano al loro interno, in particolare delle
istituzioni scolastiche, delle Università e degli organismi di
formazione professionale accreditati.
Si elencano le finalità del sistema regionale della formazione
professionale: ampliare le opportunità di acquisizione di una
qualifica professionale, assicurare il successo scolastico e
formativo anche contrastando la dispersione scolastica e la
disoccupazione giovanile; fornire una risposta coerente ai
fabbisogni formativi e professionali del territorio; favorire la
permanenza attiva nel mondo del lavoro e nel contesto sociale a
livello europeo, statale e locale; elevare il livello delle
conoscenze, dei saperi e delle competenze; promuovere
l'integrazione, l'orientamento e l'inserimento lavorativo delle
persone con disabilità; promuovere specifiche iniziative per
l'integrazione sociale dei cittadini e delle cittadine di origine
straniera.
Si precisa, infine, che gli interventi di formazione
professionale realizzati concorrono al sistema informativo unitario
statale della formazione professionale.
L'articolo 19 definisce i compiti della struttura regionale
competente in materia di formazione professionale per il
raggiungimento delle finalità del sistema regionale della
formazione professionale nel dettaglio. Proseguendo dà atto che
l'offerta regionale di formazione professionale in ottemperanza
alla normativa eurounitaria è pianificata sulla base delle esigenze
espresse dal mercato del lavoro e degli esiti occupazionali
stimati.
L'articolo 20 disciplina l'apprendimento in alternanza e il
sistema duale. Promuove il raccordo tra formazione e lavoro, in
particolare attraverso i tirocini curriculari e i contratti di
apprendistato e individua il sistema duale quale strumento per una
formazione di qualità. L'articolo prevede che la Giunta regionale
adotti specifiche disposizioni per regolare le modalità per
l'attuazione del sistema duale. Disposizioni - lo dicevo prima -
che dovranno far sì che le esperienze di apprendimento in contesto
lavorativo siano legate ai curricula scolastici, siano altresì
coerenti con il percorso di formazione e non viceversa e che la
selezione delle aziende ospitanti avvenga in base ai requisiti
necessari a garantire il massimo della tutela e sicurezza alle
studentesse e agli studenti.
La Giunta regionale determinerà anche i requisiti dei soggetti
che vi partecipano e gli incentivi, che saranno concessi ai sensi e
nei limiti della normativa eurounitaria vigente in materia di aiuti
di Stato, eventualmente corrisposti a questi ultimi.
L'articolo 21 introduce una specifica disciplina dell'IeFP
evidenziandone in particolare la finalità volta all'assolvimento
dell'obbligo di istruzione e al conseguimento di un attestato di
qualifica o di diploma professionale, nonché alla prevenzione e
contrasto della dispersione scolastica e formativa. Prevede che
l'emanazione delle linee guida per la definizione dell'orientamento
delle attività formative sia in capo alla Giunta regionale. Precisa
che l'offerta di IeFP fa parte del sistema regionale integrato
professionalizzante e ne prevede la programmazione con cadenza di
norma triennale. Incardina nella struttura regionale competente in
materia di lavoro e formazione professionale la competenza relativa
alla definizione delle procedure per l'attuazione dei percorsi di
IeFP. Si individuano infine i soggetti che concorrono
all'attuazione dell'offerta formativa.
L'articolo 22, dedicato alle studentesse e agli studenti a
rischio di abbandono scolastico senza titolo conclusivo del primo
ciclo di istruzione, prevede la possibilità di stipulare apposite
convenzioni con il Centro regionale per l'istruzione degli adulti
al fine di favorire l'assolvimento dell'obbligo scolastico.
L'articolo 23 disciplina la formazione per l'inserimento o il
reinserimento lavorativo. I destinatari sono soggetti inoccupati o
disoccupati, beneficiari di ammortizzatori sociali, lavoratori e
lavoratrici in condizioni di fragilità o persone in condizione di
precarietà e giovani dai 16 ai 29 anni (fascia di età definita in
considerazione del fatto che l'assolvimento dell'obbligo
all'istruzione avviene a 16 anni) e prevede specifiche iniziative a
beneficio dei giovani cosiddetti "Neet" e di quelli che necessitano
di un sostegno per l'accompagnamento dallo studio al lavoro.
L'articolo 24 è dedicato alla formazione superiore, promuovendo
lo sviluppo di figure professionali altamente qualificate,
necessarie in settori particolarmente specializzate. Viene promosso
anche lo sviluppo dell'intera filiera formativa professionalizzante
superiore, sostenendo in particolare gli ITS, l'IFTS, anche
attraverso la stipulazione di accordi transregionali e
transnazionali.
L'articolo 25 conferma la centralità della formazione continua e
ne illustra le finalità, ovvero l'innalzamento alla professionalità
delle risorse umane, il sostegno dei processi di innovazione e di
internazionalizzazione e la competitività delle imprese, la
promozione della qualità del lavoro, della mobilità professionale e
dello sviluppo delle carriere e la promozione dell'occupabilità dei
lavoratori e delle lavoratrici. Nell'articolo si valorizza anche il
contratto di apprendistato, promuovendone l'attivazione in tutte le
forme previste dalla normativa vigente. Ancora, si elencano gli
aspetti oggetto di approvazione da parte della Giunta
regionale.
L'articolo 26 disciplina la formazione permanente, ne promuove
l'attivazione in un'ottica di
lifelong learning
, al fine di
favorire la diffusione delle conoscenze e delle competenze, ne
illustra modalità di realizzazione, valorizzando l'apprendimento
realizzatosi in qualsiasi contesto. Alla fine individua i soggetti
erogatori della formazione permanente.
L'articolo 27 è dedicato alla formazione per persone con
disabilità e ne individua le finalità ravvisabili nel realizzare la
piena integrazione lavorativa mediante percorsi inclusivi,
prevedendo che tale formazione possa realizzarsi anche mediante la
stipula di convenzioni di integrazione lavorativa. Detto articolo
disciplina poi la formazione per persone in condizioni di
svantaggio o a rischio di esclusione sociale, con esplicito
riferimento ai detenuti reclusi presso la Casa circondariale di
Brissogne e ai cittadini soggetti a misure restrittive della
libertà personale, evidenziando come essa miri a favorire
l'inserimento o il reinserimento lavorativo attraverso
l'acquisizione di nuove competenze tecniche e trasversali, il
potenziamento di quelle già appese e il supporto
all'autoconsapevolezza e alla motivazione.
L'articolo 28 disciplina l'attuazione delle iniziative formative
descrivendo innanzitutto le modalità di realizzazione dell'offerta
pubblica regionale. Prevede in seguito che i percorsi formativi
organizzati e autofinanziati dalle imprese o da organismi di
formazione ai fini del rilascio di qualifiche, certificazioni e
abilitazioni professionali siano soggetti al riconoscimento o
autorizzazione da parte della Regione. Assegna l'attività di
coordinamento sull'accesso individuale alla formazione da parte dei
cittadini e delle cittadine alla Regione. In ultimo disciplina
l'accreditamento degli organismi formativi nel rispetto delle linee
guida elaborate in sede di Conferenza permanente per i rapporti tra
lo Stato, le Regioni e le Province autonome di Trento e Bolzano,
demandando alla Giunta regionale la definizione di criteri e
modalità, disponendo che i requisiti relativi a capacità
gestionali, logistiche, economiche, professionali e relazionali
richiesti agli organismi formativi siano differenziati in funzione
dell'accesso o meno al finanziamento pubblico e delle diverse
tipologie di attività formativa erogata. Infine introduce una
semplificazione quanto all'assolvimento dei requisiti
infrastrutturali e logistici qualora l'attività formativa sia
erogata all'interno di spazi didattici facenti parte di una sede
scolastica o di altra struttura già accreditata dalla Regione per
la formazione, anche al fine di evitare la duplicazione dei
controlli.
L'articolo 29 introduce la possibilità di prevedere interventi a
favore degli organismi di formazione accreditati al fine di
promuovere il rafforzamento e la qualificazione del sistema della
formazione professionale, prevedendo che possano riguardare: la
riorganizzazione didattica e organizzativa, l'aggiornamento
professionale degli operatori, l'innovazione didattica e
metodologica e il miglioramento infrastrutturale.
L'articolo 30 disciplina la certificazione delle competenze e il
riconoscimento dei crediti formativi. Li identifica quali strumenti
di politica attiva del lavoro, correlati alla valorizzazione delle
competenze apprese in tutti i contesti. Prevede che sarà la Giunta
regionale a definire le modalità di disciplina del relativo
sistema.
Il capo V infine detta le disposizioni finali e si compone di
quattro articoli: l'articolo 31 prevede le disposizioni transitorie
e precisa che le azioni e le misure discendenti dagli atti di
programmazione adottati ai sensi del capo II della legge regionale
7/2003 e dai relativi documenti attuativi restino dagli stessi
regolati sino al loro previsto termine in un'ottica di continuità
del sistema.
L'articolo 32 sostituisce l'articolo 3 della legge regionale n.
21 del 21 luglio 2009 dando precedenza ai familiari delle vittime
degli incidenti sul lavoro nelle procedure di avviamento di
personale a selezione pubblica, ai sensi dell'articolo 41, comma 1,
secondo periodo della legge regionale 23 luglio 2010 n. 22, per le
assunzioni a tempo determinato e indeterminato degli enti del
comparto unico regionale, demandando alla Giunta, previo parere del
Consiglio permanente degli Enti locali, la definizione dei criteri
e delle modalità per il relativo esercizio.
L'articolo 33 dispone le necessarie abrogazioni in coordinamento
con le modificazioni apportate dal presente disegno di legge,
mentre l'articolo 34 reca le disposizioni finanziarie.
Presidente -
Sono stati depositati su questo disegno di
legge quattro emendamenti dalle Commissioni IV e V, un emendamento
del consigliere Aggravi, venti emendamenti del gruppo PCP, due
emendamenti del gruppo della Lega.
Gli emendamenti del gruppo della Lega sono pervenuti dopo le ore
09:30 e su richiesta del consigliere Manfrin, la Conferenza dei
Capigruppo informalmente ha ritenuto comunque di ammettere gli
emendamenti in questione. Sono stati inoltre depositati un ordine
del giorno del gruppo Lega e quattro ordini del giorno del gruppo
PCP.
L'emendamento n. 8 del gruppo PCP, che reintroduce l'articolo 3
della legge regionale 7/2003, abrogato dalla discussione, comporta
oneri finanziari, pertanto deve ritenersi inammissibile in questa
fase. Resta comunque la possibilità di illustrarlo, di discuterlo
ma non votarlo.
Apriamo la discussione generale. La discussione generale è
aperta. Qualcuno si prenota per la discussione generale? Invito i
Consiglieri a prenotarsi. Ha chiesto la parola il consigliere
Aggravi, ne ha facoltà.
Aggravi (RV) -
Il disegno di legge n. 141 che oggi
approda in aula interessa e interesserà un'ampia fetta dei nostri
giovani che potenzialmente occuperanno un'altrettanto ampia fetta
del mercato del lavoro locale, al netto di chi ovviamente poi farà
delle altre scelte.
Questo disegno di legge è stato presentato il 17 aprile scorso
dal Governo ed è approdato al Consiglio politiche del lavoro del 17
maggio, Consiglio politiche del lavoro di cui faccio parte e su cui
tornerò anche per esprimere quella che poi sarà la posizione
complessiva del gruppo Rassemblement Valdôtain.
L'iter che poi ha avuto nelle Commissioni ha visto il
coinvolgimento di molti soggetti, anche l'esame di alcune memorie e
alcune proposte e penso che possa essere e sia stato soprattutto un
lavoro utile e interessante, ma analizzare un disegno di legge che
aggiorna una ventennale, se non erro, disciplina, quindi è una
legge che mette mano a qualcosa che viene da un bel po' di tempo -
e lo dico anche in termine economico perché di cicli ne abbiamo
visti in 20 anni - ovviamente ci deve portare anche a fare delle
valutazioni un pochettino più ampie e di contributo all'esame
complessivo di un intero settore.
È indiscutibile la necessità di avere lavoratori formati e
tecnici e io mi sento di dire ancora di più che è un grandissimo
errore denigrare quei lavori che non sono da "colletto bianco", nel
senso che sempre di più abbiamo la necessità di avere delle persone
formate in campi di cui spesso abbiamo proprio carenza anche di
offerta di lavoro: ad esempio, sui dati consolidati del 2022, sono
quelli che ho trovato, gli addetti del comparto industriale in
Valle d'Aosta erano più di 11 mila e quelli del comparto del
commercio, alberghi e ristoranti più di 12 mila; più del 40% degli
occupati in settori che tendenzialmente possono dare più
possibilità a chi segue percorsi di questa formazione sono
tutt'altro che di secondo piano nell'ambito complessivo della
nostra realtà.
Non si risolve sicuramente tutto con un disegno di legge, lo
sappiamo, lo vediamo e, analizzando i contenuti dei vari articoli,
è chiaro, è uno schema molto dispositivo che poi deve avere delle
relative attuazioni, in questo senso però questo disegno di legge è
l'asse legislativo portante di un ambito che, proprio per i numeri
semplici che ho cercato di esporre, ci deve permettere, io direi
deve permettere di salvare la nostra società da un sogno e da una
valutazione che spesso viene fatta di una società che possa vivere
soltanto di servizi. In realtà non è così, perché l'economia e
soprattutto anche nel riparto fiscale si regge sulla produzione,
non soltanto sul servizio, serve ovviamente del valore aggiunto,
che, fino a prova contraria, anche utilizzando qualsiasi tipo di
tecnologie avanzate, determina la trasformazione della materia in
qualche cos'altro, quindi necessariamente sono degli ambiti di
produzione e non di servizio per quanto anche i servizi siano
importanti.
Non è un discorso di poco conto perché ovviamente siamo in un
momento anche complesso, un momento, che, tra l'altro, porta anche
a delle considerazioni magari un po' più alte rispetto al dettaglio
degli articoli in esame ma, secondo me, sono importanti e da tener
conto. Se noi andiamo a vedere, in particolare dalle crisi - e ne
cito più di una perché non è solo una - che dal 2008 in avanti ci
sono state sul nostro tessuto economico, e dobbiamo ampliare il
nostro sguardo anche all'ambito nazionale e non soltanto locale...
ha visto la manifestazione di un andamento molto particolare che,
tra l'altro, è stato messo chiaramente in luce dalla Banca
d'Italia, non solo nella presentazione fatta qui all'Università
della Valle ma anche nella presentazione del
report
a
livello nazionale, ovvero quello che le aziende, quindi
sostanzialmente poi chi esprime la domanda di lavoro... quelle più
piccole sotto i nove addetti hanno invertito sostanzialmente il
loro numero e sono sempre meno rispetto a quelle più grandi, quindi
quelle oltre i 250 addetti. Sotto i nove addetti, tra l'altro,
abbiamo quelle mini e micro imprese, che sono l'asse portante, non
soltanto della nostra economia regionale, ma anche in senso lato di
quella nazionale. Questo incide notevolmente sulla natura stessa
del tessuto economico e tende a concentrare sempre di più verso
l'impresa più grande, quindi verso altre logiche, verso un altro
tipo di produzione, rispetto alla piccola impresa. Dico questo
perché giustamente è stato inserito più di un passaggio nell'ambito
del disegno di legge, anche la valorizzazione del lavoro autonomo,
comunque dell'impresa di sé stessi, che deve essere fatta e che, a
giudizio almeno di chi parla, deve essere ancora più valorizzata
perché è quella che crea ancor di più valore aggiunto e soprattutto
crea quel valore aggiunto personale che è tipico
dell'imprenditore.
Magari in Valle d'Aosta questo
trend
può avere poco
senso, perché imprese sopra i 250 addetti le contiamo abbastanza,
forse la più grande impresa ha sede dove noi stiamo discutendo,
anche se definirla un'impresa dobbiamo... se penso al manuale di
scienza delle finanze, il Carrocci diceva: "Anche l'impresa
pubblica è un'impresa, ha un imprenditore un po' particolare che a
volte entra anche nelle attività dell'imprenditore privato", però
l'impresa pubblica, come l'impresa privata, ha delle
caratteristiche anche comuni e lo diciamo in una realtà dove
l'economia mista comunque rimane, perché, al di là delle grandi
cose che si dicono, non soltanto in Valle d'Aosta ma anche in
Italia e direi anche in Europa, visto che siamo vicini ai campioni
dell'economia "mista", che è la Francia, questo è innegabile,
soprattutto quando si parla di energia e anche di auto... quindi
l'analisi è un pochettino più complessa.
Dobbiamo però dire che questo trend avrà un impatto pesante sul
nostro futuro e quest'impatto avrà anche un effetto e un'evoluzione
su un passaggio se vogliamo anche un pochettino più ideologico, mi
si passi il termine, e lo dico rispetto a un passaggio sul quale io
ho già espresso qualche perplessità, ma, dal punto di vista più
concettuale e più ideologico - lo dico anche perché ci sono dei
colleghi o, meglio, delle colleghe, che hanno presentato degli
ordini del giorno e degli emendamenti che vanno in certo senso
ideologico -, per me rimane un grande vuoto il fatto che il
relatore della legge non abbia detto nulla di ideologico per una
volta, spero che lo faccia in discussione generale, perché
altrimenti sostanzialmente sarebbe una lode continua aperto il
Job Act
che non so a lui quanto piaccia, però quello che
nasce da questa riforma parte anche da lì.
Il termine del diritto al lavoro stabile e dignitoso è un
passaggio che c'è nell'articolo 8 e che si apre ovviamente a tutta
una serie di considerazioni. Mi riallaccio al ragionamento che
facevo, c'è un'evoluzione delle nostre imprese, c'è un'evoluzione
dei rapporti tra l'impresa e il lavoratore, perché ovviamente più
cresce la dimensione dell'impresa più le tipologie di
contrattazione sono differenti, quindi ci sarà sicuramente una
maggior complessità nei meccanismi di contrattazione, nella
definizione dei livelli retributivi e ovviamente degli
aggiornamenti contrattuali, che, tra l'altro, visto che abbiamo
parlato di un'impresa pubblica, sono un po' anche tanto il cruccio
dei bilanci regionali, perché, parlando di Enti locali, vediamo che
gli aggiornamenti sono tutt'altro che banali.
C'è poi però un fenomeno molto particolare, e questo è stato
anche oggetto di valutazione nell'ambito del Consiglio politiche
lavoro, qualche volta lo abbiamo anche già detto, noi abbiamo dei
dati sull'occupazione molto positivi, che, tra l'altro, è una cosa
in particolare un po' anomala, perché io penso che nei prossimi
anni, perché purtroppo sono fenomeni che si possono poi soltanto
analizzare puntualmente in maniera successiva... quello che stiamo
vivendo è un po' anomalo, abbiamo un'alta inflazione, stiamo
uscendo dall'inflazione, abbiamo un'occupazione piena, va bene,
però in realtà, per assurdo, nella fase discendente
dell'inflazione, quest'occupazione è sempre piena e che in realtà
dovrebbe essere, secondo quelle che sono oggi ancora delle leggi di
macroeconomia, per quanto possano magari essere smentite, per
quanto magari in tempo passato anche lavorare una sola ora di
lavoro non è considerato un lavoro ma nelle statistiche c'è, però
dobbiamo fare delle valutazioni in tal senso, perché giustamente
formiamo le persone, poi devono cercare un lavoro, ma è giusto e su
questo sono pienamente d'accordo, magari con sfumature diverse e
con meccanismi diversi che però ci possa essere la giusta
retribuzione.
In questo senso quello che poi mi preoccupa moltissimo, che è il
passaggio iniziale, è che appunto le imprese più piccole, quelle
che poi in realtà per assurdo pagano anche più tasse, perché poi
abbiamo anche questo, e quindi nel bilancio complessivo generano
più entrate, rischiano di essere pesantemente in difficoltà. Non è
una cosa che possiamo risolvere con un disegno di legge o con un
provvedimento del Governo regionale, sono delle dinamiche molto più
alte, molto più complesse, dove però quello che si può fare è
frutto poi dell'applicazione di molte previsioni di questa legge,
non soltanto del piano triennale.
Noi abbiamo poi oggi un fenomeno, e lo dico proprio per il
passaggio del lavoro stabile e dignitoso, in cui il lavoro con
contratto a tempo indeterminato è cresciuto, quello a tempo
determinato è diminuito, il lavoro autonomo è stabile; quello mi
preoccupa molto perché vuol dire che c'è un
trend
che va in
determinate situazioni che rischiano di generare una crisi nel
sistema imprenditoriale e piccolo imprenditoriale locale e anche
nazionale. Il fatto che siano cresciuti i contratti a tempo
indeterminato ci dovrebbe dire: "Bene, abbiamo raggiunto
l'obiettivo perché quello è il lavoro stabile e dignitoso". Io
probabilmente, anche per esperienza personale, vengo da un mondo
dove in realtà si era sempre un po' tra coloro che sono sospesi,
perché si sa che nel mondo privato non è proprio sempre così,
quello che dico da analisi del contesto complessivo cos'è? Che non
è detto che questi contratti a tempo indeterminato si traducano poi
effettivamente in uno stipendio che si possa definire magari
dignitoso, ma io non ne faccio una questione morale, io dico che il
rischio è che questo stipendio, come si sta vedendo nell'ambito
attuale della congiuntura attuale, non sia poi funzionale a
controbattere il costo della vita e quindi l'alta inflazione,
perché il vero problema che oggi c'è è questo e abbiamo anche dei
numeri molto chiari.
In tal senso, ripeto, sono delle logiche molto più alte e molto
più grandi rispetto ai contenuti di questo disegno di legge, ci
sono dei fenomeni che dovranno essere analizzati ancora in maniera
più puntuale e io direi che il prossimo triennio ci determinerà e
ci permetterà di capire se ci sarà una reale uscita dallo sciame
inflazionistico, che genera necessariamente un aggravio nei
confronti non soltanto delle famiglie degli occupati, ma anche
delle stesse imprese nel poter fare i dovuti investimenti e
controbattere la perdita di potere d'acquisto; detto questo, molto
sarà dei provvedimenti che saranno conseguenti al disegno di legge
141.
Per questo motivo ci siamo anche permessi, faccio
mea
culpa
, non sono riuscito a presentarlo in Commissione, lo
presento già, così può essere parte del dibattito, l'emendamento
che ho presentato è una clausola valutativa che coinvolge
giustamente anche il Comitato paritetico di valutazione sulle leggi
perché è una legge estremamente complessa, estremamente ampia, che
queste analisi io mi auguro che, al di là di farle nell'ambito
dell'Assessorato, del Consiglio o quant'altro, vengano anche fatte
in maniera complessiva per capire effettivamente se
quest'intervento normativo poi ha delle necessità di
mise à
jour
oppure di modifica, e lo dico anche perché è uno strumento
che ritengo essere estremamente importante quello anche del
monitoraggio e della valutazione rispetto al di là dei meccanismi
che già sono presenti nell'ambito delle politiche del lavoro,
perché è giusto fare un bilancio delle cose.
Detto questo, e soprattutto perché, come ho più volte detto e ho
più volte espresso la mia posizione nell'ambito del Consiglio
politiche del lavoro, quale rappresentante della minoranza, è
quella di un ruolo di osservatore e di critica razionale dei
provvedimenti presentati. In tal senso si vuole mantenere anche
oggi e anche nell'esame di questo disegno di legge, pur sperando di
aver dato qualche elemento in più di valutazione per la discussione
generale, per quanto possibile, perché si sarebbe dovuto fare un
ragionamento molto più puntuale e più approfondito, noi ci
asterremo nei confronti del voto del disegno di legge, non in senso
contrario ma in senso, ripeto, di critica razionale, perché il
giudizio complessivo dell'efficacia di questo provvedimento si può
fare soltanto comprendendo qual è la natura e il contenuto dei
successivi provvedimenti attuativi, sui quali sia in Commissione,
sia nell'ambito del Consiglio politiche del lavoro cercheremo
comunque di fare la nostra parte come abbiamo fatto sino ad
oggi.
Ci sono sicuramente da parte nostra delle perplessità, qualcuna
l'abbiamo espressa nell'ambito delle Commissioni, ci sono anche dei
contenuti che possono essere condivisibili. È la stessa posizione
che cerco di mantenere, almeno finché farò parte del Consiglio
politiche del lavoro perché giustamente, soprattutto negli organi
di concertazione, è giusto che ci sia anche una voce magari
rispettosa delle valutazioni e delle posizioni altrui, ma comunque
critica, perché altrimenti dalla concertazione si finisce alla
corporazione, che è un qualcosa che oggettivamente è ben distante
dalle mie vedute e dalle vedute del nostro gruppo.
Detto questo, invece per quello che riguarda gli ordini del
giorno, cercheremo di intervenire ordine del giorno per ordine del
giorno ed esprimere le nostre posizioni in merito.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Il disegno di legge 141 disciplina
la programmazione e l'attuazione integrata delle politiche del
lavoro della nostra Regione in materia di formazione professionale
e lavoro, un testo che si propone di definire un quadro normativo
aggiornato e coerente con l'evoluzione avvenuta nel mondo del
lavoro e della formazione professionale, un quadro però che, a
nostro avviso, enfatizza le riforme introdotte dal
Job Act
,
non tiene conto della competenza primaria dell'istruzione
professionale, ma allo stesso tempo stressa in qualche modo il
concetto di raccordo proprio con l'istruzione professionale, pone
il concetto di condizionalità tra le misure di sostegno al reddito
o la fruizione dei servizi per lavoro e l'effettiva disponibilità
ad accettare offerte di lavoro o misure di politica attiva,
trasforma i progetti di inclusione sociali, più noti come PIA, come
politica attiva e non più come un contratto di lavoro, dimentica
completamente il rapporto tra intelligenza artificiale e lavoro,
che sappiamo essere di grandissima attualità in questo momento e
forse magari interverrà anche l'assessore Caveri perché non abbiamo
avuto il tempo di vedere la delibera di ieri, ma in qualche modo
già in una deliberazione che è uscita ieri forse qualcosa sotto
questo punto di vista viene detto, ma poteva valere la pena
inserirlo almeno all'interno di questo disegno di legge.
Nonostante la disponibilità dell'Assessore competente, che
riconosciamo sicuramente, questa riforma - e l'ha detto anche chi
mi ha preceduto - forse andava maggiormente condivisa, e lo dico
anche alla luce delle audizioni dei vari portatori di interesse che
hanno posto diverse osservazioni e proposte, che, in qualche modo,
abbiamo cercato di recepire, almeno quelle che erano vicine alla
nostra sensibilità, attraverso emendamenti e ordini del giorno.
Partiamo quindi dalla relazione del disegno di legge, il
documento che esprime gli intenti e sostanzia un po' la visione
delle proposte, ritroviamo, come dicevo, le citate riforme del
Job Act
su cui noi siamo fortemente contrarie e per cui
proprio nei giorni scorsi abbiamo dato la disponibilità per
certificare le firme e per chiedere proprio l'abrogazione di queste
riforme, ci sarà un ordine del giorno in questo senso.
Evidentemente forse altri, che certificavano le firme, e forse
hanno anche firmato quelle proposte evidentemente potevano non
condividerle.
Si fa poi riferimento al nuovo modello definito a livello
statale che introduce di converso un sistema di promozione e
protezione sociale del lavoro in un contesto flessibile, di
transizione lavorativa, collegato a una maggiore sicurezza per i
lavoratori, un concetto di lavoro flessibile, che, secondo noi, non
va di pari passo con un sistema di promozione e di promozione
sociale che adesso dovrebbe essere collegato. Spesso la
flessibilità non è garanzia di una vita dignitosa da parte del
cittadino e spesso non consente una programmazione proprio della
vita stessa di questi cittadini, quindi deve essere ben sostenuta
forse, e questo non lo ritroviamo nel disegno di legge, da un
welfare
anche di carattere sociale e su questo ci siamo
anche confrontati in Commissione con l'Assessore e capiamo bene che
molto è demandato alle future deliberazioni della Giunta regionale,
quindi se si avrà il buon cuore poi di prendere in considerazione
proprio queste osservazioni, altrimenti in legge forse questi
concetti non li ritroviamo.
Per quanto riguarda poi il pezzo sulla materia di formazione
professionale, non ritroviamo quella distinzione tra l'istruzione e
la formazione professionale; il sistema di istruzione in
particolare non può essere legato esclusivamente a una
pianificazione legata e correlata alle esigenze espresse dal
mercato del lavoro, anche su questo ci sarà un ordine del giorno.
L'istruzione per noi deve mantenere un suo ruolo formativo, quindi
non solo di addestramento professionale legato ai bisogni delle
imprese, che spesso cristallizza delle disparità e difficilmente
può stare al passo con l'evoluzione della società, quindi spesso le
esigenze vengono rappresentate forse in momenti diversi rispetto a
quelli che andrebbero posti rispetto alla formazione. Esprimiamo
poi grandi criticità e perplessità sul sistema duale.
Rispetto alle persone con disabilità, abbiamo proposto degli
emendamenti perché ci pare che il testo rimanga anche in questo
caso un po' vago, mentre per noi ci deve essere una maggiore
esplicitazione e una maggiore presa in carico e una certa
incisività proprio su questo tema. Queste sono alcune delle
motivazioni per cui non voteremo questo provvedimento e, ripeto,
per noi questa riforma doveva veramente prendere le distanze da
riforme nazionali, come quelle del
Job Act
, che, secondo
noi, hanno nel tempo fatto vedere tutte le loro criticità, doveva
puntare meno sulla questione della flessibilità, doveva comunque
cercare di arginare quel sistema duale su cui le forze progressiste
da tempo rappresentano delle criticità.
Ho ascoltato con piacere la relazione del relatore, che ha in
qualche modo epurato la parola "Job Act" da tutta la sua relazione,
l'ha letta dal testo che abbiamo ma, in sostanza, ha tolto,
evidentemente è forse è una sorta di pudore in questo senso,
immagino che interverrà però in discussione generale, quindi
potremo anche comprendere quali sono le motivazioni, perché sono
veramente poche, potevamo seguire il testo tranquillamente dal
testo del disegno di legge, ci saranno state delle motivazioni,
quindi aspettiamo poi di avere delle risposte per poter in qualche
modo intervenire.
Presidente -
Ha chiesto la parola il consigliere Di
Marco, ne ha facoltà.
Di Marco (PA) -
Apro questo mio intervento in discussione
generale anticipando che il gruppo consiliare di Pour l'Autonomie
voterà a favore di questo disegno di legge, con cui si va a
disciplinare in modo certamente più aggiornato e adeguato
l'organizzazione dei servizi al lavoro e alla formazione
professionale della nostra Regione.
I motivi che sono a fondamento di questa nostra decisione si
trovano sostanzialmente nelle nuove disposizioni introdotte
rispetto alla precedente legge regionale n. 7 del 31 marzo del
2003, che viene, con questo atto, abrogata. Per ragioni di brevità
di intervento, non sto qui a ripercorrerle tutte, ma voglio
soffermarmi almeno su alcune che consideriamo di grande
rilevanza.
Al comma 2 dell'articolo 1 di questo disegno di legge è
specificato che la "Regione riconosce la persona quale fondamento
per lo sviluppo sociale ed economico della comunità, favorendone la
crescita culturale e professionale". Consideriamo
quest'affermazione quanto mai illuminata, in quanto sottolinea due
concetti di grande importanza. In primo luogo mette al centro di
ogni iniziativa la persona, riconoscendogli un ruolo centrale ed
essenziale nel processo complesso e articolato che porta ogni
comunità a perseguire il suo sviluppo sia in ambito sociale che
economico, finalizzato a raggiungere il più alto livello di
benessere possibile. Il concetto può sembrare scontato ma, in
realtà, a nostro giudizio va sempre ribadito e sottolineato per far
sì che si realizzi quell'integrazione virtuosa tra mondo della
politica e mondo della società civile, grazie a cui i provvedimenti
varati dal primo siano sempre espressione concreta delle istanze e
dell'interesse del secondo. In secondo luogo pone l'accento
sull'importanza del lavoro e della formazione professionale
nell'ambito della crescita di una comunità. Il lavoro è una
dimensione fondamentale della qualità di vita di ogni persona,
perché partecipa in modo significativo alla sua salute fisica e
psichica, determina autonomia economica, fortifica l'identità
sociale e costituisce un dovere, come pure un diritto e uno
strumento di inclusione e riscatto sociali. La formazione
professionale declinata nelle sue forme - iniziale continua e
permanente - è il processo essenziale attraverso cui i giovani, ma
anche gli adulti acquisiscono le competenze e le conoscenze che
sono loro necessarie a inserirsi, reinserirsi e aggiornarsi nel
mondo del lavoro, esprimendo al massimo le proprie potenzialità.
Entrambe sono materie vive che mutano e si trasformano con l'uomo e
con la società, tanto che negli ultimi 20 anni abbiamo assistito a
cambiamenti significativi in entrambi gli ambiti, accompagnati da
evoluzioni normative introdotte a livello statale che ne hanno
ridisegnato gli approcci e le politiche a essi rivolte.
Ora tocca a noi dare quelle risposte che il nostro mondo del
lavoro attende e lo facciamo con questo disegno di legge che fissa
finalità importanti. Sono tante e ne citerò solo alcune:
incrementare politiche attive che promuovano la collocazione e la
ricollocazione del lavoratore nel mondo del lavoro, facilitando
l'incontro tra domanda e offerta di lavoro, e sostenendo anche il
lavoro autonomo, il lavoro associato e le creazioni di impresa;
promuovere la parità di genere nell'accesso al lavoro, nella
carriera e nella retribuzione, nonché la tutela del lavoro per le
fasce di popolazione più fragili e a maggior rischio di esclusione
sociale e lavorativa; migliorare le condizioni di vita dei
lavoratori, il loro benessere psicofisico e gli standard di
sicurezza; porre in essere azioni di contrasto del lavoro precario
e irregolare; favorire la formazione iniziale, continua e
permanente mirata alla professionalizzazione e alla qualificazione
del lavoratore. E contiene tutti gli elementi relativi
all'organizzazione dei sistemi dei servizi per il lavoro, sia esso
subordinato o autonomo e per la formazione professionale; e ai suoi
strumenti che sono: il Piano triennale degli interventi di politica
del lavoro, della formazione professionale e dei servizi al lavoro;
il Programma annuale attraverso cui realizzare la sua esecuzione;
il Consiglio per le politiche del lavoro con ruolo di concertazione
e indirizzo sui temi del lavoro; e il Nucleo di valutazione delle
politiche del lavoro, con il compito di valutare l'efficienza e
l'efficacia degli interventi di politiche del lavoro e di
formazione professionale.
Come gruppo consiliare di Pour l'Autonomie, crediamo fortemente
che il lavoro stabile e dignitoso sia diritto fondamentale di ogni
persona. E che vada incentivato con un efficace sistema di servizi
al lavoro, che promuova il passaggio da un sistema di politiche
assistenziali a un sistema di politiche di attivazione lavoro da
parte dei diretti interessati. E che vada sostenuto con un sistema
di formazione professionale che sappia elevare le conoscenze, i
saperi e le competenze delle persone sia in fase formativa che poi
durante tutto il loro percorso lavorativo. Riteniamo quindi che con
questo testo normativo la nostra Regione crei i presupposti per
rendere concreto questo diritto al lavoro mediante servizi al
lavoro efficaci ed efficienti grazie anche alla formalizzazione
della rete pubblico-privato, alle politiche attive di sostegno
all'occupazione e a uno stretto coordinamento con gli ambiti che si
occupano di formazione, istruzione e sviluppo sociale ed
economico.
Un buon testo insomma che il nostro gruppo consiliare voterà con
convinzione, nella certezza che possa apportare significativi
miglioramenti al mondo del lavoro valdostano.
Presidente -
Sono le ore 12:53, rimandiamo al pomeriggio
gli interventi delle persone che si sono prenotate. Interrompiamo
pertanto i lavori del Consiglio, che riprenderanno, sempre in
discussione generale, alle ore 15:00.
---
La seduta termina alle ore 12:53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK