Consiglio Regionale della Valle d'Aosta - Oggetto del Consiglio n. 1280 del 20 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1280 del 20 aprile 2005 - Resoconto
OGGETTO N. 1280/XII - Incarico di collaborazione ad un
professionista in materia sanitaria. (Interpellanza)
Interpellanza
Premesso che:
- la Giunta regionale nel febbraio 2004 ha affidato un
incarico di collaborazione - per una durata di undici mesi - in
materia sanitaria al dott. Ferrero Paolo, recentemente pensionatosi
dall'USL, in relazione all'emergenza sanitaria, all'organizzazione
e valutazione delle attività dell'area territoriale e alla
formazione professionale;
- nel marzo 2005 tale incarico è stato rinnovato alle
medesime condizioni, aggiungendo peraltro anche una consulenza in
materia sindacale;
- con deliberazione 789 del marzo 2005 la Giunta ha conferito
incarico a Finaosta S.p.a., impegnando 100.000,00 euro, "per
l'istituzione e per il finanziamento di un gruppo di lavoro per la
redazione della proposta di Piano socio-sanitario regionale per il
triennio 2006-2008"
il sottoscritto Consigliere regionale
Interpella
il Presidente della Regione e l'Assessore delegato per
conoscere:
1) quali sono i motivi che determinano l'esigenza di
rinnovare tale prima consulenza e di demandare a Finaosta la
proposta del nuovo Piano socio-sanitario;
2) qual è la situazione dell'organico dell'Assessorato alla
sanità rispetto alle previsioni di pianta organica;
3) quante sono attualmente le consulenze conferite
dall'Assessorato alla Sanità e qual è l'importo finanziario
complessivamente impegnato;
4) se non ritenga che le questioni inerenti tale prima
consulenza, essendo di tipo prevalentemente operativo-gestionale,
non rientrino più propriamente tra le competenze dell'USL.
F.to: Frassy
Presidente - La parola al Consigliere Frassy.
Frassy (CdL) - Con questa interpellanza poniamo una serie di
questioni sulle modalità di gestire la programmazione della sanità
regionale, nel senso che la sua gestione ha innovato nella
programmazione sanitaria, delegando una materia molto tecnica a un
soggetto che, se è vero che per l'Amministrazione regionale ha
fatto spesso di tutto e di più, finora aveva fatto molto poco
nell'ambito della programmazione sanitaria, tolte alcune
riflessioni che erano legate soprattutto all'edilizia e
all'urbanistica sanitaria che non alla programmazione sanitaria in
senso stretto.
Abbiamo riscontrato che, con una deliberazione del marzo 2005,
avete incaricato "Finaosta" di costituire un gruppo nel quale venga
elaborata la proposta del nuovo Piano socio-sanitario per il
triennio 2006-2008. Questo ci sembra curioso, infatti vorremmo
capire quali sono i motivi che la portano ad affidarsi a una
struttura atecnica e a non gestire con la responsabilità della
guida politica che le compete un gruppo di lavoro, che possa
fondarsi su valenze di campo sanitario espresse dai suoi uffici e
dall'USL, che peraltro è vero vengono coinvolti da "Finaosta", o
comunque su esperienze sanitarie attinte anche in altre realtà
locali, cito non a caso la Regione Lombardia. Riteniamo sia curioso
che "Finaosta" diventi il collettore di studi e istanze a
prescindere dalle specificità con cui opera "Finaosta", che
normalmente ha sempre operato in ambiti economico-finanziari e non
in ambito socio-sanitari. Non sappiamo se tale situazione derivi da
un problema di organico inerente il suo Assessorato, infatti questa
è la seconda domanda su cui si incentra la nostra interpellanza,
cioè per capire se la situazione attuale, rispetto alle previsioni
di pianta organica, è soddisfacente o se vi sono una serie di
vacanze nei ruoli, che comportano difficoltà operative da parte
dell'Assessorato che lei dirige. Vorremmo sapere quali sono le
consulenze e gli importi finanziari impegnati dal suo Assessorato
per avere un quadro più completo rispetto al quadro dell'organico a
cui prima facevo riferimento.
Al di là di questa consulenza, alcune perplessità ci sono sorte
anche da un'altra consulenza: una consulenza diretta che lei ha
conferito a un medico in pensione da qualche tempo dall'USL al
rinnovo di una precedente consulenza. Le perplessità non sono nella
consulenza e neppure nel soggetto che l'ha ottenuta, le perplessità
sono nell'impostazione politica in senso positivo del termine.
Prima preoccupazione: nel 2004 viene data una consulenza di
durata annuale per l'approfondimento di tematiche inerenti il
settore dell'emergenza sanitaria; lei mi insegna che il settore
dell'emergenza sanitaria è il primo settore sul quale bisogna porre
attenzione, nell'ottica di una politica sanitaria che voglia dare
risposte efficaci in tempi utili. La preoccupazione è che
l'incarico che viene rinnovato nel 2005, a un anno di distanza,
riporta la medesima problematica; delle due l'una: o il consulente
non ha fatto gli approfondimenti, ma lo escluderei a priori per la
stima che ho in quel consulente; oppure i problemi non sono stati
risolti, nel senso che le situazioni individuate e i rimedi
prospettati dal consulente permangono. In questo caso vuol dire che
in un anno non si sono recuperate situazioni legate a questa
importante "branchia" della sanità valdostana.
L'altra riflessione, invece più politico-amministrativa, sempre
su questa consulenza, è se non fosse una materia più
operativo-gestionale, più che programmatoria, e dunque non fosse
una competenza da gestirsi direttamente in seno all'USL e non in
seno all'Assessorato che ha una funzione di maggior
programmazione.
Queste sono le questioni che abbiamo posto nell'interpellanza,
riteniamo in maniera puntuale, cercando di illustrarle in maniera
precisa al fine di avere delle risposte puntuali.
Presidente - La parola all'Assessore alla sanità, salute e
politiche sociali, Fosson.
Fosson (UV) - Spero che le mie risposte siano puntuali. È chiaro
che l'utilizzo delle consulenze è importante nel nostro tipo di
organizzazione in questo momento, per una buona amministrazione.
Forse non è furbo portare 2 consulenze nella stessa Giunta, ma
questo può succedere anche a chi di consulenze non ne utilizza
molte. Le condizioni per richiedere una consulenza sono due: la
prima è un'assenza di una tale professionalità nel nostro
Assessorato; la seconda è l'utilizzo di una professionalità valida,
come citava lei nella risposta alla precedente interpellanza. Una
professionalità che sia per noi come tecnici, indipendente dal
colore politico, che sia valida come professionalità. Questo
sistema delle consulenze è utilizzato in molte altre regioni, ha
fatto l'esempio della Regione Lombardia, in cui la percentuale di
consulenze utilizzate è più alta della nostra.
Per arrivare alla consulenza data al Dott. Ferrero e ancora al
rinnovo di tale consulenza, è vero, nell'ambito dell'emergenza
sanitaria, dopo l'abolizione della legge 70 non vi è una norma di
riferimento per tutto quello che riguarda l'emergenza ospedaliera e
l'emergenza territoriale, questo in un momento particolare, in cui
il Piano sanitario che stiamo discutendo prevede una revisione di
tutta l'importanza del territorio, e questo apparirà evidente
quando presenteremo tale piano; per cui è vero la legge
sull'emergenza sanitaria ha iniziato il suo cammino, la pregherei
anche di guardare quante ore di consulenza aveva il Dott. Ferrero
il primo anno, che erano davvero poche, di fronte alla complessità
della materia, al fatto che dovesse essere concordata con altre
realtà, con quelle di Châtillon ad esempio.
Domani sera abbiamo un grande incontro con tutte le associazioni
di pronto soccorso, proprio per condividere questo cammino che è
stato più lungo del previsto visti i temi in questione
(elisoccorso, continuità assistenziale). Fra l'altro, tale legge si
è intersecata con un nuovo contratto nazionale che era atteso per
gennaio, che modifica la normativa contrattuale di certe figure,
per cui tale provvedimento andava visto anche in funzione di
questo; comunque siamo alle battute finali della legge, che verrà
presentata sicuramente prima di giugno in Giunta e poi in Consiglio
regionale. Mi permetto di aggiungere che, oltre a questa legge, è
stata presentata in Giunta la legge sul volontariato a cui ha
contribuito anche tale consulenza. Le dico questo perché,
nell'ambito della legge del volontariato, sono previsti anche tutti
i volontariati di emergenza.
Abbiamo rinnovato tale consulenza, primo, perché questo lavoro
che avevamo fatto non è ancora stato ultimato, ma anche perché il
nuovo contratto prevede nuove forme di organizzazione dei medici di
continuità assistenziale e di emergenza. Lo stesso contratto
prevede nuove forme di accordo per i medici di famiglia, una
retribuzione obiettiva al risultato, non più solo una retribuzione
a persona assistita. Per questo abbiamo riconfermato la consulenza
al Dott. Ferrero, che ha nel suo curriculum due funzioni svolte in
modo importante: quella di ideatore del "118" in Valle e quella di
aver esercitato per lungo tempo la mansione di direttore di area
territoriale e poi perché ha lavorato bene; quindi una
professionalità che non era facile trovare in altri soggetti in
Valle d'Aosta: quella sull'emergenza e quella di responsabile della
medicina del territorio.
Vorrei sottolineare che nel nostro Assessorato hanno sempre
lavorato dei medici fino a un anno fa, medici che in questo momento
non vi sono più. Avevamo destinato dall'azienda in Assessorato il
Dott. Allegri, che da un anno è rientrato in USL, e il Dott.
Ponzetti, che lavorava in Assessorato proprio per contribuire alla
formulazione del vecchio Piano sanitario, che ora ha una funzione
in azienda. Attualmente quindi, al di fuori del Dott. Ferrero, non
abbiamo nessun tecnico medico oltre a me, nell'ambito
dell'Assessorato, per questi motivi la consulenza è diventata
ancora più importante.
Per quanto riguarda la seconda questione, mi permetto... ma lei
lo ha detto correttamente nella sua replica, direi che a "Finaosta"
è stato affidato il compito di sintetizzare tutto il lavoro che era
stato fatto, di essere il collettore, che non prescinde dal lavoro
fatto in questo periodo e che sta continuando in modo molto
importante all'interno del nostro Assessorato. Pensavo all'inizio
di non aver bisogno di una consulenza di questo tipo, perché
pensavo di farlo "in casa", è chiaro che potevamo affidare queste
consulenze a ditte a ciò dedicate, ma probabilmente non avrebbero
collaborato i nostri dirigenti, il che mi sembrava determinante.
Per la complessità del lavoro, però le faccio notare che il nostro
Assessorato è ancora uno dei pochi in Italia che comprende sia le
politiche sociali, sia la sanità, non solo, ma il nuovo Piano
sanitario dovrà cercare di coordinare questi due aspetti in modo
più realistico di quanto è adesso: dovrà ridefinire il territorio a
livello di organico, dovrà rivedere il discorso dei piani di zona,
cioè sarà un piano della salute di grossa importanza e di
programmaticità notevole per la Valle d'Aosta. Di fronte a questo
abbiamo avuto bisogno di qualcuno che ne facesse la sintesi; perché
è stata scelta "Finaosta"? Intanto perché ha ben operato altre
volte in materia di edilizia sanitaria, poi perché tale ente ha
un'agilità che non abbiamo noi: pensi che nel costruire un piano
sanitario di questo tipo bisogna avere una figura esperta in
statistica sanitaria e il prossimo mese presenteremo 2 grandi
rapporti che sono i primi della mortalità in 20 anni della nostra
Regione e del piano di programmazione sociale sul territorio.
Figure quindi come un esperto in statistica sanitaria, un
antropologo che veda la rispondenza dell'utente rispetto al
servizio offerto, ma anche - questo è il terzo motivo - sono andato
a rivedere tutte le osservazioni che avevate fatto al precedente
Piano sanitario, una delle vostre accuse era che questo è un
"castello dei sogni" e che mancava di una programmazione economica.
L'importo assegnato per tale studio probabilmente è ridondante, non
sarà necessario spendere tutta quella cifra; come ha giustamente
ricordato, vi sono dei nostri operatori non retribuiti all'interno
di tale piano, penso che questo anche per abbreviare i tempi sia
stato un passaggio necessario e questo anche perché nell'ambito del
nostro Assessorato non esistono, oltre al Dott. Ferrero, alcune
figure di medici o di tali figure che ho citato prima.
Sulla domanda che lei mi fa: "com'è la pianta organica del
nostro Assessorato"... è sicuramente un trabocchetto che lei mi
tendeva, nel senso che non esiste pianta organica, la legge n. 45
non prevede per un Assessorato una pianta organica, ma prevede un
organico unico regionale da cui si pesca. Se poi in amicizia le
devo rispondere per dire quali sono le criticità all'interno, già
le ho citato che mancavano dei medici a ciò dedicati e in Lombardia
lavora tutto uno "staff" in tal senso, ma abbiamo delle criticità
notevoli: mancano 2 posti di capo servizio, mancano le assistenti
sociali, anche perché quest'ultima figura è passata da 2 incarichi
a molti incarichi. Ho accennato all'inizio al discorso dei carichi
di lavoro; tale studio sui carichi di lavoro penso sarà molto
importante per questo criterio e questa legge n. 45.
Sul punto n. 3: in questo momento abbiamo circa 25 consulenze,
alcune sono storiche, cioè l'Istituto "Mario Negri" di Milano per
la farmacovigilanza, l'analisi del prontuario, eccetera, le
assicuro che, nonostante abbia cercato un farmacologo in Valle
d'Aosta, non sono facilmente sostituibili, così altre consulenze
come l'azienda "Careggi" di Firenze per controlli di qualità sui
laboratori di analisi chimiche, eccetera. In tutto abbiamo queste
25 circa consulenze per un totale di 842 mila euro, di cui la
maggior parte sono nelle politiche sociali, sono assistenti
sociali. Di questi 842 mila euro 269 vengono da bilancio regionale,
70 mila da fondi erogati dal Ministero della salute per progetti
specifici, sono soprattutto i progetti che riguardano le
tossicodipendenze e l'alcolismo e 501 mila euro vengono dal Fondo
nazionale per le politiche sociali.
Per rispondere all'ultima domanda:
"se non ritenga che le
questioni inerenti tale prima consulenza, essendo di tipo
prevalentemente operativo-gestionale, non rientrino più
propriamente tra le competenze dell'USL"
, questo è un
trabocchetto doppio, nel senso che da una parte lei mi ha accusato
di non avere una gestione politica... no, tali compiti sono proprio
dell'organo politico: questa formulazione di leggi e il Piano
socio-sanitario sono compiti chiaramente politici, l'USL è un
organo esecutore delle progettualità politiche.
Presidente - La parola al Consigliere Frassy.
Frassy (CdL) - Voglio tranquillizzare l'Assessore che non era
assolutamente mia intenzione fare trabocchetti, ma volevo avere
delle risposte; fra l'altro, quello che lui ha definito come
"ultimo trabocchetto" in realtà forse è stata una questione mal
letta, perché si riferiva alla prima consulenza: quella del Dott.
Ferrero, che noi ritenevamo dalla lettura della convenzione fosse
un incarico di tipo operativo gestionale sull'emergenza...
(interruzione dell'Assessore Fosson, fuori microfono)
... vada avanti, le questioni inerenti tale prima consulenza,
perché vi sono quattro questioni che mettete nella prima
consulenza! Gli uffici gliela hanno letta distrattamente
l'interpellanza, comunque questa è la precisazione che è a supporto
del fatto che di solito non facciamo i trabocchetti.
Sull'organico nemmeno, Assessore, perché è tutto vero quello che
lei dice, ma poi lei mi insegna che, al di là di un'espressione da
un punto di vista legislativo superata, poi ogni Assessorato ha i
suoi servizi con le esigenze di farli funzionare; perciò
chiamiamola pur in maniera diversa, ma in sostanza - e lei lo ha
detto - manca personale e non solo, lei ha detto: "mancano
professionalità specifiche". Dico solo questo: il suo Assessorato
rispetto agli altri ha una responsabilità in più: quella della
salute dei cittadini, perciò questi sono problemi che vanno risolti
con priorità, priorità che lei deve far valere nell'ambito della
Giunta e noi siamo disposti a sostenerla in questa battaglia. Lei
capisce che, se mancano i capiservizio dell'industria... e va bene,
Assessore Ferraris, qualche timbro in meno, qualche rallentamento
in più, forse facciamo meno burocrazia, ma, se mancano quelle
figure professionali che consentono una programmazione della sanità
e un approfondimento delle tematiche sanitarie, Assessore, noi
tardiamo nel dare le risposte e tardare nel dare le risposte vuol
dire tardare nel rendere un servizio sanitario efficace ed
efficiente, tempestivo e quant'altro. Ribadiamo perciò su questo
aspetto la invitiamo a far valere non tanto il suo peso politico,
ma il peso della responsabilità che lei si porta politicamente
addosso, il peso di una situazione concreta che è la salute.
Sulle altre questioni sulle quali lei ha risposto, prendiamo
atto di quanto lei ci ha detto. Non condividiamo tale filosofia,
che questa Giunta peraltro ha sposato in pieno, di individuare in
"Finaosta" il referente di tutte le problematiche che non riuscite
a gestire a livello di struttura regionale. "Finaosta" è nata per
fare certe cose e le fa anche male molte di queste cose, perché
tutta la programmazione economica fatta da "Finaosta" è disastrosa;
i risultati oggi con il senno del poi... nel senso che le selezioni
che sono state fatte da "Finaosta" sull'affidabilità di certe
aziende hanno dimostrato alla prova del tempo di essersi poggiate
su qualcosa che non era così come appariva...
(interruzione dell'Assessore Ferraris, fuori
microfono)
... qui non è il problema dell'infallibilità di "Finaosta", noi
pretenderemmo semplicemente che "Finaosta" fosse più attenta e
tecnica nel fare certe valutazioni e meno politica, perché il
compito della politica è il compito della Giunta e del Consiglio
regionale! Dicevamo che già sui settori economici "Finaosta" ha
dato delle risposte non soddisfacenti, perché lo abbiamo
riconosciuto con un Consiglio straordinario, motivando situazioni
contingenti, ma evidenziando che vi è una crisi economica
soprattutto nell'industria. Ora, questo è un problema grave, ma se
questo problema grave lo dovessimo trasferire nella sanità,
Assessore, sarebbe un problema drammatico! Avremmo una situazione
in cui voi sareste i primi a patirne, perché diminuirebbero gli
elettori! Se "Finaosta" dovesse gestire la politica sanitaria come
ha gestito la politica economica industriale, penso che abbiamo
motivo di che allarmarci. La conclusione è che "Finaosta" non può
fare tutto, perché fa già difficoltà a fare bene ciò che per norma
sua dovrebbe fare, perciò la invitiamo, Assessore, a "battere i
pugni sui tavoli della Giunta", ad ottenere maggiori risorse se
necessario, ad ottenere le professionalità che lei ha detto essere
mancanti, al fine di poter impostare dei ragionamenti con gli
attori giusti. Le conclusioni poi ci potranno vedere convergenti o
divergenti rispetto alle vostre conclusioni, però è importante
avere gli elementi per poter effettuare i ragionamenti. Con questa
riflessione, che è anche un invito, esprimiamo una moderata
soddisfazione sul fatto che la sanità valdostana possa riservarci
un futuro migliore, anche perché il passato e il passato recente
non ci hanno dato ampie soddisfazioni.
Presidente - Vista l'ora, dichiaro conclusi per questa mattina i
lavori del Consiglio. I lavori riprenderanno alle ore 15,30.
La seduta è tolta.
---
La séance se termine à 13 heures 5.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK