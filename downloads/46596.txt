Consiglio Regionale della Valle d'Aosta - Oggetto del Consiglio n. 3004 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3004 del 23 novembre 2023 - Resoconto
OGGETTO N. 3004/XVI - Interpellanza: "Iniziative volte ad
avvicinare i giovani all'organizzazione della componente volontaria
del Corpo valdostano dei vigili del fuoco".
Bertin (Presidente) -
Punto n. 73. Aspettiamo soltanto un
momento che il Presidente sta arrivando. Consigliere Lavy a lei la
parola.
Lavy (LEGA VDA) -
Ormai è quasi una tradizione che dopo
l'Assemblea annuale dei vigili del fuoco volontari porti
un'interpellanza in Consiglio regionale, ma credo giustamente,
perché durante l'assemblea vengono dette tutta una serie di parole
e trattate alcune questioni che, giustamente, devono essere anche
trattate poi in Consiglio regionale. Anche in quest'Assemblea è
stato detto che si sta lavorando su diversi
dossier
; ormai è
tre anni che porto interpellanze e tre anni che il tema, bene o
male, è sempre lo stesso, la questione dell'allertamento, della
formazione, dell'età, della responsabilità.
L'anno scorso, quando c'era ancora il presidente Lavevaz, lui mi
aveva risposto: "Nell'ambito del confronto con le organizzazioni
sindacali è stato condiviso l'avvio di un percorso per la revisione
della legge 37/2009 sui servizi antincendio regionali. A tal fine è
stato istituito un tavolo tecnico interno al Dipartimento
Protezione civile-vigili del fuoco in cui abbiamo voluto includere
anche la componente dei volontari, il cui punto di vista deve
essere preso nella dovuta considerazione. L'organismo ha iniziato a
lavorare il 15 settembre scorso e nei prossimi giorni dovrebbe
consegnare una prima bozza del disegno di legge". Ora è passato un
anno, noi di bozze di disegni di legge non ne abbiamo ancora vista
una, quindi credo sia anche necessario capire a che punto è questa
bozza, sempre che effettivamente ci sia, o con il cambio di Governo
non sia stato azzerato tutto. Diciamo che, da questo punto di
vista, credo ci siano due speranze: la prima è il nuovo
Coordinatore del Dipartimento Protezione civile-vigili del fuoco,
che mi sembra comunque molto in gamba e molto sul pezzo; la seconda
è lei, presidente Testolin, che, rispetto al suo predecessore,
anche lei mi è sembrato comunque durante l'Assemblea molto più sul
pezzo e poi ho notato una sincera commozione anche quando c'era la
lettera dei due Sindaci di Aymavilles e Villeneuve e questo mi fa
comunque capire che, al di là che, bene o male, l'incendio
purtroppo di quest'estate è capitato sul suo Comune, mi ha fatto
capire che la sensibilità per quanto riguarda il tema dei vigili
del fuoco sia maggiore rispetto al presidente Lavevaz (con tutto
rispetto, per carità).
C'è tutta una serie di problematiche che ho già enunciato,
quella forse più preoccupante anche in prospettiva è quella che
riguarda il ricambio generazionale, non solo ovviamente nel settore
dei vigili del fuoco volontari ma ci sono una marea di settori che
vedono tutta una serie di problematiche per quanto riguarda i
ricambi. Quest'anno sono 34 vigili aspiranti, 65 le richieste
d'iscrizione, 108 gli allievi dei gruppi giovanili, però in
prospettiva, vedendo bene o male il numero di capelli bianchi
purtroppo alle assemblee, ci fa presagire che se non si fa qualcosa
già oggi o, meglio, se non si faceva già qualcosa un po' il tempo
fa, soprattutto per quanto riguarda certi distaccamenti più
piccoli, ci sarà difficilmente un ricambio, perché già manca la
materia prima, cioè mancano i giovani in alcuni Comuni, in altri i
giovani non è che siano così interessati a stare a buttarsi nel
mondo del volontariato, tantomeno appunto in quello dei vigili del
fuoco volontari. Ci sono, per fortuna, alcune eccezioni: ecco
perché forse serve anche un maggiore tipo di dialogo fra i vigili
del fuoco volontari, in vari distaccamenti dei Comuni, e anche le
scuole: per esempio, a Saint-Pierre c'è un progetto, o almeno forse
una volta all'anno i vigili del fuoco volontari organizzano una
sorta di dimostrazione per i bambini delle scuole. Tutte queste
questioni che vengono chieste con quest'interpellanza per capire a
che punto è anche la riforma della legge 37, se ci siano in
prospettiva dei lavori per avvicinare i giovani al mondo dei vigili
del fuoco e anche tutte le altre questioni che ho citato prima,
l'allertamento, all'età e alla responsabilità, ci siano novità in
generale o meno, apprezzando comunque che almeno, per quanto
riguarda il tema delle divise, qualcosa è stato fatto.
Presidente -
Risponde il Presidente della Regione.
Testolin (UV) -
Ad onor del vero, partendo dal fondo, il
discorso delle divise è un discorso che è in continuità, perché già
lo scorso anno era stata approvata una prima dotazione di divise
che è stata ampliata quest'anno per riuscire a chiudere il percorso
di copertura di tutti i vigili ancora effettivi.
L'altro aspetto invece che voglio analizzare, prima di
rispondere in modo puntuale alle domande molto puntuali, rispetto
alla legge regionale 37 del 2009, come si evincerà e come gli
impegni assunti a suo tempo avevano già trovato parziale risposta
nel percorso dallo scorso anno a quest'anno, la quale ha subito un
rallentamento che è dovuto all'allestimento del nuovo comparto
sicurezza che dovrà essere ancora affrontato. Ciò è avvenuto in
questi mesi, con sollecitazioni soprattutto da parte
dell'Amministrazione regionale, a differenza di quello che si
potrebbe pensare, e in un confronto con i sindacati che ci ha
portati a costruire percorsi sui quali ci si è confrontati e sui
quali c'è stata una richiesta da parte dell'Amministrazione
regionale di un'analisi per capire dove i sindacati vogliono
arrivare. È un
dossier à suivre
ma è sicuramente stimolato e
attenzionato periodicamente, tant'è vero che sono stati fatti
innumerevoli incontri con le forze sindacali.
Per quanto riguarda invece i quesiti puntuali, cioè quali sono
gli sviluppi in merito all'allertamento dei distaccamenti dei
volontari in caso di emergenza, su richiesta di questa Presidenza e
sulla base di quanto concordato con la componente volontaria del
Corpo, il Coordinatore del Dipartimento Protezione civile e vigili
del fuoco e il Comandante del Corpo valdostano dei vigili del fuoco
sono stati attivati per integrare le vigenti procedure della
Centrale unica del soccorso allo scopo di prevedere un'informativa
immediata ai distaccamenti dei vigili del fuoco volontari in caso
di richiesta d'intervento per soccorso tecnico urgente alla
Centrale unica del soccorso 115. Quest'integrazione, che ha le
procedure realizzate dalla società che gestisce il sistema
informatico della centrale di soccorso, è stata comunicata
formalmente in occasione dell'Assemblea del personale volontario
del Corpo dei vigili del fuoco del 2022 ed è stata attivata a
partire dal 9 gennaio del 2023, quindi gli impegni che erano stati
assunti erano stati portati avanti con successo, previa
comunicazione appunto lo scorso dicembre a tutto il personale del
Corpo, professionisti e volontari.
Per quanto concerne l'altra materia che è stata anche oggetto di
confronto all'interno dell'Assemblea in materia più ampia, la piena
attivazione e il maggior coinvolgimento della componente volontaria
dei vigili del fuoco - seppur non strettamente oggetto di
quest'iniziativa -  si evidenzia come si tratti di una
questione che ci sta molto a cuore considerato che i primi soggetti
idonei a intervenire sui luoghi in caso di emergenza sono proprio i
distaccamenti dei volontari data la loro prossimità territoriale. A
tal proposito occorre sicuramente individuare dei percorsi
amministrativi volti a tutelare chi interviene nell'immediatezza
dell'emergenza dando garanzia al territorio di celerità e fornendo
agli operatori stessi un'adeguata formazione per ovvi motivi di
sicurezza di chi interviene.
Qui ci colleghiamo al secondo quesito dell'interrogazione, cioè
quali siano gli sviluppi in merito al tema della formazione, della
specializzazione dei vigili del fuoco volontari, di concerto con i
colleghi professionisti: l'articolo 10 della legge regionale
37/2009 prevede, nell'ambito del Corpo valdostano dei vigili del
fuoco, l'istituzione della Scuola regionale antincendi a cui
compete, tra l'altro, l'organizzazione di corsi di specializzazione
o di aggiornamento riservati al personale del Corpo valdostano dei
vigili del fuoco, che, si ricorda, è composta da componente
professionista e da componente volontaria, equiparate per quanto
riguarda gli interventi di soccorso tecnico urgente nel rispetto
delle prescrizioni contenute nella normativa vigente in materia di
obblighi formativi, specializzazioni e dotazioni. È evidente
pertanto che il tema della formazione e della specializzazione
riveste un ruolo fondamentale nella programmazione annuale della
Scuola regionale antincendi, che sconta purtroppo una carenza degli
istruttori impiegabili che vengono scelti tra il personale
dell'area operativa tecnica del Comando e, di fatto, al momento è
limitata alla necessità di garantire un numero sufficiente di
operatori dedicati al soccorso tecnico urgente alle attività
ordinarie. A tal proposito si rendono necessarie delle valutazioni
in merito all'opportuna implementazione e al potenziamento dei
soggetti che possono tenere i corsi di formazione, anche per
valutare l'idoneità dei partecipanti, ottimizzando altresì i
percorsi di formazione degli istruttori e proseguendo nel
coinvolgimento della componente volontaria, anche mediante la
spendita delle professionalità acquisite dai volontari nei diversi
ambiti. Parallelamente si dovrà verificare la fattibilità della
fruizione di corsi esterni, validi e attivati, secondo le
specifiche necessità.
Per raggiungere tale obiettivo, effettuata una puntuale
ricognizione della situazione in essere e delle necessità in un
orizzonte temporale di medio periodo, occorrerà delineare le varie
fasi del percorso da seguire anche per dare continuità operativa ai
distaccamenti e questo è uno degli impegni che ci si è assunti
anche all'interno dell'Assemblea. Infine quali siano le intenzioni
per avvicinare i giovani a diventare membri volontari del Corpo
valdostano dei vigili del fuoco, va ricordato che l'articolo 74
della legge 37/2009 prevede che ogni distaccamento possa istituire
singolarmente o in forma associata, attraverso le
Unités des
Communes
, un gruppo giovanile nel quale fanno parte i giovani
che abbiano compiuto 12 anni e fino al compimento del diciottesimo
anno, previo consenso dei genitori e di chi ne fa le veci, se in
possesso dell'idoneità psico-fisica specifica. Ad oggi nell'intero
territorio regionale sono formati undici gruppi giovanili per un
totale di 98 allievi. In seguito al compimento del diciottesimo
anno di età, gli allievi possono presentare domanda per diventare
vigile volontario aspirante e, una volta concluso il percorso
formativo, poter diventare vigile volontario operativo. In accordo
a quanto stabilito dal Consiglio direttivo del personale
volontario, tali domande hanno la priorità rispetto a quelle di chi
non ha fatto parte dei gruppi giovanili. La componente volontaria
sta valutando, con il Consiglio permanente degli Enti locali, altre
modalità per stimolare l'interesse dei ragazzi delle scuole
superiori di primo grado in tutta la Regione, come già avviato
nelle sedi scolastiche della Comunità Montana Mont-Emilius.
Peraltro, sempre con l'obiettivo di un maggiore coinvolgimento dei
giovani, quest'anno è stato riattivato il campeggio regionale dei
gruppi giovanili dei Vigili del fuoco volontari che si è tenuto a
Pollein tra il 1° e il 3 settembre scorso. Vi hanno partecipato un
centinaio di ragazzi tra i 12 e i 17 anni che si sono avvicinati al
volontariato dei vigili del fuoco. I ragazzi, seguiti da 25
istruttori giovanili, si sono confrontati con coetanei provenienti
da fuori Regione, nello specifico dalla Provincia autonoma di
Trento, dalla Provincia di Brescia per vivere un'esperienza
altamente formativa e che possa avvicinare nel futuro anche altri
ragazzi.
Presidente -
Consigliere Lavy, a lei la parola.
Lavy (LEGA VDA) -
È da apprezzare che ci siano degli
obiettivi e che certi problemi siano stati effettivamente capiti e
già iniziato l'iter per il loro metterli a posto, perché, per
quanto riguarda il tema dell'allertamento, è così, mi erano giunte
alcune notizie del fatto che in alcuni casi non era avvenuto
l'allertamento immediato come è stato riferito, però la invito nel
caso a controllare perché mi erano arrivate alcune segnalazioni in
merito.
Per quanto riguarda la scuola regionale, c'è questa carenza,
sapendo benissimo che ad oggi la formazione è assolutamente
necessaria, basti pensare al tema delle auto elettriche e auto
ibride che hanno bisogno di tutta una serie di approcci diversi,
anche in caso di incidente, quindi non sono di certo aspetti che
devono essere sottovalutati.
La novità dell'interpellanza di quest'anno era l'ultimo punto:
quello riguardo il coinvolgimento dei giovani. Lei mi ha elencato
tutta una serie di iniziative che vengono fatte: per esempio, i
gruppi giovanili, il tema del campeggio, e so della loro esistenza,
però è un qualcosa che arriva dopo che i ragazzi e i bambini si
avvicinano al mondo dei vigili del fuoco. La mia domanda specifica
era per capire se c'erano dei progetti che però, almeno come ho
detto prima, in alcuni Comuni ci sono, di concertazione, di
dimostrazione da parte dei vigili del fuoco volontari e dei
distaccamenti verso soprattutto i bambini delle scuole elementari,
e questo bene o male, da quello che mi è stato riferito, o almeno
non in maniera sistematica, su tutto il territorio regionale,
quando invece sarebbe interessante anche nell'ottica di coinvolgere
tutti i distaccamenti dei vari Comuni e organizzare una sorta di
progetto organico su tutta la Regione per fare una sorta di porte
aperte o comunque far entrare i vigili del fuoco volontari nelle
scuole elementari soprattutto ma anche di altri ordini e grado per
sensibilizzare sul ruolo dei vigili del fuoco volontari per quanto
riguarda le nostre comunità. Ad oggi siamo giustamente, come ho
detto prima, anche in tanti altri ambiti, in un momento di
passaggio perché c'è uno scarso ricambio generazionale, quindi
soprattutto su quest'ultimo punto, per fortuna o purtroppo, siamo
in difficoltà e o si fa qualcosa adesso di sensibilizzazione
importante, altrimenti già quest'anno si vociferava comunque la
questione di alcuni accorpamenti di alcuni distaccamenti che non
hanno abbastanza volontari, questo purtroppo potrebbe essere il
futuro di tanti distaccamenti della Regione, cerchiamo di
evitarlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK