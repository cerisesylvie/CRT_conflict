Consiglio Regionale della Valle d'Aosta - Oggetto del Consiglio n. 88 del 23 settembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 88 del 23 settembre 1998 - Resoconto
SÉANCE DU 23 SEPTEMBRE 1998 (MATIN)
OGGETTO N. 88/XI Determinazione degli indirizzi generali per
l'insediamento delle attività commerciali in applicazione del
decreto legislativo 114/1998. (Interpellanza)
Interpellanza Preso atto del decreto legislativo n. 114 del 31
marzo 1998 riguardante la riforma della disciplina relativa al
settore del commercio in sede fissa ed area pubblica;
Tenuto conto che la norma prevede che le regioni devono
provvedere a determinare gli indirizzi generali per l'insediamento
delle attività commerciali (articolo 6);
Considerato che lo stesso decreto legislativo entrerà in vigore
il 24 aprile 1999;
i sottoscritti Consiglieri regionali
Interpellano
l'Assessore regionale per conoscere:
1) se lo studio degli indirizzi generali è stato avviato e se è
stata costituita una commissione, visto ormai il breve lasso di
tempo che rimane all'entrata in vigore del decreto;
2) nel caso in cui non fosse stato ancora predisposto nulla, se
vi è l'intenzione di costituire una commissione per lo studio degli
indirizzi, e se è già prevista la composizione di tale
commissione;
3) in ogni caso quali sono i tempi in cui si ritiene di poter
presentare al Consiglio una proposta per gli indirizzi generali che
disciplineranno tutto il settore commerciale.
F.to: Comé - Collé - Viérin M. - Marguerettaz
Président La parole au Conseiller Comé. Je fais appel à l'esprit
de synthèse des collègues pour finir au cours de la matinée
l'examen des interpellations. Merci.
Comé (Aut) Grazie, Signor Presidente. Mi ha già messo un tempo
ristretto, ancor prima di iniziare, per la mia presentazione
dell'interpellanza per una volta che parlo. Scherzo.
Come Autonomisti abbiamo presentato quest'interpellanza a
seguito del decreto legislativo n. 114 meglio conosciuto come
decreto "Bersani" che riguarda la disciplina relativa al settore
del commercio. Ricordo che questo decreto è stato emanato in data
31 marzo 1998 e ha dato la possibilità alle regioni per determinare
gli indirizzi generali per l'insediamento delle attività
commerciali.
Il decreto "Bersani" che entrerà in vigore il 24 aprile 1999 è
un atto che, pur avendo ricevuto molte critiche anche a livello
nazionale, permette alle regioni di dare dei grossi risvolti
all'economia commerciale e noi sappiamo benissimo qual è il ruolo
fondamentale che ha il commercio nell'economia valdostana e i
lavoratori che vengono coinvolti in numero elevato in queste
attività.
Nel decreto, fra le disposizioni transitorie, vi è anche la
citazione che tutte le nuove autorizzazioni sono bloccate finché le
regioni non provvedano a determinare gli indirizzi pertanto, a chi
oggi presenta una richiesta per aprire nei nostri comuni
un'attività commerciale il comune gliela deve negare e deve
sospendere la possibilità di aprire un'attività commerciale in
attesa di questi indirizzi regionali.
Fra l'altro nell'articolo apparso sul Sole 24ore di lunedì, nel
quale si citavano i dati dell'INPS, si dava alla Regione Valle
d'Aosta il record negativo; questi sono dati, è vero, del 1997 però
non vorremmo che il ritardo nell'emanazione di questi indirizzi
porti a registrare anche per il prossimo anno un altro record.
L'articolo 10 di questo decreto prevede per i comuni al di sotto
dei 3.000 abitanti e per i comuni montani dei grossi vantaggi che
possono veramente venire incontro alle richieste che sempre più i
piccoli comuni avanzano. In Valle d'Aosta ci sono addirittura
amministrazioni pubbliche che devono incentivare delle attività
commerciali per cercare di salvare lo spopolamento dei piccoli
comuni. Questo decreto dà la possibilità di svolgere congiuntamente
in un solo esercizio, oltre all'attività commerciale, anche altri
servizi di particolare interesse per la collettività. Questo
consentirebbe ai piccoli comuni di aprire il negozio di alimentari
insieme ad altre attività in modo che questo abbia una certa
remunerazione per poter vivere e dare un servizio ai piccoli comuni
della Valle.
Vi è inoltre tutto un discorso di esenzioni da tributi regionali
e, per quanto riguarda i centri storici, anche questi possono
essere regolamentati dagli indirizzi dati dalla Regione in maniera
che ci siano degli incentivi per aprire o mantenere le attività nei
centri storici.
Pertanto abbiamo presentato quest'interpellanza per sapere se lo
studio di questi indirizzi è già stato avviato visto che mancano
pochi mesi, al riguardo sappiamo anche che alcune regioni hanno già
delle bozze pronte da discutere, e se l'Amministrazione regionale
ha già costituito una commissione per lo studio di tali indirizzi.
Infine vorremmo conoscere i tempi entro cui si ritiene di poter
presentare il tutto al Consiglio regionale.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Prendo atto dell'azione di pungolo e di stimolo dei
consiglieri interpellanti però in questo caso sfondano una porta
aperta, nel senso che se dovessi rispondere sinteticamente alle
domande dell'interpellanza potrei rispondere al primo quesito con
un sì e al terzo quesito dicendo che entro il mese di dicembre
verrà inviato alla Commissione competente una bozza di testo di
legge.
Non voglio limitarmi solo a questa risposta telegrafica quindi
illustro agli interpellanti quanto è stato fatto dall'Assessorato
che, proprio nello spirito di portare avanti un atteggiamento di
concertazione, ha costituito un gruppo di lavoro che dovrebbe avere
come obiettivo quello di stendere una bozza di un testo normativo
in materia in attuazione di quello che prevede il decreto
"Bersani".
Abbiamo inviato a tutte le associazioni, in particolare
all'ANCI, alle comunità montane, all'ASCOM, alla FACOM, alla DAVA,
alla Confidi commercianti, all'Associazione dei consumatori, alle
Confederazioni sindacali e all'Associazione Mercanti dei Salassi
una richiesta di designazione di un membro che li potesse
rappresentare all'interno della Commissione.
Tutte queste associazioni hanno risposto, la Giunta ha già
deliberato la costituzione del gruppo di lavoro che prevede, oltre
a questi rappresentanti di categoria, il Coordinatore
dell'Assessorato, il Rappresentante del commercio e il Direttore
dell'Urbanistica visto che l'argomento può avere una rilevanza dal
punto di vista urbanistico per l'incidenza che la localizzazione di
strutture di grande o piccola distribuzione può avere sulle
problematiche urbanistiche. La delibera prevede la possibilità di
integrare di volta in volta questo gruppo di lavoro con esperti dal
punto di vista legislativo - e non solo - in questa materia e
quindi, per quanto attiene il primo quesito, la risposta è sì.
Il secondo quesito chiede la composizione della commissione,
l'ho appena elencata, eventualmente farò pervenire
all'interpellante una copia della delibera di Giunta.
Per quanto attiene il terzo quesito, l'impegno del gruppo di
lavoro che è già stato convocato, è quello di predisporre un testo
normativo che sarà inviato alla Commissione competente entro la
fine dell'anno in modo che la stessa possa esaminarlo e che, entro
i termini stabiliti dal decreto "Bersani", il Consiglio possa
approvare il testo di legge.
Con queste delucidazioni penso di aver soddisfatto le richieste
degli interpellanti. Penso anche di avere risposto indirettamente
alla mozione del Gruppo di Forza Italia che aveva lo scopo di
stimolare la Giunta ad attivarsi per. Con questa risposta penso che
abbiamo risposto anche alla mozione e anche se l'argomento è
oggetto di un altro punto all'ordine del giorno, chiederei ai
presentatori della mozione di verificare la possibilità di
ritirarla.
Président La parole au Conseiller Comé.
Comé (Aut) Intanto prendo atto della risposta al terzo punto,
dove l'Assessore mi dice che entro dicembre sarà predisposta la
bozza quindi non posso che dichiararmi soddisfatto visti i tempi in
cui entrerà in vigore il decreto legislativo.
Per quanto riguarda il termine di pungolo della maggioranza, non
posso che accettarlo perché effettivamente in quest'occasione la
minoranza è stata l'artefice del fatto che l'Assessore si è
attivato per formare questa Commissione. Tant'è vero che se
prendiamo la data dell'interpellanza e penso anche della mozione
presentata dal collega Tibaldi, che è la data del 10 settembre,
vediamo che sì c'è stata la nomina di questa Commissione, ma la
nomina è stata fatta con la delibera del 21 settembre ovvero pochi
giorni fa.
Quindi con grande soddisfazione…
(interruzione dell'Assessore Lavoyer, fuori microfono)
… ritengo che la minoranza sia stata
- come sottolineato dall'Assessore - il pungolo per far si che
l'Assessore si sia attivato per la formulazione di questa
Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK