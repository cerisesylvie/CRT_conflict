Consiglio Regionale della Valle d'Aosta - Oggetto del Consiglio n. 1496 del 1° dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CREDITO
Consorzi garanzia fidi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1496 del 1° dicembre 2010 - Resoconto
OGGETTO N. 1496/XIII - Interpellanza: "Accorpamento delle
società operanti nell'ambito dei Consorzi di Garanzia Fidi della
Valle d'Aosta".
Interpellanza
Richiamata la lettera del 29/10/2010 con cui il Presidente
della Regione e l'Assessore alle Finanze hanno chiesto alle società
operanti nell'ambito dei Consorzi di Garanzia Fidi di procedere
entro 60 giorni ad una loro generale unificazione;
Preso atto della volontà di un rilevante numero di esse di
non aderire a questo "invito" e delle motivazioni espresse dalle
stesse;
i sottoscritti Consiglieri regionali
Interpellano
la Giunta regionale per sapere:
1) quali valutazioni esprima circa le obiezioni avanzate
dalle Confidi CTS Valle d'Aosta, Confidi Industriali, Confidi
Albergatori e Confidi Agricoltori Valle d'Aosta alla richiesta di
procedere ad un accorpamento con altri soggetti;
2) quali ulteriori iniziative intenda assumere in ordine alla
politica di settore, alla luce dell'eventuale autonomo percorso
annunciato dalle citate Confidi.
F.to: Louvin - Patrizia Morelli
Président
- La parole au Conseiller Louvin.
Louvin (ALPE)
- Merci M. le Président.
Nelle scorse settimane il Presidente Rollandin e l'Assessore
Lavoyer ci hanno informati, già in sede di predisposizione del
bilancio regionale, di un intendimento del Governo regionale di
sollecitare una unificazione dei Consorzi di Garanzia Fidi della
Valle d'Aosta; un intendimento molto esplicito, che si è tradotto
in una comunicazione alle stesse Confidi del 29 ottobre scorso,
nella quale l'Assessore e il Presidente rilevavano come la presenza
di diversi consorzi di ridotte dimensioni che hanno una certa
eterogeneità nelle condizioni applicate dalle banche convenzionate
sulle operazioni di credito sarebbe stato un nodo da
sciogliere.
A più riprese l'Assessore Lavoyer, anche nei lavori di
commissione in questi ultimi tempi, ha ricordato le 55 convenzioni
diverse, perché trattando con diverse istituzioni bancarie sono
sicuramente individuate anche condizioni di credito differenziate
e, facendo leva sulle conseguenze dell'accordo di Basilea 2, che
punta alla riduzione delle esposizioni a rischio delle banche, il
Governo regionale auspicava la nascita di un unico Consorzio Fidi,
indicandolo come scelta inevitabile per raggiungere una massa
critica adeguata, economie di scala e di struttura, ruolo più
efficace nei rapporti con le banche. La sollecitazione non si è
limitata ad una semplice esortazione, un incoraggiamento, ma ha
preso delle forme piuttosto robuste, imperative in qualche modo,
perché questa volontà dell'Amministrazione di pervenire ad un unico
consorzio si traducesse in un'azione immediata. Infatti, con una
chiusa in grassetto, la lettera del 29 ottobre esplicita questa
sollecitazione dicendo (cito):
"Si invitano pertanto i consorzi
in indirizzo ad avviare tutte le procedure necessarie per giungere
entro la fine del corrente anno alla creazione di un unico
Consorzio di Garanzia Fidi iscritto all'ex articolo 107 del T.U.
bancario".
Una sollecitazione che, visto il ruolo della Regione
nel sostenere questi consorzi, nel fornire la garanzia - nel
discutere anche in sede di bilancio regionale - assume dei contorni
particolarmente rilevanti.
I Consorzi di Garanzia Fidi valdostani, sollecitati dalla stessa
commissione consiliare che ha ritenuto di approfondire questo
aspetto nel corso delle sue audizioni per il bilancio regionale, ha
manifestato, rispetto a questa sollecitazione, un atteggiamento di
non condivisione: ha evidenziato che i Confidi valdostani hanno
rapporti di forza non omogenei e non hanno in sostanza inteso
seguire questa via. In particolare, in una comunicazione molto
articolata ed approfondita di cui abbiamo avuto conoscenza in sede
di commissione, si è concentrata la loro attenzione su un aspetto
che è quello del fatto che un Confidi unico potrebbe non aumentare
di per sé il volume delle garanzie, e si intravedrebbero invece
minori margini di intervento e sviluppo derivanti dalla mancata
concorrenza nel territorio. Credo che questi siano elementi non
secondari, perché le ambizioni di una o dell'altra organizzazione
possono avere un peso nelle decisioni assunte, ma lo sguardo che ha
la Regione rispetto a questo settore deve essere attento non solo
alla sua ottimizzazione in termini teorici, ma anche ai riflessi
che può presentare la mancanza di concorrenza prodotta dal fatto di
generare una Confidi unica nel territorio regionale.
Noi abbiamo necessità di confrontarci con il Governo regionale,
di conoscere puntualmente la posizione che intende assumere, vista
la risposta negativa pervenuta da parte delle organizzazioni
interessate, quindi conoscere quale sia il punto di vista del
Governo circa le obiezioni che hanno avanzato la Confidi Valle
d'Aosta, la Confidi industriali, la Confidi albergatori, la Confidi
agricoltori della Valle d'Aosta di fronte alla richiesta di
procedere ad un accorpamento con altri soggetti, in particolare con
la società Valfidi. Inoltre, se ci sono dietro l'angolo delle
politiche che il Governo regionale intende assumere per quanto
riguarda l'annunciato percorso autonomo che le Confidi, che hanno
risposto negativamente alla sollecitazione, intendono perseguire.
Grazie.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie Presidente.
Come ha sottolineato già l'interpellante, questo argomento è
stato ampiamente analizzato in sede di commissione durante le
audizioni sul bilancio. Premesso che confermiamo quanto abbiamo
sempre sostenuto in tutte le occasioni in cui si è parlato del
ruolo delle Confidi, ribadiamo l'importanza determinante di questo
strumento a sostegno dell'economia; solo nell'ultima Giunta abbiamo
approvato un contributo di circa 1.300.000 euro a favore di una di
queste strutture, contributo che ha sostenuto un volano di
affidamenti di circa 70.000.000 di euro; quindi è indubbio il ruolo
strategico di queste associazioni per il sostegno dell'economia
valdostana e, in particolare, delle piccole-medie imprese. Nessuno
cerca scontri con le varie associazioni, anzi, riteniamo che tutti
dobbiamo dare un contributo per migliorare gli effetti e il ruolo
che queste associazioni hanno a sostegno dell'economia.
Sempre in premessa, voglio ancora sottolineare che la lettera
che abbiamo inviato a tutte le Confidi, peraltro articolata e
motivata, è un'azione finale di una serie di sollecitazioni di tipo
verbale ad affrontare la problematica, sollecitazioni che abbiamo
fatto in diverse occasioni quando abbiamo avuto riunioni plenarie
con le varie Confidi per affrontare detta problematica.
Sollecitazione peraltro che non nasce da una decisione improvvisata
della Giunta regionale o del Presidente e dell'Assessore alle
finanze, ma emerge da dei dati di fatto. Alcune di queste criticità
le ha evidenziate l'interpellante, ma le voglio risottolineare:
dobbiamo prendere atto che il mondo evolve... organizzazioni che
qualche anno fa non erano necessarie, adesso diventeranno
obbligatorie. L'iscrizione attuale in "107" - adesso ex 106, 107,
di nuovo 106, comunque per capirci in 107 - probabilmente a inizio
2012 non sarà più sufficiente, bisognerà aumentare ancora una serie
di rapporti e di organizzazioni nei confronti dell'ente di
controllo, Banca d'Italia, per svolgere il ruolo che svolgono
adesso le Confidi. Quindi nel 2012 l'unica Confidi che è iscritta
in 107 dovrà ancora adeguarsi e questo diventerà non più un
discorso ordinatorio, ma perentorio, cioè se si vorrà operare in
questo campo, si dovrà essere in 107. Questo è il motivo per cui
anche le altre quattro Confidi non hanno detto che non interessava
andare in 107, ma hanno detto che vorrebbero farsi un 107 per conto
proprio, e questa è la loro posizione, ma dall'incontro che è stato
fatto la settimana scorsa anche con Banca d'Italia per capire
l'evoluzione della tematica, ci è stato confermato che come minimo
ci vuole un anno per avere l'eventuale iscrizione in 107.
Allora ci poniamo il problema, per quanto attiene la gestione
degli interventi, che cosa deve fare l'Amministrazione nel 2011,
soprattutto a favore di queste Confidi che non hanno questa
caratteristica. Lo abbiamo detto in commissione... il collega
Louvin conosce bene la materia, sa che una Confidi è in 107, la
garanzia che la stessa presta nei confronti dell'istituto di
credito è una garanzia pesante rispetto alla stessa garanzia
presentata da una Confidi che non è in 107, perché la garanzia
prestata in 107 permette all'istituto di credito di iscrivere
questa garanzia a patrimonio, mentre l'altra garanzia può essere
utilizzata solo quando un'impresa non riesce più a restituire il
finanziamento, e a quel punto la Confidi interviene garantendo per
una percentuale, del 50, del 75%; dal punto di vista dell'effetto è
molto più debole una contrattazione con l'istituto di credito se
non sei in 107. Questo è il primo elemento per cui la
sollecitazione ad affrontare questa problematica è una
sollecitazione che nasce dalla preoccupazione dell'Amministrazione,
che i denari pubblici erogati a favore di queste associazioni
abbiano il risultato migliore e più incisivo possibile.
Qui mi collego all'altro aspetto: si parla delle 55 convenzioni.
È una abbreviazione parlare solo di 55 convenzioni, perché le 55
convenzioni sono per ogni singolo tipo di affidamento e ci sono
cinque tipi di affidamento dove è previsto il contributo in conto
interessi dell'Amministrazione regionale e ci sono altre quattro
tipologie, come aperture di credito, smobilizzo di credito,
anticipo fattura, anticipo contratti, interventi nel leasing, dove
non è previsto il contributo interessi, ma è previsto l'intervento
o in garanzia o nell'abbattimento del costo del denaro da parte
dell'ente pubblico. Quindi se lei somma 10 tipologie di
finanziamento per cinque Confidi per 11 banche, lei vede la giungla
nella quale ci stiamo muovendo. Questa è una preoccupazione che va
nella direzione... soprattutto nel momento in cui a seguito degli
interventi anticrisi abbiamo incrementato da 50 a 75 percento
l'abbattimento del costo del denaro, da 50 a 75 percento la
garanzia, la preoccupazione è che questo sforzo notevole che fa
l'Amministrazione abbia degli effetti concreti.
Secondo me è sotto gli occhi di tutti che se tutte le Confidi
sono in regime di 107 hanno una forza contrattuale nei confronti
delle banche maggiore: questo è un dato oggettivo, confermato anche
da Banca d'Italia. Altrettanto riteniamo che se il rapporto con le
singole banche avviene sullo stesso tipo di finanziamento con una
struttura maggiormente organizzata come dimensione tutta in 107,
siamo convinti che tutte insieme strappino per lo stesso tipo di
finanziamento le condizioni migliori che attualmente solo qualche
Confidi riesce ad ottenere. Pensiamo di fare una considerazione che
non sia solo teorica, ma di concretezza. Quindi se tutte sono in
107 e se sono insieme, nei confronti degli istituti di credito la
forza è maggiore. Quindi parliamo delle motivazioni per cui le
quattro Confidi ritengono di non dovere immediatamente dare corso a
questo che voglio sottolineare... è un invito motivato, un invito
responsabile di chi gestisce il denaro pubblico, le motivazioni mi
paiono deboli, soprattutto dal punto di vista tecnico.
La prima motivazione è la concorrenza, ma... con chi? La
concorrenza per portarsi via degli associati, o quando parliamo di
concorrenza ragioniamo sulle...
Presidente
- ...chiedo scusa, ma bisognerà...
Lavoyer (FA)
- ...lo so, purtroppo l'argomento... allora,
concorrenza con le banche... penso che sia più forte
l'aggregazione.
L'altro aspetto di tipo patrimoniale deve tener conto della
depurazione dei fondi rischi che abbiamo dato alle singole Confidi
con legge n. 1/2009, quindi va depurato per fare il raffronto fra i
vari patrimoni da questo intervento. Detto tutto ciò, la nostra
posizione ci sembra responsabile e permane. Abbiamo fatto un
incontro con il Presidente, l'impegno è di fare un tavolo tecnico
che esamini queste problematiche; se saranno così bravi da
convincere l'Amministrazione che due Confidi in 107 sono più
efficienti di una sola, ne prenderemo atto!
Président
- La parole au Conseiller Louvin.
Louvin (ALPE)
- Grazie. È un peccato che lei sia stato
interrotto proprio mentre concludeva un ragionamento che ha una sua
fondamentale importanza.
Non abbiamo posto questo quesito a caso, siamo su un nodo
strategico del rapporto fra l'Amministrazione e il mondo
imprenditoriale e finanziario e devo dire che, da questo punto di
vista, l'intervento regionale mi sembra un intervento un po'
brutale. Certo, ci sono motivazioni che devono spingere una
razionalizzazione del settore e credo che la risposta che è stata
data a questa sollecitazione, quella di avere un secondo polo di
Confidi, fra l'altro non inferiore a quello che già ha preso
struttura sotto forma di ex 107, sia una risposta all'altezza dei
quesiti posti, delle preoccupazioni che sono state avanzate
dall'Amministrazione regionale. Ma qui siamo di fronte a due
aspetti su cui dobbiamo intenderci: uno è quello della concorrenza,
certamente l'esistenza di una pluralità di soggetti introduce una
possibilità di scelta, l'unicità di interlocutore esclude questa
possibilità in modo automatico e credo che non sia sano nel nostra
sistema economico, altre parti di questo emiciclo dovrebbero
alzarsi a rivendicare questo diritto di scelta, questa libertà in
campo economico, e non solo la nostra. Ma l'effetto benefico della
concorrenza sta anche nell'andare a cercare da parte di queste
Confidi condizioni migliori nel settore bancario, se una soltanto è
la parte richiedente, uno soltanto è il filtro generale di tutto il
sistema economico, questo non porta nella direzione auspicata.
Assessore, lei ha fatto una parodia della complicazione attuale,
ha dato un'illustrazione caricaturale, non mi sembra che quello sia
il punto. Il punto è che ci siano pochi soggetti forti in campo e
in grado di servire meglio il mondo economico. La sua conclusione è
scivolata un po' rapida, ma non mi convince e non mi piace molto;
l'idea dei tavoli tecnici è una bella cosa, ma se facciamo dei
tavoli tecnici sedendoci e incrociando le mani, girandoci i pollici
dicendo: provate a convincerci (come lei dice), se ci convinceranno
allora... e se non ci convinceranno? È questo che le avevamo
chiesto! Se la scelta di queste Confidi che abbiamo nominato prima
va in una direzione diversa, cosa fa la Giunta regionale? Questo le
avevamo chiesto, questa è la risposta che non è arrivata, perché
crediamo che le garanzie l'Amministrazione le debba mettere in
campo lo stesso a fronte di una risposta razionalizzante di settore
e non si possa mettere nella condizione di dire: ci sono quelli che
hanno fatto un determinato percorso, a loro va il nostro plauso e
il nostro sostegno, e gli altri rimangono affidati a loro stessi!
Gli altri non sono poca cosa, non sono in grado di contestare le
sue affermazioni sulla solidità. Abbiamo dei dati anche noi in mano
che ci sono stati rappresentati sulle riserve diverse, sul
patrimonio di vigilanza, e ci danno delle informazioni - le
prendiamo come tali, con beneficio di inventario - che dimostrano
anche percorribilità di altre vie, non solo dell'unica via assunta
dalla Regione.
Il punto è sempre lo stesso: volete un solo soggetto in campo
per ogni settore economico, un soggetto controllato, un soggetto
diretto referente dell'Amministrazione regionale. Ci preoccupa
questa impostazione, non la troviamo consona ad una Valle d'Aosta
che respiri dal punto di vista economico e anche ad una libertà di
scelta da parte di una clientela, ma che sono in realtà i nostri
concittadini che operano in campo economico, che siamo noi stessi
come professionisti, come artigiani, come commercianti, come
agricoltori, come albergatori, eccetera. Grazie Presidente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK