Consiglio Regionale della Valle d'Aosta - Oggetto del Consiglio n. 1236 del 9 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1236 del 9 giugno 2010 - Resoconto
OGGETTO N. 1236/XIII - Interpellanza: "Attivazione di un
dibattito sullo sviluppo dell'area didattica dell'Università della
Valle d'Aosta".
Interpellanza
Preso atto che avanzano le procedure per l'assegnazione
dell'appalto di progettazione dei nuovi edifici dell'Università
della Valle d'Aosta, presso la ex caserma Testafochi, e che nel
2011 è previsto l'inizio dei lavori;
Atteso che molte ipotesi di sviluppo dell'area didattica, che
hanno a cuore la valorizzazione della nostra realtà di montagna e
l'attivazione di studi di carattere scientifico, sono state
avanzate in diverse sedi istituzionali e culturali;
i sottoscritti Consiglieri regionali
Interpellano
il Presidente del Governo regionale per conoscere se intenda
aprire un dibattito ufficiale sullo sviluppo dell'area didattica
dell'Università della Valle d'Aosta, che si insedierà nella nuova
sede, in tempo utile per consentire anche eventuali interventi
architettonici funzionali ai corsi di studio. Un dibattito che
coinvolga tutti gli attori, a partire da tutte le componenti
dell'Università per completarsi con tutte le componenti della
società, finalizzato a costituire un gruppo di lavoro e di studio
che concretizzi le proposte.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, non si
tratta di iniziare un dibattito, diciamo che la questione è già
avviata da anni; si tratta di formalizzare questo dibattito perché
si arrivi a qualche conclusione, si arrivi ad una posizione più
determinata.
Come è ovvio, nella nostra comunità, fin dal periodo che ha
preceduto la nascita dell'università, c'è stata una discussione su
quella che deve essere l'area didattica più idonea per esprimere il
nostro territorio e valorizzare l'università; certamente i
risultati ottenuti fino ad oggi dall'Università della Valle d'Aosta
sono significativi per un territorio come il nostro e vanno
guardati con estrema attenzione e, in molti casi, con grande
interesse e rispetto.
È evidente però che gli investimenti che si vogliono mettere in
campo per una struttura come quella della caserma Testafochi sono
tali da aver suscitato un'ulteriore riflessione rispetto al fatto
che l'attuale università sarebbe sicuramente sottodimensionata per
un'opera di quelle dimensioni, soprattutto rispetto alle finalità
che sono state più volte sbandierate: di attirare studenti che
vengono da fuori Valle d'Aosta. Non facciamo cioè un
campus
per ospitare semplicemente uno studente di Pont-Saint-Martin o di
Courmayeur... se facciamo un
campus,
lo facciamo per
ospitare degli studenti che vengono da altre Regioni d'Italia e
soprattutto dall'estero, con l'evidente obiettivo di creare un polo
culturale e attrattivo per l'intera comunità di Aosta e de La
Plaine, che rivitalizzi il tessuto anche sociale, culturale e
turistico della città.
È bene, quindi, che ci sia un ampio dibattito informale, ma è
bene che ad un certo punto questo dibattito informale si canalizzi
in un discorso più istituzionalizzato, che si dia delle tappe, dei
tempi. Non abbiamo certo noi la pretesa di dire: facciamo subito
tutto in due giorni, ma che almeno ci sia un percorso ufficiale che
ci dica, al termine di questo percorso in cui sono stati coinvolti
tutti gli attori... come vedete, non c'è nessuna pretesa della
minoranza di dire: noi dobbiamo esserci, noi chiediamo che ci siano
attori qualificati, anche più qualificati di noi... perché noi,
quello che pensavamo, lo abbiamo più volte detto in varie
situazioni e anche con convegni che magari non suscitano chissà che
attenzione da parte dei media, ma sicuramente le nostre posizioni
le abbiamo, e siamo disponibili a metterle a disposizione degli
esperti perché ad un certo punto si arrivi a dire: il percorso è
questo...
Abbiamo avuto in questi anni la sensazione che ci fossero delle
esitazioni, nel senso che il caso di psicologia, di cui prima viene
annunciata la chiusura della laurea specialistica, poi viene di
fatto prorogata, in qualche modo ci lascia perplessi sulla strada
che si vuole intraprendere. Quindi l'indicazione è quella di dire:
si può avviare un lavoro di tipo istituzionale che ci dica, da qui
a sei mesi o ad un anno, che ci sarà il progetto per l'area
didattica della nuova università... do per scontato che comprende
già tutta la parte didattica che c'è adesso, ma in qualche modo ci
si dice dove si va, perché siamo perfettamente al corrente che
aprire pezzi di corsi universitari o parziali, totali, master,
eccetera, ha una complessità tale dal punto di vista normativo,
giuridico, che la messa in moto di tali iniziative non può che
prendere anche degli anni per portare alla realizzazione di queste
attività. Non vorremmo che nel bel mentre che stiamo costruendo
edifici nuovi, non ci rendiamo conto che magari poi per molti
aspetti facciamo strade che sono diverse!
Vorrei segnalare che è vero che un'aula didattica può essere
uguale sia quando si fa una certa disciplina o un'altra, ma non è
vero per quanto attiene a lauree specialistiche che alle volte
hanno necessità di laboratori che presuppongono anche strutture di
tipo diverso. Da parte nostra la sollecitazione ad avere un
chiarimento rispetto all'iter che si vuole seguire.
Président
- La parole au Président de la Région,
Rollandin.
Rollandin (UV)
- Grazie, Presidente.
Ringrazio i colleghi per aver posto all'attenzione del Consiglio
il tema dell'università, che ha sicuramente tutta una serie di
sfaccettature e di ricadute che non sono solo quelle dell'edilizia,
ma sono collegate con l'impatto che l'università ha per la Valle e
soprattutto cosa si vuole portare in Valle, quindi concordo
sull'esigenza di avere questi chiarimenti.
Il tema dello sviluppo dell'università: la prima ad esserne
consapevole è proprio l'università stessa di questi temi che sono
stati ricordati, tant'è che ha messo in atto un'intensa attività
programmatoria e, prima ancora dell'università, ne è da sempre
consapevole l'Amministrazione tutta che, nel momento in cui ha
discusso di questo - già prima, non parlo solo di questo Consiglio
-, ha aperto un dibattito molto franco su questi temi.
Il progetto istitutivo dell'ateneo raccoglie e riassume, sotto
forma di risultati raggiunti e scelte finali, un lavoro che si è
sviluppato lungo un percorso complesso, ricco di contributi,
analisi, riflessioni e approfondimenti formulati anche dal comitato
promotore - di cui faceva parte anche il prof. Lombardi che abbiamo
ricordato pochi giorni fa - e che è stato espressione concreta del
contesto istituzionale, economico, culturale e sociale della
Regione. Dopo la sua istituzione l'università ha messo in atto
un'intensa attività di programmazione anche in ottemperanza alle
disposizioni statutarie che attribuiscono al Consiglio
dell'università la definizione delle linee generali di sviluppo
dell'ateneo, in particolare gli obiettivi strategici triennali di
sviluppo e il piano triennale di sviluppo. Da ultimo, il Consiglio
dell'università ha approvato il 9 dicembre 2009 le linee generali
di sviluppo, gli obiettivi strategici e il relativo piano triennale
per il triennio 2010-2012.
È evidente che il quadro di riferimento del contesto
universitario italiano ha subito radicali modificazioni rispetto a
quello nella fase di
start up
e del consolidamento
dell'ateneo valdostano, ma quanto prefigurato per le linee generali
di sviluppo dell'università rimane sostanzialmente ancora valido,
in particolare con riferimento alla differenziazione dell'ateneo
rispetto ad altre realtà universitarie (evidentemente la nostra ha
una caratteristica che non è quella delle università pubbliche in
senso generale); la configurazione dell'università in microatenei
con offerta di servizi di elevata qualità in termini di strutture,
dotazioni, servizi accessori e attività universitarie collaterali,
con un contatto più diretto fra docenti e discenti e un maggior
livello partecipativo degli studenti ai processi formativi. Sotto
questo profilo basterebbe leggere il risultato dell'indagine fatta
a livello di studenti sulla percentuale di gradimento dei servizi
svolti già adesso, per capire che questo punto è qualificante;
l'offerta formativa improntata ai principi di competitività e
complementarietà con le vicine sedi universitarie italiane e
francesi e svizzere, alta specializzazione con una progressiva
offerta formativa di rilevanza internazionale, in modo da aumentare
l'area di attrazione di studenti dai paesi vicini; gradualità
dell'introduzione dell'offerta formativa; apertura internazionale
dei corsi sviluppando l'apporto di altri atenei italiani e
stranieri. Non dimentichiamo che siamo nel
réseau
della
Chaire Senghor
, quindi con un rapporto ed un importante
collegamento a livello internazionale; l'attività di ricerca che
deve essere funzionale allo sviluppo del sistema regionale nel suo
complesso e generare ricadute positive anche per gli attori
socioeconomici locali.
Rispetto alla richiesta formulata nell'interpellanza, quindi le
strategie dello sviluppo futuro dell'ateneo connesse
all'insediamento della nuova sede dell'attuale caserma Testafochi,
hanno un solido punto di riferimento in queste linee generali di
sviluppo - che sono già state tracciate fin dall'inizio - che
traggono le proprie basi, in quanto è stato individuato, nella fase
istitutiva dell'ateneo e in tutte le attività di
confronto-dibattito messe in atto dall'ateneo in questi anni, anche
con le parti rappresentative del contesto socioeconomico
regionale.
Condividiamo l'opportunità di un percorso partecipato e
trasparente sullo sviluppo dell'università in relazione
all'insediamento nella nuova sede, rispetto al quale va segnalato
che fra le azioni qualificanti della strategia di sviluppo
dell'ateneo vi è stata l'istituzione del tavolo tecnico permanente
università-territorio. Tale indicazione, contenuta nel piano
triennale 2009-2011, nasce dalla necessità di sviluppare adeguati
livelli di integrazione permanente con il territorio, inteso come
sistema istituzionale, sociale, economico e culturale. Questi
livelli di interazione ed integrazione, oltre a rappresentare
elementi essenziali della nuova università in termini di
permeabilità nei sistemi di istruzione superiore delle istanze
nell'ambiente esterno, in particolare quelle del mercato del
lavoro, che fanno già oggetto di specifiche convenzioni, sono
particolarmente significativi in relazione alla capacità
dell'ateneo di fornire risposte realmente adeguate alle esigenze di
formazione superiore, non solo per ciò che concerne la definizione
degli ordinamenti didattici dei corsi di studio tradizionali
(laurea e lauree magistrali), ma anche per la progettazione di
attività didattiche post laurea e percorsi formativi di
aggiornamento professionale.
Il tavolo tecnico che ho ricordato assicurerà un canale
istituzionale privilegiato di presentazione delle attività
dell'ateneo e di formulazione di eventuali proposte,
sollecitazioni, richieste da parte dei principali attori del
sistema regionale. Una prima riunione si è svolta nel mese di
dicembre 2009; nel 2010, prima della predisposizione del programma
annuale dell'attività del 2011, sarà effettuato un secondo
incontro. Proprio per le finalità sopra descritte il tavolo tecnico
ha una composizione molto allargata e rappresentativa. Ne fanno
parte la componente istituzionale accademica e amministrativa
dell'ateneo, espressa dal sottoscritto e dall'Assessore alla
pubblica istruzione, dal Sindaco di Aosta, dal Presidente del
CELVA, Rettore, Prorettore, Direttore amministrativo
dell'università oltre che dai presidi di facoltà, la componente più
tecnica dell'Amministrazione regionale espressa dal Segretario
generale e dai dirigenti dedicati al presidio dei settori più
prossimi all'ateneo, quali l'Agenzia regionale del lavoro, la
Sovrintendenza agli studi, il Dipartimento del personale, il
Presidente della Camera di commercio, il Presidente e Direttore di
Confindustria Valle d'Aosta, il Presidente Finaosta, il Direttore
generale dell'USL, i rappresentanti delle organizzazioni sindacali
maggiormente rappresentative della Regione. La composizione sopra
prefigurata è da intendersi come un primo nucleo minimo di
componenti ufficiali del tavolo tecnico, che potrà,
in
itinere,
essere allargato ad altre componenti.
È chiaro che il confronto con questo tavolo tecnico può essere
fatto sulle linee che da questo ne derivano, anche in termini di
valutazione politica di un piano che accompagna la realizzazione
sotto il profilo strutturale della sede del nuovo ateneo. Ricordo
che a questo proposito sono stati fatti diversi approfondimenti,
tenendo conto della possibile proposta definitiva logistica, che
tiene conto che oggi siamo in affitto e abbiamo due sedi
dell'università... una sede storica nell'ex seminario e una sede in
zona Amérique e altri punti di riferimento, quindi quando ci sia la
possibilità di avere un
campus
, già di per sé con questa
visione che veniva ricordata, di dare un'apertura internazionale,
credo che questo sia sicuramente valido. Ho voluto ricordare il
tavolo tecnico perché va un po' in linea con la preparazione di una
formulazione di apertura, su cui siamo aperti non solo al
confronto, ma anche ad integrazioni o a proposte che possano andare
a migliorare la composizione e la preparazione degli elementi per
fare una valutazione la più esaustiva possibile.
Siamo a disposizione per eventuali suggerimenti. Grazie.
Président
- La parole au Conseiller Donzel.
Donzel (PD)
- Cari colleghi, Presidente, le dico con
franchezza: una certa insoddisfazione rispetto a questa risposta,
perché sul funzionamento ottimale dell'attuale università nessuno
ha dei dubbi, cioè dello sforzo che viene fatto, di come i ragazzi
si trovino in una condizione che hanno sempre dichiarato, di
assoluto - quasi - non uso il termine "privilegio", ma di assoluta
attenzione da parte della docenza. È evidente che per chi ha
frequentato i corsi all'università di Torino, quando alle volte
l'aula magna era piena e si doveva utilizzare l'aula prospiciente e
seguire la lezione in video... non mi è successo per tutti i corsi,
ma per qualche corso mi ricordo accadeva questo... è chiaro che qui
c'è una dimensione completamente diversa. Non vorrei che
minimizzassimo e tornassimo ai vecchi dibattiti per cui l'Ospedale
di Aosta funzionava perché c'era un'ottima mensa... sono andato
all'università di Besançon dove c'è una pessima mensa, però non è
che questo fa di quella una pessima università!
La qualità dei servizi in generale è sicuramente rimarchevole,
tutto funziona bene, non è questo il punto. Il punto è: esiste un
progetto di sviluppo futuro per l'Università della Valle d'Aosta?
Ci si dice: il Consiglio dell'università ha tracciato la linea di
sviluppo. Ma sappiamo bene che il Consiglio dell'università l'ha
tracciata con dei vincoli di bilancio, nel fare un progetto anche
di sviluppo dell'università si tiene conto di ciò che si ha a
disposizione; quindi, se si ragiona all'interno di quell'ambito con
richieste di non assunzione di nuovi docenti, blocco delle nuove
cattedre... che programma di sviluppo viene fuori? Serve una
proposta politica, bisogna decidere che si vuole una nuova
università di un certo tipo per scelta politica che arriva non in
modo astratto da quattro politici di un Consiglio regionale, ma
quel tavolo tecnico che lei ricordava implementato da persone
autorevoli porta una proposta politica. Quella proposta politica
diventa l'oggetto di studio e di sviluppo della nuova università,
cercando di capire quante sono le docenze nuove che servono, quali
sono i vincoli, terribili e duri, per il regolamento nazionale, con
i vincoli che alle volte ci limitano anche nell'assumere personale
che provenga dall'estero.
Abbiamo quindi una serie di vincoli che bisogna aver presente.
Però è evidente a tutti che se non c'è un progetto politico, non
fiorisce nulla, ma si fa un trasferimento dell'università
sparpagliata in varie situazioni, la si mette in un contenitore
unico, ma quella rimane, non è che cambia, quelli rimangono i
corsi. Noi auspichiamo invece che si prenda coscienza che quel tipo
di università che funziona, che va bene, che è la base su cui
costruire, non giustifica l'investimento che stiamo facendo dal
punto di vista strutturale. Quell'investimento si giustifica se
davvero c'è uno slancio per potenziare l'università in modo
esplicito; può essere che davvero, visto che da anni psicologia
chiede di attivare tre lauree specialistiche, è questa la scelta, è
questo il via libera che daremo... tre lauree specialistiche di
psicologia? Non lo so, non ho da solo la capacità di dire se questo
sia giusto o no, ma questo bisogna dirlo all'università: avremo tre
lauree specialistiche di psicologia, avremo le specialistiche di
economia, quindi i ragazzi non andranno a specializzarsi alla
Bocconi o in altre università. Questo dobbiamo chiarirlo e non può
essere una cosa che si chiarisce fra cinque anni, ma è una cosa che
dobbiamo iniziare a costruire adesso! Questo è, a nostro avviso,
l'indirizzo che va preso, non una posizione solo attendistica, ma
una posizione che sia in grado di proporre un progetto per il
futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK