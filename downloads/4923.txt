Consiglio Regionale della Valle d'Aosta - Oggetto del Consiglio n. 644 del 24 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 644 del 24 novembre 1982 - Resoconto
OGGETTO N. 644/VII - DISEGNO DI LEGGE CONCERNENTE:
"COSTITUZIONE DI FONDI DI ROTAZIONE PER L'ARTIGIANATO, IL COMMERCIO
E LA COOPERAZIONE".
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Penso che tutti abbiano avuto il nuovo
testo modificato e corretto: non credo ci sia molto da illustrare.
Se qualcuno ha da proporre degli emendamenti, lo pregherei di
darmeli.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Come ha già annunciato l'Assessore
Chabod, ho presentato degli emendamenti alla Presidenza del
Consiglio, che vorrei brevemente illustrare.
Siamo favorevoli a questi fondi di rotazione, l'unica nostra
preoccupazione è che non siano poi sufficientemente alimentati
nell'eventualità di un utilizzo maggiore di quello che potrebbe
essere previsto dalle aspettative in base alle quali la Giunta
regionale ha presentato questo disegno di legge. Infatti, abbiamo
avuto l'esperienza dei fondi di rotazione della legge 33, che per
diversi anni hanno dovuto rimanere bloccati per il fatto che non vi
era la possibilità da parte della Regione di alimentare questo
strumento. Ci auguriamo che, diversamente da quanto è successo
allora, questi fondi di rotazione vengano finanziati regolarmente.
Per venire agli emendamenti che ho presentato e che i Consiglieri
hanno davanti a loro, il primo emendamento riguarda l'art. 3, dove
alla 3° riga viene specificato che le imprese commerciali aventi
diritto al finanziamento devono essere iscritte regolarmente
all'Ufficio Registro Ditte, e viene aggiunto che possono usufruire
di queste provvidenze gli agenti ed i rappresentanti di Commercio
regolarmente iscritti all'Albo regionale. Questo in conseguenza
alla legge regionale 28 marzo 1979, n. 14, la quale prevedeva che
per la legge 59 potessero utilizzare le provvidenze disposte
appunto dalla legge 59 anche gli agenti ed i rappresentanti di
Commercio. Sempre all'art. 3 vi è un altro emendamento, alla V°
riga, dove si parla di un ammontare massimo pari al 70%
dell'investimento ammissibile. Chiedo di sostituire le parole "per
un ammontare massimo pari al 70% dell'investimento ammissibile" con
"sino all'ammontare di £ 80 milioni". Se poi la Giunta regionale
vuole fissare il tetto del 70% per una concorrenza massima di 80
milioni, può benissimo farlo nel regolamento di applicazione perché
diversamente, così com'è formulata questa legge, potrebbe avvenire
e faccio un esempio limite, che un esercizio commerciale che vuole
fare un investimento, usufruendo con questa legge del 70%, può
avere sui fondi di rotazione 350 milioni. Mentre ritengo che per le
piccole imprese commerciali 80 milioni al momento siano
sufficienti. Se poi la Giunta vuol fissare questo tetto del 70%,
può farlo nel regolamento.
Ho presentato inoltre un emendamento soppressivo di tutto l'art.
8, là dove si parla del divieto di cumulo, in quanto mi sembra sia
una norma troppo restrittiva perché, ipotizzando che una azienda
artigiana voglia avviare una attività di movimento terra, il minimo
che deve spendere sono 250 milioni. All'art. 1 vediamo che
un'azienda artigiana può usufruire di questa legge per un ammontare
massimo di 80 milioni, per cui ritengo che se un'impresa artigiana,
sia essa commerciale, ha delle garanzie sufficienti per cui può
attingere a diversi strumenti di finanziamento a tasso agevolato,
possa benissimo farlo, in quanto ci sono già gli Istituti di
Credito che si cautelano in questo senso. Ecco perché non vedo la
necessità della norma prevista all'art. 8, che ritengo troppo
restrittiva. L'art. 15 è conseguente al I° emendamento dell'art. 3
e consiste nell'aggiunta di un punto f), che prevede la presenza
fra i componenti della Commissione, di un agente rappresentante di
Commercio, designato dalla LAASVARC, che è la libera associazione
degli agenti rappresentanti di Commercio che opera in Valle
d'Aosta.
PRESIDENTE:
Ha chiesto di parlare il Consigliere Clusaz,
ne ha facoltà.
CLUSAZ - (U.V.):
Per quanto riguarda l'art. 8, sono
perfettamente d'accordo con il Consigliere Minuzzo di abolirlo.
Faccio un esempio pratico: un artigiano può attingere
all'Artigiancassa 60 milioni e c'è una legge regionale di 20
milioni. Lasciando così com'è l'art. 8, questo artigiano non può
prendere una lira da quella legge.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Per quanto riguarda l'art. 8 siamo
d'accordo anche noi sul fatto che è perfettamente inutile metterlo,
perché in tutte le leggi statali è previsto il divieto di cumulo,
quindi sarebbe una ripetizione. Il caso che ha illustrato prima il
Consigliere Clusaz potrebbe significare che in certi piccoli
finanziamenti da esaminare caso per caso risulti utile ammettere il
cumulo. Per quanto riguarda il 1° emendamento dell'art. 3 e quello
conseguente dell'art. 15, li accettiamo. Invece con riferimento al
2° emendamento dell'art. 3, preferirei lasciare una percentuale e
non mettere sino ad 80 milioni per la stessa ragione per la quale
abbiamo abolito l'art. 8; lasciare la massima libertà di
apprezzamento del caso particolare che potrebbe essere, facciamo
l'esempio piccolo, di 89 milioni, per questo si dice "sino al 70%".
Sull'esempio fatto dal Consigliere Minuzzo non è detto che non
basti il 20% della valutazione che farà quella Commissione con i
dati criteri.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Sono d'accordo. Volevo chiedere al
Presidente della Giunta di mettere la stessa dizione dell'art. 3, e
cioè per un ammontare massimo pari al 70% dell'investimento
ammissibile, anche all'art. 2, dove si parla dell'ammontare di 80
milioni di lire. Anche in questo caso dovremmo mettere per un
ammontare massimo pari al 70% dell'investimento. Non riesco a
capire il perché di questa differenziazione e chiedo, se c'è una
spiegazione logica, che mi venga fornita.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Quando questa mattina abbiamo
sostenuto la necessita di lasciar lavorare le Commissioni, non
facevamo delle osservazioni generiche. In questo caso la
Commissione ha rivisto completamente un testo proposto dalla Giunta
regionale sulla base di un confronto con le categorie, a ragion
veduta, esaminando alcuni problemi derivanti dall'applicazione
della vecchia legge regionale che concedeva il credito agevolato
agli artigiani, ai commercianti ed alle cooperative. La nostra
opinione è che questo testo è interessante, ci auguriamo che il
funzionamento sia tale da rispondere alle aspirazioni che c'erano
in Commissione al momento in cui l'abbiamo steso.
Gli aspetti più importanti, per quello che ci riguarda, sono
quelli di tentare un acceleramento delle procedure finora troppo
lente, anche perché le banche non avevano nessun interesse a fare
troppo in fretta.
La seconda questione di fondamentale importanza riguarda il
problema delle garanzie. C'è stata in Commissione la disponibilità
della Finaosta ad una minore rigidità nella valutazione delle
garanzie delle imprese; a formulazione dell'art. 11 è interessante
perché può risolvere il problema delle cooperative difficilmente
risolvibile con un rapporto con gli Istituti di Credito. Approfitto
del fatto che sono fermo all'art. 11, per illustrare un emendamento
che consegno in questo momento. Noi crediamo che qualora la
Finaosta per carenza di garanzia chieda alla Giunta di utilizzare
eventualmente le procedure dell'art. 5 della legge istitutiva per
evitare possibili atteggiamenti di discrezionalità, la Giunta senta
anche la Commissione Sviluppo Economico del Consiglio.
Un ultimo aspetto, che ci sembra positivo, del disegno di legge
che oggi esaminiamo è quello di aver rivisto i massimali di
intervento adeguandoli a quella che è la realtà degli investimenti
che oggi vengono fatti da queste imprese. Rispetto agli emendamenti
presentati dal Consigliere Minuzzo; oltre naturalmente ad essere
d'accordo sul primo emendamento e di conseguenza sulla modifica
dell'art. 15 e sull'art. 8 per le ragioni già espresse, siamo un
po' dello stesso parere del Consigliere Minuzzo rispetto ala
seconda parte dell'art. 3 nel senso che se l'ammontare massimo
ammissibile e una percentuale sugli investimenti effettuati viene
operata per gli Artigiani, nella stessa misura crediamo debba
essere fatta per i Commercianti. E' anche qui un problema di
delimitare l'intervento regionale e di non lasciare una
discrezionalità che ci sembra eccessiva.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Nessuna difficoltà per sentire la
Commissione, di cui alla richiesta di emendamento dell'art. 11.
Per quanto riguarda l'art. 3 non è che voglia difendere questo
testo, ma la ratio di una simile formulazione è che normalmente per
l'impianto, l'ammodernamento, l'acquisto di laboratori, macchinari,
automezzi, attrezzature, 80 milioni di lire sono un plafond
praticamente sempre raggiunto; mentre nel caso del commercio la
gamma di possibilità è molto più ampia. Riconosco una delle
critiche che sono state fatte, che però non mi sembra determinante,
ed è che, nei tempi in cui viviamo, queste cifre saranno
continuamente cambiate. Dovete però tener presente che questi
investimenti sono fatti per un arco temporale breve, normalmente di
tre anni.
Perché abbiamo impostato il disegno di legge in questo modo? Per
il fatto che, senza voler vincolare nessuno, vogliamo che la legge
contenga degli orientamenti per la Finaosta abbastanza precisi.
Quindi pregherei se possibile di lasciare il testo così com'è,
evidentemente una legge di questo genere è sempre migliorabile,
vedremo quali indicazioni ci darà l'esperienza attraverso la
Finaosta.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Sono d'accordo con la proposta
fatta dal Presidente della Giunta oltre che sull'emendamento
proposto dai Consiglieri del Gruppo comunista.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
Permettetemi di
fare una brevissima riflessione sull'iter avuto da questa legge,
che è stata ultradiscussa dalla Commissione e per la quale si è
arrivati ad un confronto fra a Commissione e la Consulta delle
Cooperative. Ne è scaturita un'ipotesi che ha stravolto,
auguriamoci tutti in meglio, quella che era la proposta di legge
presentata dalla Giunta. Mi fa piacere che il Presidente della
Giunta abbia fatto riferimento alla Finaosta, cosa che
nell'originale disegno di legge non era espressa in modo così
evidente. Ritengo che gli elementi decisamente importanti di questo
disegno di legge siano in primo luogo quello di aver sganciato i
fondi di rotazione dalle banche, in quanto queste hanno sempre
agito soprattutto nel loro interesse, facendo dei lauti guadagni ed
usando i fondi di rotazione - e quindi denaro pubblico - per dei
fini del tutto funzionali al loro interesse ed alla loro gestione
del potere. In ultima analisi erano le banche che stabilivano a chi
e quando consentire l'accesso ai fondi di rotazione. Nell'art. 11
appare in modo esplicito il fatto che, avendo privilegiato le
banche le garanzie che venivano date dai beni esposti al sole (per
adoperare un termine comprensibile a tutti) - pur rimanendo
all'interno delle disposizioni di legge anche perché nessuno può
prescindervi - e tenuto molto poco in considerazione elementi come
la serietà dell'azienda o dell'artigiano o della cooperativa che
andava a richiedere questo prestito, e la validità della
finalizzazione a cui erano destinati questi finanziamenti, la
Finaosta ha invece assicurato - sempre rimanendo anch'essa
all'interno delle disposizioni di legge - che avrebbe considerato
molto di più questo secondo aspetto. In questo senso ho
interpretato il termine di maggiore elasticità usato prima dal
Consigliere Tonino, in quanto ritengo sia necessario avere una
grossa rigidità nel concedere questi prestiti, ma adottando dei
criteri di valutazione che non siano solo la garanzia derivante dal
fatto che sono dei beni immobili che garantiscono. Occorre valutare
anche le garanzie che derivano dalla serietà dell'iniziativa e
dallo spazio di mercato che può essere coperto dall'utilizzo di
questo soldi.
Un secondo elemento molto importante è l'introduzione del
concetto che anche qualora queste garanzie non siano giudicate
sufficienti, sia possibile per queste cooperative poter accedere
ugualmente a questi capitali attraverso una valutazione di
carattere politico che la seconda parte dell'articolato delinea, ed
anche qui non deve trattarsi di una valutazione leggera, ma molto
ponderata che tenga conto oltre che della ricchezza che sta alle
spalle di queste aziende, di quello che è possibile ricavare
attraverso i prestiti che vengono erogati, superando un modo di
dire che ho sentito ripetere molto spesso nel corso di questi
dibattiti, e cioè che piove sempre sul bagnato. In sostanza, la
possibilità di accedere a questi fondi di rotazione era soprattutto
per coloro che tutto sommato ne avevano meno bisogno di altri. Per
cui ritengo che questo disegno di legge sia positivo, sia tutto da
valutare e da modificare sulla base dell'esperienza. Vorrei
spendere ancora due parole sul metodo con cui si è arrivati alla
stesura di questa legge, che a mio avviso è stata molto corretta in
quanto preceduta da un approfondito dibattito ed a volte anche da
un duro confronto. Riteniamo pertanto di essere andati parecchio
incontro alle esigenze di categorie che tale legge hanno
motivato.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
L'Assessorato è pervenuto alla cifra di
80 milioni per il semplice motivo che avevamo due leggi, una di
venti milioni ed una di trenta milioni. Per fare questa legge, come
diceva bene anche il Consigliere Carlassare, abbiamo avuto degli
incontri con le banche che sappiamo non concedono molto facilmente,
oggi come oggi, i finanziamenti, specialmente agli artigiani ed ai
commercianti, in quanto gran parte di essi non dà garanzie
sufficienti. Per finire, abbiamo pensato alla Finaosta sperando che
questa si dimostri la soluzione migliore.
PRESIDENTE:
Passiamo all'esame dell'articolato. Do
lettura dell'art. l.
Art. 1
(Costituzione dei fondi di rotazione)
E' autorizzata la costituzione, presso la Finanziaria
regionale Valle d'Aosta (FINAOSTA S.p.A.) di cui alla legge
regionale 28.6.1982, n. 16, di fondi di rotazione regionali per la
promozione di iniziative nei settori dell'artigianato, del
commercio e della cooperazione nel territorio della Valle
d'Aosta.
PRESIDENTE:
Metto in approvazione l'articolo 1.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 2.
Art. 2
(Fondo di rotazione per l'artigianato)
Al fine di favorire lo sviluppo ed il potenziamento delle
attività artigiane, possono essere concessi a favore delle imprese
artigiane, individuali e societarie, iscritte all'albo regionale
delle imprese artigiane, finanziamenti aventi una durata massima di
cinque anni e sino all'ammontare di £ 80 milioni per l'impianto,
l'ammodernamento, l'ampliamento e l'acquisto di laboratori,
macchinario, automezzi e attrezzature necessari all'esercizio delle
attività artigianali.
La spesa per l'acquisto di scorte è ammessa sino
all'ammontare del venti per cento della spesa ammissibile
complessiva. In tal caso i finanziamenti non potranno avere durata
superiore a tre anni.
PRESIDENTE:
Metto in approvazione l'articolo 2.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Do lettura dell'art. 3.
Art. 3
(Fondo di rotazione per il commercio)
Al fine di favorire lo sviluppo ed il potenziamento delle
attività commerciali, possono essere concessi a favore di piccole e
medie imprese commerciali finanziamenti aventi una durata non
superiore a cinque anni per un ammontare massimo pari al settanta
per cento dell'investimento ammissibile e per le seguenti
finalità:
a)
acquisto, costruzione, rinnovo, trasformazione o
ampliamento dei locali adibiti o da adibire all'esercizio
dell'attività commerciale;
b)
acquisto di attrezzature, arredi, macchinari ed
automezzi necessari all'esercizio dell'attività
commerciale;
c)
acquisto di scorte nella misura massima del venti
per cento dell'importo complessivo ammesso a finanziamento. In tal
caso i finanziamenti non potranno avere durata superiore a tre
anni.
PRESIDENTE:
All'art. 3 vi è l'emendamento del Consigliere
Minuzzo relativo alla 3° riga, dopo "imprese commerciali"
aggiungere "regolarmente iscritte all'Ufficio Registro Ditte,
nonché agli agenti e rappresentanti di commercio regolarmente
iscritti all'Albo regionale".
Lo metto in approvazione.
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
PRESIDENTE:
Metto in approvazione l'articolo 3 nel testo
emendato.
Art. 3
(Fondo di rotazione per il commercio)
Al fine di favorire lo sviluppo ed il potenziamento delle
attività commerciali, possono essere concessi a favore di piccole e
medie imprese commerciali regolarmente iscritte all'Ufficio
Registro Ditte, nonché agli agenti e rappresentanti di commercio
regolarmente iscritti all'Albo regionale, finanziamenti aventi una
durata non superiore a cinque anni, per un ammontare massimo pari
al settanta per cento dell'investimento ammissibile e per le
seguenti finalità:
a)
acquisto, costruzione, rinnovo, trasformazione o
ampliamento dei locali adibiti o da adibire all'esercizio della
attività commerciale;
b)
acquisto di attrezzature, arredi, macchinari ed
automezzi necessari all'esercizio dell'attività
commerciale;
c)
acquisto di scorte nella misura massima del venti
per cento dell'importo complessivo ammesso a finanziamento. In tal
caso i finanziamenti non potranno avere durata superiore a tre
anni.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 4.
Art. 4
(Imprese ammissibili alle provvidenze)
Sono ammesse a fruire delle provvidenze previste
dall'articolo precedente le seguenti imprese esercenti il commercio
all'ingrosso, il commercio al minuto in forma fissa ed ambulante,
nonché la somministrazione di alimenti e di bevande:
1)
le società, le cooperative, i loro consorzi, i
gruppi d'acquisto e le associazioni, a condizione che siano
costituiti da piccole e medie imprese esercenti il commercio, anche
con la partecipazione di capitali degli enti locali territoriali e
di altri enti pubblici locali, per finanziamenti erogabili
nell'importo massimo unitario di lire
duecentocinquantamilioni;
2)
le cooperative di consumo ed i loro consorzi, anche
con la partecipazione di capitali degli enti locali territoriali e
di altri enti pubblici, per finanziamenti erogabili nell'importo
massimo unitario di lire duecentocinquantamilioni;
3)
le piccole e medie imprese per finanziamenti
erogabili nell'importo massimo unitario di lire
ottantamilioni;
4)
le società promotrici di centri commerciali, i
centri operativi aderenti alle unioni volontarie ed ad altre forme
di commercio associato, a condizione che siano tutti costituiti
esclusivamente tra piccole e medie imprese esercenti il commercio,
anche con la partecipazione di capitali degli enti locali
territoriali e di altri enti pubblici locali, per finanziamenti
erogabili nell'importo massimo unitario di lire
centocinquantamilioni.
PRESIDENTE:
Metto in approvazione l'articolo 4.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 5.
Art. 5
(Fondo di rotazione per la cooperazione)
Al fine di promuovere e favorire lo sviluppo ed il
potenziamento della cooperazione, possono essere concessi
finanziamenti a cooperative di produzione e lavoro, nonché a
cooperative di trasporto e miste con almeno il quaranta per cento
di soci lavoratori, iscritte nel registro delle imprese, e nel
registro delle cooperative per la Valle d'Aosta, nonché ai consorzi
tra le medesime, purché abbiano sede e svolgano la loro attività
prevalentemente nel territorio della Regione Valle d'Aosta.
PRESIDENTE:
Metto in approvazione l'articolo 5.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 6.
Art. 6
(Interventi ammissibili)
I finanziamenti di cui all'articolo precedente sono concessi
per i seguenti investimenti:
a)
costruzione, ricostruzione, acquisto, ampliamento e
ammodernamento di laboratori od opifici, compresa la realizzazione
dei servizi, dei depositi e delle aree di servizio necessari
all'attività della cooperativa;
b)
acquisto dei terreni per la realizzazione delle
opere di cui alla lettera a): il finanziamento per l'acquisto dei
terreni potrà essere assistito solamente fino a concorrenza di un
importo non superiore al venti per cento dell'ammontare
dell'investimento;
c)
realizzazione delle opere di urbanizzazione
primaria;
d)
realizzazione di opere e installazione di impianti
diretti al miglioramento dei servizi sociali, delle condizioni di
sicurezza e di igiene del lavoro, alla salvaguardia dell'ambiente
di lavoro, nonché alla tutela delle acque e dell'atmosfera dagli
inquinamenti. Qualora tali opere siano realizzate in collaborazione
da più società, il finanziamento viene ripartito in proporzione
all'entità delle spese sostenute da ciascuna società;
e)
acquisto di macchinari, automezzi, attrezzature,
anche per la ristrutturazione e l'ammodernamento degli
impianti.
Qualora gli acquisti siano realizzati in collaborazione da
più società, si applica il disposto di cui alla precedente lettera
d):
f)
costruzione dell'abitazione per il custode
dell'azienda, purché lo stesso sia socio della cooperativa e che
detta abitazione sia parte integrante del complesso degli immobili
destinati all'esercizio dell'impresa;
g)
formazione di scorte nella misura massima del 30%
dell'investimento.
PRESIDENTE:
Metto in approvazione l'articolo 6.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 7.
Art. 7
(Limite e durata dei finanziamenti)
La quota assistibile del finanziamento previsto nel
precedente art. 6 e la durata massima dell'ammortamento sono così
determinati:
a)
per gli interventi di cui alle lettere a) b) c) d)
e f) in lire 400 milioni e per la durata massima di quindici
anni;
b)
per gli interventi di cui alla lettera e) in £
500.000.000 e per la durata massima di dieci anni;
c)
per gli interventi di cui alla lettera g) in £
200.000.000 e per la durata massima di tre anni.
PRESIDENTE:
Metto in approvazione l'articolo 7.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 8.
Art. 8
(Divieto di cumulo)
I benefici previsti dalla presente legge non sono cumulabili
con i benefici previsti da leggi statali o regionali, aventi per
oggetto la stessa quota di investimento.
PRESIDENTE:
All'art. 8 vi è un emendamento soppressivo
dell'intero articolo.
Lo metto in approvazione.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 9, che diventa art.
8.
Art. 9
(Restituzione della annualità di ammortamento)
Le annualità di ammortamento dei finanziamenti previsti dalla
presente legge dovranno essere restituite nei termini indicati ai
precedenti articoli 2, 3 e 7.
PRESIDENTE:
Metto in approvazione l'articolo 9.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 10, che diventa art.
9.
Art. 10
(Acconti e estinzione anticipata dei finanziamenti)
Sui finanziamenti di cui agli articoli precedenti potranno
essere effettuate erogazioni parziali, al tasso agevolato previsto
nella misura determinata dalla Giunta regionale sulla base della
documentazione di spesa presentata.
La Regione si riserva il controllo successivo della
documentazione e regolarità dell'investimento come dal successivo
articolo 18 secondo comma.
I mutuatari potranno estinguere anticipatamente i
finanziamenti contratti versando il debito residuo.
PRESIDENTE:
Metto in approvazione l'articolo 10.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'art. 11, che diventa art.
10.
Art. 11
(Garanzie)
I mutui agevolati previsti dalla presente legge dovranno
essere assistiti da garanzia reale o personale ritenuta idonea
dalla Finaosta S.p.A..
Gli interventi finanziari di cui all'art. 5, della presente
legge, quando rifiutati dalla FINAOSTA S.p.A., per carenza di
garanzia, possono essere ammessi dalla Giunta regionale alla
gestione speciale di cui all'art. 5 della legge regionale
28.6.1982, n. 16, purché l'azienda cooperativa rivesta particolare
importanza nel tessuto economico-sociale della zona in cui
opera.
PRESIDENTE:
All'art. 11 vi è l'emendamento presentato dal
Consigliere Tonino "sentita la Commissione consiliare per lo
Sviluppo Economico".
Lo metto in approvazione.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Metto in approvazione l'articolo 11 così
emendato.
Art. 11
(Garanzie)
I mutui agevolati previsti dalla presente legge dovranno
essere assistiti da garanzia reale o personale ritenuta idonea
dalla FINAOSTA S.p.A..
Gli interventi finanziari di cui all'art. 5 della presente
legge, quando rifiutati dalla FINAOSTA S.p.A. per carenza di
garanzia, possono essere ammessi dalla Giunta regionale, sentita la
Commissione consiliare per lo Sviluppo Economico, alla gestione
speciale di cui all'art. 5 della legge regionale 28.6.1982, n. 16,
purché l'azienda cooperativa rivesta particolare importanza nel
tessuto economico-sociale della zona in cui opera.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 12, che diventa art.
11.
Art. 12
(Dotazione dei fondi di rotazione)
I fondi di rotazione previsti dalla presente legge sono
costituiti con una dotazione iniziale complessiva di lire 3.600
milioni, con destinazione dei fondi stessi per lire
millecinquecentomilioni agli interventi previsti all'art. 2, per
lire milletrecentomilioni agli interventi previsti all'art. 3 e per
lire ottocentomilioni agli interventi di cui all'art. 5 della
presente legge.
PRESIDENTE:
Metto in approvazione l'articolo 12.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 13, che diventa art.
12.
Art. 13
(Agevolazioni tributarie)
Alla FINAOSTA S.p.A. ed ai beneficiari dei finanziamenti
previsti dalla presente legge si applicano, nei limiti delle
previsioni delle rispettive norme le agevolazioni tributarie e le
altre agevolazioni di cui alle leggi 27.7.1962, n. 1228, 22.7.1966,
n. 614, 3.12.1971, n. 1102 ed al D.P.R. 29.9.1973, n. 601, loro
modificazioni, ed alle norme ed integrazioni da essi
richiamate.
PRESIDENTE:
Metto in approvazione l'articolo 13.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 14, che diventa art.
13.
Art. 14
(Finanziamento dei fondi per gli anni successivi al
1982)
I fondi di rotazione previsti dalla presente legge saranno
alimentati, per gli anni 1983 e seguenti:
a)
da appositi stanziamenti annuali di bilancio
approvati dal Consiglio regionale anche mediante trasferimento
annuale, parziale o totale, ai fondi di rotazione delle
disponibilità derivanti alla Regione dagli avanzi di
amministrazione;
b)
dal provento di eventuali mutui o prestiti
obbligazionari a medio o a lungo termine contratti a tale
scopo;
c)
dal recupero, anche anticipato, delle annualità di
ammortamento (interessi e capitale) e delle relative penali dovute
dai mutuatari;
d)
dagli interessi maturati sulle giacenze dei fondi
stessi;
e)
dagli interessi su prestiti concessi in
preammortamento;
f)
da erogazioni a qualsiasi titolo dello Stato, di
enti pubblici e di privati.
Ai fondi di rotazione sono addebitati gli eventuali oneri
fiscali ed il costo dei servizi prestati dalla FINAOSTA S.p.A.
sulla base di apposita convenzione.
PRESIDENTE:
Metto in approvazione l'articolo 14.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 15, che diventa articolo
14.
Art. 15
(Commissione consultiva)
Le domande dirette ad ottenere le provvidenze di cui alla
presente legge sono sottoposte al parere di un'apposita Commissione
nominata dalla Giunta regionale e così composta:
a)
dall'Assessore regionale all'Industria, Commercio,
Artigianato e Trasporti o suo delegato - Presidente;
b)
da due artigiani designati dalle Organizzazioni di
categoria più rappresentative della Regione;
c)
da due commercianti designati dalle Organizzazioni
di categoria più rappresentative della Regione;
d)
da due rappresentanti della cooperazione designati
dalla Fédération Régionale des Coopératives Valdôtaines
e
dalle Organizzazioni regionali delle centrali cooperative
giuridicamente riconosciute e legalmente costituite nella Regione
(art. 2 della legge regionale 30.1.1981, n. 5);
e)
da un rappresentante della FINAOSTA S.p.A..
PRESIDENTE:
All'art. 15 vi è un emendamento che consiste
nell'aggiunta di un comma f) del Consigliere Minuzzo: "da un agente
e rappresentante di commercio designato dalla LAASVARC - Libera
Associazione Autonoma Sindacale Agenti Rappresentanti di Commercio
Valle d'Aosta".
Lo metto in approvazione.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Metto in approvazione l'articolo 15 nel testo
emendato.
Art. 15
(Commissione consultiva)
Le domande dirette ad ottenere le provvidenze di cui alla
presente legge sono sottoposte al parere di un'apposita Commissione
nominata dalla Giunta regionale e così composta:
a)
dall'Assessore regionale all'Industria, Commercio,
Artigianato e Trasporti o suo delegato - Presidente;
b)
da due artigiani designati dalle Organizzazioni di
categoria più rappresentative della Regione;
c)
da due commercianti designati dalle Organizzazioni
più rappresentative della Regione;
d)
da due rappresentanti della cooperazione designati
dalla Fédération Régionale des Coopératives Valdôtaines e dalle
Organizzazioni regionali delle centrali cooperative giuridicamente
riconosciute e legalmente costituite nella Regione (art. 2
della legge regionale 30.1.1981, n. 5);
e)
da un rappresentante della FINAOSTA S.p.A.;
f)
da un agente e rappresentante di commercio
designato dalla L.A.A.S.V.A.R.C. - Libera Associazione Autonoma
Sindacale Agenti Rappresentanti di Commercio Valle d'Aosta.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 16, che diventa art.
15.
Art. 16
(Deliberazione dei finanziamenti)
La Giunta regionale delibera sui finanziamenti da concedere,
stabilendone gli importi, con conseguente autorizzazione delle
operazioni di mutuo, salvo ratifica da parte della FINAOSTA S.p.A.
sulla base delle garanzie offerte.
PRESIDENTE:
Metto in approvazione l'articolo 16.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 17, che diventa art.
16.
Art. 17
(Convenzioni per la gestione dei fondi)
La Giunta regionale è autorizzata a costituire i fondi di
rotazione di cui all'art. 1 della presente legge, determinandone le
modalità di versamento e di prelievo, i parametri generali, i
criteri applicativi per la massima efficacia degli interventi, la
misura dei tassi di interesse da applicare, nonché le modificazioni
dei tassi stessi, anche in dipendenza del verificarsi di variazioni
del tasso ufficiale di sconto uguali o superiori all'uno per cento
(un punto).
Analogamente si procede ogniqualvolta si renda necessario
modificare i tassi per effetto di norme cogenti emanate dallo Stato
ovvero in applicazione di direttive della CEE aventi efficacia
obbligatoria sulle legislazioni regionali.
Nei suddetti casi, la Giunta dà comunicazione delle
variazioni di tasso deliberate dalla prima seduta successiva del
Consiglio regionale.
La Giunta regionale è, altresì, autorizzata ad approvare la
stipulazione con la FINAOSTA S.p.A. a ciò abilitata, di apposite
convenzioni per la costituzione e la gestione dei fondi di
rotazione.
Le stipulande Convenzioni dovranno prevedere l'obbligo per la
FINAOSTA S.p.A. di comunicare alla Regione tutte le operazioni
effettuate sui conti correnti intestati ai Fondi mediante
trasmissione alla Regione stessa delle relative lettere contabili
nonché degli estratti conto mensili.
La FINAOSTA presso la quale sono costituiti i fondi di
rotazione deve tenere gestioni separate, con apertura per ciascun
tipo di intervento di apposito conto (gestione fondi di
rotazione).
Al conto consuntivo della Regione, per ciascun esercizio
finanziario, dovrà essere allegato il rendiconto sulla situazione,
al 31 dicembre di ciascun anno, dei fondi di rotazione costituiti
ai sensi della presente legge.
PRESIDENTE:
Metto in approvazione l'articolo 17.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 18, che diventa art.
17.
Art. 18
(Controlli contabili)
L'Assessorato regionale alle Finanze, avvalendosi dei dati
forniti dalla FINAOSTA S.p.A., provvederà al controllo
amministrativo e contabile dei finanziamenti agevolati concessi a
termine della presente legge.
L'Assessorato all'Industria, Commercio, Artigianato e
Trasporti, provvederà al controllo tecnico delle opere,
attrezzature o impianti e della regolare destinazione dei fondi; a
tale scopo i mutuatari dovranno consentire ogni tipo di controllo
richiesto dall'Amministrazione regionale.
In caso di comprovata irregolarità la Giunta regionale su
proposta dell'Assessorato competente, potrà richiedere l'immediata
estinzione del mutuo.
La FINAOSTA S.p.A. potrà, in caso di necessità, provvedere
direttamente a richiedere all'autorità giudiziaria l'adozione di
provvedimenti cautelari o Conservativi urgenti, dandone immediata
notizia all'Assessorato regionale delle Finanze.
PRESIDENTE:
Metto in approvazione l'articolo 18.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 19, che diventa art.
18.
Art. 19
(Vincoli)
Gli immobili, le opere ed i mobili che hanno beneficiato
delle provvidenze previste dalla presente legge non possono mutare
la destinazione, per la quale venne concessa la provvidenza, per la
durata originaria del mutuo, a decorrere dalla data di inizio
dell'ammortamento.
Nel caso di violazione degli obblighi di cui al comma
precedente, il mutuatario dovrà rimborsare anticipatamente e
immediatamente il mutuo e versare, altresì, a titolo penale, una
somma pari al 40% del debito residuo.
PRESIDENTE:
Metto in approvazione l'articolo 19.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 20, che diventa art.
19.
Art. 20
(Priorità)
Le imprese artigiane e commerciali, singole o societarie, e
le cooperative in cui almeno il 15% degli addetti sia rappresentato
da soggetti portatori di handicap, sono ammesse con priorità
rispetto ad altre imprese alle agevolazioni previste dalla presente
legge.
PRESIDENTE:
Metto in approvazione l'articolo 20.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 21, che diventa art.
20.
Art. 21
(Norma finanziaria)
L'onere complessivo di £ 3.600 milioni derivanti
dall'applicazione della presente legge graverà sui cap. 35600,
36650 e 36950 di nuova istituzione nella parte spesa del bilancio
preventivo della Regione per l'esercizio finanziario 1982.
Alla copertura dell'onere di cui al comma precedente si
provvede mediante riduzione di pari importo del cap. 50050 "Fondo
globale per il finanziamento di spese per l'adempimento di funzioni
normali (spese di investimento)" (allegato n. 8 - Settore II -
Sviluppo economico) del bilancio di previsione della Regione per
l'anno 1982.
PRESIDENTE:
Metto in approvazione l'articolo 21.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 22, che diventa art.
21.
Art. 22
(Variazioni al bilancio di previsione)
Alla parte spesa del bilancio di previsione della Regione per
l'esercizio 1982 sono apportate le seguenti variazioni:
a) variazione in diminuzione
Cap. 50050 - Fondo globale per il finanziamento di spese per
l'adempimento di funzioni normali (spese di investimento)
£ 3.600.000.000
b) variazioni in aumento:
Cap. 35600 - (di nuova istituzione) Spese per finanziamenti
sul fondo regionale di rotazione istituito per la
cooperazione
L.R. 1982, n.
£ 800.000.000
Cap. 36650 - (di nuova istituzione) Spese per finanziamenti
sul fondo regionale di rotazione per l'artigianato
L.R. 1982, n.
£ 1.500.000.000
Cap. 36950 - (di nuova istituzione) spese per i finanziamenti
sul fondo regionale di rotazione per il commercio
L.R. 1982, n.
£ 1.300.000.000
Totale £ 3.600.000.000
PRESIDENTE:
Metto in approvazione l'articolo 22.
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura dell'art. 23, che diventa art.
22.
Art. 23
(Dichiarazione d'urgenza)
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Metto in approvazione l'articolo 23.
ESITO DELLA VOTAZIONE
Presenti: 27
Votanti: 27
Maggioranza: 18
Favorevoli: 27
Il Consiglio approva all'unanimità
PRESIDENTE:
Metto in approvazione la legge nel suo
complesso per votazione segreta.
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
La seduta è sospesa, i lavori riprenderanno
alle ore 9,30 precise domani.
La seduta termina alle ore 19,57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK