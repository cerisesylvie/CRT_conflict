Consiglio Regionale della Valle d'Aosta - Oggetto del Consiglio n. 3222 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3222 del 7 febbraio 2024 - Resoconto
OGGETTO N. 3222/XVI - Interpellanza: "Notizie in merito alla
fornitura e all'installazione delle nuove emettitrici di biglietti,
installate a bordo degli autobus per il trasporto pubblico
locale".
Bertin (Presidente) -
Interpellanza n. 32 all'ordine del
giorno. Consigliere Marquis, a lei la parola.
Marquis (FI) -
Dal mese di dicembre scorso in Valle
d'Aosta, tutti gli autobus destinati al trasporto pubblico locale
sono stati adeguati con il nuovo sistema di bigliettazione, sono
state installate le nuove emettitrici di biglietti e anche il
contapersone.
Crediamo che questo possa essere un passo avanti per la gestione
e soprattutto per poter contabilizzare e avere contezza delle
presenze e degli incassi in modo più veloce rispetto alle procedure
antecedenti.
Abbiamo avuto modo di appurare che tutte le emettitrici sono
state montate sottosopra rispetto a quella che dovrebbe essere la
norma e anche rispetto alle indicazioni dei led e delle
descrizioni; ma abbiamo anche appreso di questo problema tramite
chi adopera le emettitrici sui pullman: esse generano sicuramente
un problema, perché, essendo messe sottosopra, si deve buttare via
la metà dei rotoli di carta perché la macchina non ha la forza di
emettere il biglietto. Crea quindi un disagio e dei costi che si
riverberano poi in qualche modo sulla gestione, tenuto conto che
alla spesa ha compartecipato significativamente la Regione per
l'acquisizione di queste strumentazioni.
Per quanto invece riguarda l'altro aspetto, i contapersone pare
non possano essere disabilitati per la salita e discesa degli
autisti del pullman, che scendono abitualmente per aprire gli
sportelli per il carico valigia, quindi ogni volta che salgono e
scendono c'è una contabilizzazione delle presenze che non
corrisponde alla realtà. Sarebbe stato forse sufficiente mettere un
bottone che l'autista che deve scendere schiaccia e quindi si
disattiva il contapersone in quel momento.
Alla luce di questa situazione, chiediamo di sapere chi ha
affidato, e con quale modalità di gara, la fornitura
all'installazione delle emettitrici e la nazionalità da cui
provengono, e se si ritiene che queste strumentazioni siano
all'avanguardia sotto il profilo tecnologico o se sul mercato vi
fosse anche qualcosa che potesse dare delle maggiori garanzie
rispetto a queste.
Poi soprattutto è anche interessante sapere se
un'apparecchiatura montata al contrario sia garantita, perché non
so se la garanzia da parte di chi fornisce lo strumento valga anche
se viene montato sottosopra, perché questo credo sia un aspetto non
indifferente, soprattutto quando si spendono degli importi
significativi.
Presidente -
Assessore Bertschy, a lei la parola.
Bertschy (AV-VdA Unie) -
Grazie collega Marquis, e se
dovesse avere un attimo di tempo libero, la portiamo con noi a fare
le verifiche e i collaudi, nel senso che le competenze sono sempre
d'interesse e, come giustamente dice lei, a salvaguardia delle
risorse pubbliche e dei buoni investimenti... però essendo che gli
appalti sono regolati da regole - e viviamo in Valle d'Aosta -
comunque i contratti poi dovrebbero essere finalizzati rispetto
agli obiettivi, ci sono dei ruoli ben precisi. Qui, per esempio, è
assegnato al DEC il controllo del servizio, avrò modo intanto di
riferirgli le cose che lei ha riportato e che ha anche scritto
nell'interpellanza, e poi di fare tutte le valutazioni nei prossimi
mesi.
Per rassicurarla, a oggi abbiamo pagato meno del 30%
dell'investimento ...e tutta l'attività di verifica, controllo,
collaudi e tutta l'attività da venire, al di là della questione
delle emettitrici che tecnicamente si chiamano stampanti termiche,
però è semplicemente per darle questa rappresentazione.
Comunque, al di là di questo, le do le due risposte insieme.
Intanto chi ha affidato, e con quale modalità di gara, la fornitura
e l'installazione delle emettitrici, nonché la nazionalità, il nome
della ditta fornitrice e l'importo speso: abbiamo realizzato
quest'investimento perché nel corso degli anni, a partire dal 2014,
2015, 2016 e poi 2018, ci sono state più risoluzioni che chiedevano
di andare in questa direzione ed è stato realizzato poi questo
investimento, deliberato prima con delle risorse messe a bilancio
in assestamento al 2019 poi con la deliberazione 1548/2019.
Abbiamo approvato la concessione di un contributo ai sensi della
legge 15/95 per la realizzazione di un nuovo sistema di
bigliettazione elettronica integrata in favore di SIT Vallée, che è
la società composta da SAV, Arriva, SVAP e Vita.
L'impegno della Regione, per questo progetto, è stato di
1.991.248 euro su una spesa complessiva di 2.289.940 euro; come
dicevo, a oggi sono stati erogati acconti per meno del 30%.
La stazione appaltante è la SIT Vallée, la gara è stata
aggiudicata attraverso la procedura di cui all'articolo 60 del
decreto legislativo 50/16 ed è avvenuta osservando il criterio
dell'offerta economicamente più vantaggiosa.
L'aggiudicatario è risultato essere la società Kent Car con sede
principale a Istanbul. Tale gruppo di società ha come focus la
progettazione, la produzione, la messa in opera, la gestione per
conto del cliente di sofisticati sistemi di bigliettazione FC,
ovvero sistemi di bigliettazione account based che consentono ai
viaggiatori a bordo mezzo, appoggiando o scansionando un token di
riconoscimento che si collega a un account nel back-office della
piattaforma centrale ...ovvero sistema di monitoraggio dei veicoli,
quindi di certificazione dei servizi realmente svolti, di
identificazione dei conducenti, di pianificazione e di gestione
dell'attività aziendale, di sicurezza a bordo, di interfaccia con
il sistema di bigliettazione e poi una serie di nozioni tecniche
che non sto a raccontarle, anzi, poi dirò alla fine cosa pensavo di
fare per dare completa risposta.
In virtù di queste procedure, di quanto è stato fatto e di
quanto è stato espresso dalla Commissione aggiudicatrice, delle
referenze e delle capacità dimostrate dall'appaltatore - quello che
viene rappresentato è che è un lavoro fatto in quindici mesi e ci
sono, come avevo già avuto modo di dire, Regioni che non hanno
ancora concluso oggi la completa valorizzazione d'investimenti come
questi - si conferma la scelta operata e ovviamente si sottolinea
il fatto che in una fase d'introduzione di un investimento, che
comporta tali cambiamenti e anche un'implementazione importante,
evidentemente ci sono delle fasi di adattamento, come per qualsiasi
progetto.
Da parte nostra, avendo seguito un iter e un input politico,
avendo fatto negli anni scorsi tutto un lavoro per arrivare a
realizzare il progetto, a oggi non si può che valutare
positivamente quest'introduzione, che in poco tempo ha già dato
un'ottima risposta.
A giorni partirà la comunicazione a bordo mezzi per poter poi
completare l'utilizzo di questo sistema anche con il pagamento
attraverso la carta di credito e tutti i sistemi di tipo bancario,
quindi sarà anche agevolato l'aspetto dell'utilizzo delle carte e
sempre di più eliminato il sistema dei contanti.
Io però mi prendo l'impegno, al di là della correzione dei
termini nelle sue premesse, di chiedere una relazione precisa,
anche se siamo ancora in una fase di realizzazione del lavoro,
anche perché rispetto alla questione "Montati sottosopra", il DEC
dice che non pregiudica assolutamente la funzionalità
dell'emettitrice, gli apparati sembrano montati a testa in giù in
ragione della direzione della lettura delle etichette dei tasti che
risultano leggibili in quel verso in ragione delle scelte di
posizionamento adottate alla luce delle specifiche della consolle
per favorire l'accessibilità dell'autista, degli utenti, nonché per
ragioni di protezione della cavetteria e relativi spinotti.
Ripeto, qui si dice: "Non pregiudica il loro corretto
funzionamento".
Immaginando quindi che lei abbia avuto questo tipo di
segnalazione da qualche autista, perché chi è che usa le stampanti
termiche? Intanto il Consiglio è pubblico, quindi anche le aziende
avranno modo di controllare con i propri dipendenti se questo
funziona e in ogni caso noi pagheremo quello che funziona e per
quello che non funziona, ripeto, chiederemo una precisa relazione,
per fare in modo che anche la questione della rilevazione delle
presenze possa essere valutata rispetto alla sua osservazione.
Direi che siamo scesi a un livello di taglia molto importante.
Quello che importa a livello politico è che il progetto sta dando i
suoi risultati e anche l'Amministrazione comunale, nel corso dei
prossimi mesi, avrà sempre maggiori informazioni per poter lavorare
al meglio per l'organizzazione dei servizi.
Presidente -
Consigliere Marquis per la replica.
Marquis (FI) -
Due considerazioni: io credo che chi
produce in serie dei prodotti, in questo caso, come ha detto bene
lei, si tratta di stampanti termiche, se le fa nascere per essere
posizionate in una determinata maniera, credo che non siano nate
per essere messe al contrario o sottosopra; questo mi pare del
tutto naturale e lo capirebbe qualsiasi persona che applica un po'
di logica, soprattutto se mi trovassi ad applicare in opera su 250
pullman delle macchinette, mi pongo il problema quando ne ho
montata una e dico: "Ma questa è al contrario", faccio un
ragionamento: "Ma perché la monto al contrario? ".
Non è vero che non creano dei pregiudizi, perché, come ha detto
giustamente lei, se la segnalazione mi è stata fatta, qualcuno i
pregiudizi li vive, perché bisogna buttare via metà del rotolo di
carta perché sennò non funziona montata al contrario. È come se noi
prendessimo una stampante ai nostri gruppi consiliari, la
posizioniamo sottosopra, dopodiché si guasta e dico: "Non cambia
mica niente, tanto si può anche posizionare al contrario". Non
credo che siano proprio così le cose, e ho dei grossi dubbi che la
garanzia (e la invito a verificare) possa essere valida anche
quando ci sono degli errori d'installazione, perché questo è un
aspetto che non va sottovalutato quando ci sono 2 milioni di euro
di fornitura che soprattutto sono forniture di cui si è fatta
carico la Regione.
Noi siamo europeisti convinti, va bene che le forniture arrivino
dalla Turchia, ma ricordo che in Valle d'Aosta non abbiamo dei
grossi ricordi positivi con i Turchi, perché a Pont-Saint-Martin
tutti si ricordano della loro presenza e del loro passaggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK