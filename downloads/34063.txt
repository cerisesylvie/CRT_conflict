Consiglio Regionale della Valle d'Aosta - Oggetto del Consiglio n. 2009 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2009 del 19 ottobre 2011 - Resoconto
OGGETTO N. 2009/XIII - Interrogazione a risposta immediata:
"Problematiche relative all'assunzione di operatori di sostegno da
parte della Società di Servizi Valle d'Aosta".
Interrogazione a risposta immediata
Ricordata la lettera aperta inviata ai Consiglieri regionali
e ai giornali dai genitori di 31 alunni disabili che lamentano
l'assunzione da parte della Società di servizi Valle d'Aosta di
operatori di sostegno risultati non idonei alla prova di selezione
ed esprimono a tale proposito preoccupazione e
sbigottimento;
Rammentate le affermazioni dell'Assessore regionale
all'Educazione e alla Cultura riguardanti la volontà del Governo
regionale di mantenere gli standard di qualità del sostegno
all'handicap nella scuola valdostana anche per l'anno
2011-2012;
I sottoscritti Consiglieri
Interrogano
La Giunta regionale per sapere:
se abbia assunto determinazioni atte a rivedere la grave
anomalia denunciata.
F.to: Patrizia Morelli - Bertin - Giuseppe Cerise - Chatrian
- Louvin
Président
- La parole à la Conseillère Patrizia
Morelli.
Morelli (ALPE)
- Merci M. le Président.
Ritorniamo su una questione che molto ha già fatto discutere per
motivi diversi: quella dell'assunzione degli operatori di sostegno
da parte della Società di Servizi S.p.A.. Lo facciamo oggi, però,
dal punto di vista dei genitori di alcuni ragazzi disabili, che
hanno ritenuto di voler coinvolgere i Consiglieri regionali nella
condivisione delle loro preoccupazioni al riguardo dei criteri
adottati per l'assunzione di questi operatori chiamati a svolgere,
come tutti ne siamo consci, un compito assai delicato.
Probabilmente tutti i colleghi hanno ricevuto copia della lettera
firmata dai genitori di 31 ragazzi disabili, che hanno voluto
inviare ai Consiglieri regionali e ai giornali una lettera aperta
in cui esprimono il loro sgomento avendo appreso che,
contrariamente agli impegni assunti verbalmente e in opposizione a
quanto contenuto nella delibera n. 2109, in particolare
nell'allegato A, la S.p.A. ha assunto e assume come operatori di
sostegno persone che sono state accertate come non idonee alla
selezione predisposta dalla S.p.A. stessa. In questo modo si arreca
evidentemente un danno agli alunni e si sminuisce il ruolo degli
operatori risultati idonei alla prova di selezione stessa;
ricordiamo che per il superamento della prova erano necessari 12/20
e i genitori denunciano che operatori di sostegno non idonei
assunti avevano invece totalizzato 3/20, quindi un punteggio
irrisorio.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- La necessità di utilizzare personale in
possesso dei soli titoli e non in graduatoria da parte della
società è stata motivata solamente dall'esaurimento, come ho detto
nel corso dell'ultimo Consiglio, della graduatoria stessa, che
quindi si è dimostrata non sufficientemente capiente alla copertura
di tutti i posti, viste le rinunce di alcuni fra i più di cento
idonei, come è successo anche in passato. Ci si lamenta dei
criteri, ma sono gli stessi del passato, infatti, anche in passato,
quando gli operatori di sostegno erano assunti dalla graduatoria
regionale, si adottava la stessa procedura. Negli anni scorsi,
quando i circa cento idonei della graduatoria di concorso non erano
sufficienti alle necessità a causa delle rinunce, è sempre stata
avviata la procedura di chiamata su presenza ai centri per
l'impiego per l'assunzione di operatori di sostegno - l'anno scorso
erano 25 su 100 circa - in possesso dei soli titoli, in
sostituzione di altrettante rinunce all'assunzione di personale che
aveva superato la prova selettiva ed era quindi inserito in
graduatoria, e mai si è manifestata preoccupazione o sbigottimento,
anzi sono sempre state riconosciute le competenze di questi
operatori.
Si prende atto dell'improvvisa preoccupazione sui criteri
adottati, che sono gli stessi degli anni scorsi, e il conseguente
sbigottimento mai emerso prima nei confronti delle chiamate
attraverso il collocamento di personale in possesso del solo titolo
di studio. Sbigottimento che è veramente strano visto che 72 dei 97
assunti sono gli stessi dell'anno scorso, 25 sono nuovi e 6 di
questi 25 sono stati assunti...con solo titolo non in graduatoria,
mentre l'anno scorso 25 erano senza abilitazione e tutto andava
bene. Inoltre quest'anno la Società ha previsto un corso di
formazione obbligatorio per questo personale fuori dalla
graduatoria degli idonei, corso che sarà tenuto da personale
esperto della Dirigenza medica e psicologica dell'USL e della
Dirigenza tecnica dell'Assessorato dell'istruzione e cultura.
A margine una riflessione. Fra qualche minuto discuteremo
un'interpellanza del gruppo PD incentrata sulla professionalità
degli operatori di sostegno e negli stessi termini si sono espresse
le organizzazioni sindacali. Ora si parla di preoccupazione sulla
stessa professionalità, organi di informazione hanno parlato
addirittura di incapacità. Legittimo esprimere preoccupazione, ma
forse sarebbe opportuno non strumentalizzare per altri fini gli
operatori di sostegno, riconoscendone invece la funzione e il
valore che gli stessi danno alla qualità dell'inserimento degli
alunni disabili nella scuola valdostana senza enfasi, ma nemmeno
denigrazioni non circostanziate rispetto ad essi ed al loro
operato. Se ci fossero stati episodi come anche in passato, sarebbe
stato legittimo, ma a priori denunciare una mancanza di
professionalità o è un timore...è giusto, ma a priori diventa
difficile visto che la continuità didattica è comunque stata
garantita e che i non idonei dei 25 sono solo 6.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Non so se i genitori dei 31 ragazzi saranno soddisfatti della
risposta dell'Assessore, noi non lo siamo pienamente. Se si reputa
che possa essere assunto personale con soli titoli, a che pro
indire una prova di selezione? La Società di Servizi ha smentito sé
stessa, disconoscendo la validità della prova che lei stessa ha
organizzato. A che pro stilare un contratto in cui si fissano dei
parametri e dei criteri?
(interruzione dell'Assessore Laurent Viérin, fuori
microfono)
..."na, l'è po an contraddechón, anse..." (traduzione letterale
dell'intervento svolto in patois: "no, non è in contraddizione,
anzi...") perché esiste una delibera che fissa dei criteri che
vengono disattesi e inoltre la Regione ha anche disatteso la sua
funzione di controllo e verifica del rispetto di ciò che è fissato
dalla delibera; quindi non possiamo essere soddisfatti da questa
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK