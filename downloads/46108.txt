Consiglio Regionale della Valle d'Aosta - Oggetto del Consiglio n. 2604 del 22 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2604 del 22 giugno 2023 - Resoconto
OGGETTO N. 2604/XVI - Approvazione, ai sensi dell'articolo 2,
comma 5, della l.r. 5/2000, del Piano regionale per la salute e il
benessere sociale 2022-2025.
Bertin (Presidente) -
Adesso passiamo all'esame e al voto
del Piano, iniziando prima con gli emendamenti, in seguito le
dichiarazioni di voto e poi il voto finale sul PSBS. Iniziamo con
l'emendamento n. 1 della V Commissione che è sostitutivo del
quart'ultimo paragrafo delle premesse dell'atto.
Lo diamo come illustrato e passiamo al voto. La votazione è
aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani)
L'emendamento è approvato.
Passiamo ora all'emendamento n. 2 della V Commissione, che è
l'allegato aggiuntivo di un paragrafo della pag. 2. Stesso
risultato.
Terzo emendamento, emendamento n. 1 del Gruppo Misto,
all'allegato a pag. 37. La parola al consigliere Restano.
Restano (GM) -
È un disegno di legge sulla promozione e
valorizzazione dell'invecchiamento attivo, come avevo riportato
nell'ordine del giorno.
Presidente -
Assessore Marzi, ne ha facoltà.
Marzi (SA) -
Come richiamato nella discussione
dell'ordine del giorno, ci asterremo. Grazie.
Presidente -
Mettiamo in votazione l'emendamento n. 1 del
Gruppo Misto. La votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
L'emendamento non è approvato.
Segue l'emendamento n. 1 di PCP all'allegato a pag. 113.
Consigliera Erika Guichardaz, a lei la parola.
Guichardaz E. (PCP) -
Semplicemente per chiedere la
soppressione della frase dove si dice che la costruzione del nuovo
Ospedale iniziava alla fine del 2022, perché credo sia sotto gli
occhi di tutti che così non è.
Presidente -
Assessore Marzi.
Marzi (SA) -
Accogliamo positivamente l'emendamento
proposto.
Presidente -
Mettiamo in votazione l'emendamento. La
votazione è aperta. La votazione è chiusa.
Presenti, votanti e favorevoli: 35
L'emendamento è approvato all'unanimità.
Passiamo ora all'emendamento n. 3 della V Commissione.
L'emendamento riguarda l'allegato a pag. 128. Mettiamo in votazione
l'emendamento. La votazione è aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani)
L'emendamento è approvato.
L'emendamento n. 4 della V Commissione riguarda sempre
l'allegato a pag. 128. Posso dare lo stesso risultato? Stesso
risultato.
L'emendamento n. 5 della V Commissione riguarda l'allegato a
pag. 130. Mettiamo in votazione l'emendamento. La votazione è
aperta. La votazione è chiusa.
Presenti: 35
Votanti: 21
Favorevoli: 21
Astenuti: 14 (Aggravi, Baccega, Brunod, Distort, Foudraz, Ganis,
Lavy, Lucianaz, Manfrin, Marquis, Perron, Planaz, Restano e
Sammaritani)
L'emendamento è approvato.
Segue l'emendamento n. 6 della V Commissione all'allegato pag.
131. Metto in votazione. La votazione è aperta. La votazione è
chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani)
L'emendamento è approvato.
Vi è ora l'emendamento n. 1 della Lega che riguarda l'allegato a
pag. 151. Illustra il consigliere Manfrin.
Manfrin (LEGA VDA) -
Quest'emendamento è molto breve, ma
rileva un errore che appunto si trova a pag. 151: il paragrafo va a
destinare specifica attenzione ai percorsi d'integrazione dei
nuclei familiari di persone immigrate; non viene specificata, però,
qual è la natura delle persone immigrate, se sono persone immigrate
da Stati esteri o se sono persone immigrate da Carema. Quindi
sostanzialmente con questo paragrafo si vanno a creare delle
disparità fra coloro che adottano dei percorsi, sono in difficoltà
e vivono sul territorio regionale e persone che immigrano sul
nostro territorio, che sia territorio da altre Regioni italiane
oppure da Regioni estere.
Quindi con questa soppressione banalmente si va ad applicare la
stessa disciplina a tutte le famiglie che arrivano sul nostro
territorio. Crediamo che sia una modifica che cerca e trova
rispondenza all'articolo 3 della Costituzione, che appunto
garantisce uguaglianza e trattamento per tutti.
Presidente -
Assessore Marzi, a lei la parola.
Marzi (SA) -
Collega Manfrin, lei ha trovato le uniche
due parole presenti nel Piano in tal senso.
I livelli essenziali delle prestazioni sociali però devono
essere garantiti a tutti i soggetti presenti sul territorio,
indipendente del loro status civitatis; peraltro la maggior parte
degli interventi finalizzati all'integrazione delle persone
immigrate è finanziato a valere su fondi dello Stato e fondi
europei, specificatamente dedicati e segnaliamo che vi è una forte
spinta da parte del Governo attuale per l'utilizzo pieno degli
stessi fondi. Per cui dobbiamo astenerci.
Presidente -
Mettiamo in votazione l'emendamento. La
votazione è aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin)
L'emendamento non è approvato.
Segue adesso l'emendamento n. 7 della V Commissione che riguarda
l'allegato a pag. 163. Mettiamo in votazione. La votazione è
aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani)
L'emendamento è approvato.
L'emendamento n. 8 della V Commissione riguarda sempre
l'allegato a pag. 172. Posso dare lo stesso risultato? Stesso
risultato.
Segue il sub emendamento n. 1 della Lega all'emendamento n. 8
della V Commissione che riguarda la pag. 172. Consigliere Manfrin,
a lei la parola.
Manfrin (LEGA VDA) -
Con questo sub emendamento recepiamo
quella che è stata la modifica proposta da parte dell'Assessore
rispetto alla cabina di regia. La cancellazione del nuovo ente
strumentale porta con sé delle conseguenze, quindi vengono
rideterminate alcune cose, tra cui ovviamente la convocazione dei
portatori d'interesse.
Rispetto alla composizione della cabina di regia, abbiamo voluto
specificare meglio, alla luce delle raccomandazioni del dott.
Uberti in audizione, ovvero la questione del conflitto d'interessi
che si può creare se vengono convocati dei soggetti che sono poi
direttamente interessati dalle scelte che vengono fatte.
Quindi, proprio a specifica di questo, il sub emendamento
sostanzialmente cosa dice? Dice che i portatori d'interesse che
verranno chiamati in cabina di regia saranno ovviamente auditi e
non ne faranno parte. In questa maniera potranno essere auditi e
dare la propria posizione, ma non faranno parte di questo organo e
quindi evidentemente non incorreranno in possibilità di conflitto
d'interessi.
Presidente -
Assessore Marzi.
Marzi (SA) -
Ci dovremo astenere. Il Codice del terzo
settore, con il Decreto legislativo 117/2017, articolo 55, prevede
il coinvolgimento attivo degli Enti del terzo settore
nell'esercizio delle proprie funzioni di programmazione e
organizzazione degli interventi e dei servizi a livello
territoriale.
In ragione di quanto prevede il Codice del terzo settore stesso,
l'emendamento renderebbe illegittimo il testo.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 17
Favorevoli: 15
Contrari: 2
Astenuti: 18 (Barmasse, Bertin, Bertschy, Carrel, Caveri,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Rollandin, Rosaire,
Sapinet e Testolin)
L'emendamento non è approvato.
Passiamo ora all'emendamento n. 2 di PCP che riguarda l'allegato
a pag. 179. Consigliera Erika Guichardaz, a lei la parola.
Guichardaz E. (PCP) -
Semplicemente per cancellare la
parte riguardante la contrattazione regionale nel comparto
sanità.
Presidente -
Assessore Marzi, a lei la parola.
Marzi (SA) -
Dovremo astenerci. Si ritiene necessario
mantenere la versione del paragrafo così com'è per risolvere
strutturalmente le criticità relative al personale sanitario: è
infatti necessario procedere con un'analisi e una valutazione di
soluzioni che siano volte a contestualizzare gli strumenti
contrattuali alle particolarità della nostra regione.
Limitarsi a meri interventi sporadici che prevedano
riconoscimenti economici una tantum non è infatti sufficiente per
risolvere le criticità relative al personale e alla specifica del
nostro servizio sanitario regionale, che è particolarmente
complesso sia per il contesto geografico e demografico in cui
opera, sia per la contenuta casistica che lo caratterizza.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 2
Favorevoli: 2
Astenuti: 33 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sammaritani,
Sapinet e Testolin)
L'emendamento non è approvato.
Segue emendamento n. 2 del Gruppo Misto a pag. 179
dell'allegato. Consigliere Restano, a lei la parola.
Restano (GM) -
Anche quest'emendamento riguarda le
politiche del personale e la valorizzazione del capitale umano e
s'intende sostituire il nuovo capoverso con quello che ho riportato
nell'emendamento che avete in mano.
In buona sostanza riprende la prima parte delle vostre
indicazioni, quindi di presentare in sede di Commissione
paritetica, prevista dall'articolo 48bis dello Statuto speciale,
per assegnare alla Regione Autonoma Valle d'Aosta la competenza
d'integrare il trattamento economico previsto dal contratto
nazionale di lavoro con indennità sanitaria regionale da conferire
al personale impiegato nel servizio sanitario regionale.
L'indennità sarà determinata in sede di contrattazione collettiva
regionale, e poi riprende quanto da voi indicato.
Questo si rende necessario perché il contratto attuale della
sanità è differente dal contratto regionale, prevede dei livelli
diversi, ha delle remunerazioni differenti da quelle della
Regione.
Non si ha l'intenzione di far la fine del Corpo forestale e dei
Vigili del fuoco, perché all'atto del passaggio sicuramente ci
saranno degli incentivi, poi, man mano che si va avanti con le
varie contrattazioni, si perde di potere contrattuale.
Voi capirete che affrontare il rinnovo di un contratto con la
forza d'urto del comparto nazionale di tutte le professioni
sanitarie e dei dirigenti medici alle spalle è diverso che farlo in
sede regionale.
Per questo motivo, anche dopo aver contattato alcune sigle
sindacali, abbiamo inteso proporre questa soluzione che mantiene
salve le nostre prerogative, la possibilità di avere una
contrattazione nostra per l'indennità sanitaria regionale mutuando
quello che fanno altre Regioni.
La proposta mi sembra di buon senso, una proposta che
salvaguarda l'intero comparto della sanità valdostana.
Presidente -
Assessore Marzi.
Marzi (SA) -
Ci asterremo, si ritiene infatti necessario
mantenere, per ottenere lo stesso risultato, la versione del
paragrafo così come proposta dal Piano.
Presidente -
Mettiamo in votazione l'emendamento...
Interrompiamo le votazioni a passiamo la parola al consigliere
Restano. Consigliere Restano, si prenoti di nuovo, a lei la
parola.
Restano (GM) -
Riprendo una frase famosa dei progressisti
"Assessore, lei mente sapendo di mentire" perché non sarà così come
ha detto lei, non sarà così. Noi voteremo a favore.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin)
L'emendamento non è approvato.
Passiamo ora all'emendamento n. 3 sempre del Gruppo Misto, che
riguarda la pag. 180 dell'allegato. Consigliere Restano vuole
illustrarlo? A lei la parola.
Restano (GM) -
Quest'argomento è già stato oggetto di
trattazione e di confronto con l'Assessore attraverso
un'interpellanza o un'interrogazione e riguarda: "Avviare dei
protocolli di collaborazione con l'Università del Piemonte o altre
Regioni per l'attivazione di corsi di laurea in termini sanitari di
radiologia medica e/o altre professioni sanitarie a seconda dei
fabbisogni lavorativi".
È da inserire al 13esimo capoverso del capitolo "Le politiche
del personale e la valorizzazione del capitale umano", perché non è
chiara l'intenzione di avviare corsi di laurea di questo tipo.
Si parla dei corsi di laurea in scienze infermieristiche, ma non
si parla di altri corsi di laurea.
Mi sembra, dal confronto che abbiamo avuto durante altri
Consigli, di aver percepito la sua intenzione favorevole ai
confronti di questo percorso che ci porterebbe a essere più
attrattivi nei confronti degli studenti valdostani.
Presidente -
Assessore Marzi.
Marzi (SA) -
. Voteremo favorevolmente quest'emendamento,
perché trova attuazione negli adempimenti relativi alla disciplina
della formazione in ambito sanitario, con particolare riferimento
alla professione dei tecnici sanitari di radiologia medica su
richiesta dei referenti competenti dell'Azienda USL.
Presidente -
Mettiamo in votazione. La votazione è
aperta. La votazione è chiusa.
Presenti, votanti e favorevoli: 35
L'emendamento è approvato all'unanimità.
Emendamento n. 2 a pag. 181 dell'allegato, emendamento della
Lega. Si è prenotato il consigliere Sammaritani, ne ha facoltà.
Sammaritani (LEGA VDA) -
A pag. 181 si parla di benessere
organizzativo e valorizzazione delle competenze degli operatori
sanitari e abbiamo visto in queste settimane di audizioni, così
come nella discussione di questo Piano, che il clima organizzativo
e il benessere dei lavoratori è stato individuato come uno dei
punti più critici del sistema sanitario attuale ed è spesso motivo
delle scelte degli operatori sanitari di abbandonare la sanità
pubblica e/o il territorio regionale. Pertanto l'indicazione
contenuta nel Piano, quella cioè di valorizzare anche attraverso
periodiche rilevazioni del clima organizzativo, ci pare decisamente
azione blanda, quindi appare necessario, a nostro avviso,
costituire un organismo specializzato che si dedichi costantemente
a tale funzione, un organo possibilmente rappresentativo, che tenda
quindi a migliorare il team organizzativo aziendale e il benessere
dei lavoratori, contrastando così il fenomeno della fuga di tutte
le professioni e di tutte le figure sanitarie.
Riteniamo che sia una misura indispensabile e che sarebbe
alquanto apprezzata da tutti gli operatori sanitari.
Presidente -
Assessore Marzi, a lei la parola.
Marzi (SA) -
Voteremo positivamente la proposta di
emendamento, siamo in linea con quanto affermato dal collega
Sammaritani.
Presidente -
Mettiamo in votazione l'emendamento. La
votazione è aperta. La votazione è chiusa.
Presenti, votanti e favorevoli: 35
L'emendamento è approvato all'unanimità.
Ora l'emendamento n. 9 della V Commissione, sempre l'allegato a
pagina 210. Mettiamo in votazione. La votazione è aperta. La
votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani)
L'emendamento è approvato.
Emendamento n. 3 di PCP, sempre l'allegato, a pag. 210.
Consigliera Erika Guichardaz, a lei la parola.
Guichardaz E. (PCP) -
Avendo chiesto di togliere la
contrattazione regionale, giustamente chiedevamo anche di togliere
l'obiettivo rispetto alla contrattazione.
Presidente -
Assessore Marzi.
Marzi (SA) -
La proposta di emendamento, come richiamato
dalla collega Guichardaz, è collegata all'emendamento 2 del
medesimo gruppo, pertanto per le stesse motivazioni non risulta
accoglibile e dobbiamo astenerci.
Presidente -
L'emendamento in realtà è decaduto. Stessa
cosa per l'emendamento seguente che è l'emendamento del Gruppo
Misto a pag. 220, è decaduto.
Con questo abbiamo finito l'analisi degli emendamenti.
Dichiarazioni di voto e poi voto.
Vi sono delle dichiarazioni di voto? Pardon, Assessore.
Marzi (SA) -
Ovviamente è chiaro che voterò il Piano però
è necessario che io legga quanto adesso sto per leggere, sono
quattro righe rispetto a una sorta di auto-emendamento che dobbiamo
fare rispetto ai Centri traumatologici, perché questa è la
procedura che il Consiglio ci ha detto di seguire.
A seguito del dibattito che si è svolto in aula, in particolare
durante la discussione dell'ordine del giorno relativo ai Centri
traumatologici, è emerso il mero errore materiale relativo alla
collocazione del Centro traumatologico della Valle di Gressoney,
per cui chiediamo che in sede di coordinamento formale si possano
modificare a pag. 241 le parole "Gressoney-Saint-Jean" con le
parole "Gressoney-La-Trinité".
Ringrazio tutti, permettetemi solo brevemente di ringraziare
anche i miei uffici per il lavoro di questi due giorni.
Presidente -
Precisazione tecnica necessaria: ci sono
adesso le dichiarazioni di voto, chi ha intenzione di procedere
alle dichiarazioni di voto? Se nessuno si prenota... non vedo
richieste di dichiarazioni di voto... Consigliere Restano, a lei la
parola.
Restano (GM) -
Come ho già lasciato intendere, questo
Piano non è votabile. Perché non è votabile? L'ho già detto durante
il dibattito, perché la maggioranza ha rinunciato a fare politica
sanitaria, la maggioranza si è appiattita sulle norme
nazionali.
Altre maggioranze questo non l'avevano fatto, altre maggioranze
ci hanno portato laddove siamo arrivati, a ottenere quello che
abbiamo ottenuto fino a oggi.
Questa scelta non so dove ci porterà però, secondo me, questo
appiattimento al Decreto Balduzzi e al decreto successivo, questo
voler fare ancora di più rispetto a quello che ci veniva richiesto,
può sembrare che abbiamo esagerato e ci può far sbagliare
strada.
Non si può votare, secondo motivo, perché, come ho accennato, il
Piano contiene tutto, ancora più di tutto, è stato detto, forse
troppo, al punto che non si può più parlare di linee d'indirizzo.
Non sono una linea di indirizzo, non si sa cosa leggere, non si sa
cosa scegliere, c'è troppo. Si preferisce delegare le scelte
importanti, le scelte determinanti alla Giunta e questa non è la
filosofia di un Piano per la salute e del benessere, che deve
essere un oggetto di governo del Consiglio, che deve dare delle
linee d'indirizzo.
Quindi non è votabile, state sottraendo al Consiglio le sue
competenze e dall'altra parte avete rinunciato alle prerogative
statutarie della Valle d'Aosta. Per questo il nostro voto sarà di
astensione.
Presidente -
Consigliere Chatrian per dichiarazione di
voto, a lei la parola.
Chatrian (AV-VdA Unie) -
Dopo due giorni e mezzo, a nome
del nostro gruppo, innanzitutto vorrei ringraziare il collega Marzi
per gli interventi, per il lavoro e soprattutto per il percorso che
è stato fatto.
Noi pensiamo invece che sul piano politico, dopo aver approvato
un bilancio importante per la sanità valdostana nel mese di
dicembre, dandogli lo strumento più importante che questo Consiglio
doveva mettere in campo - cioè le risorse a disposizione
dell'Azienda e dei servizi socio-sanitari - questa è la seconda
scelta importante.
Il fatto di approvare un Piano per noi molto importante, un
piano completo, un piano che al suo interno ha delle novità,
sicuramente un piano ambizioso, ma come tutti i piani... io l'ho
declinato qualche giorno fa e l'ho assimilato a un piano
regolatore, i piani regolatori si attuano man mano con delle
delibere di Giunta, con degli atti amministrativi e si vanno a
condire gli elementi utili per migliorare la nostra sanità, sanità
indubbiamente che ha delle criticità che vanno però studiate,
elaborate, cercando di trovare delle soluzioni.
Ebbene, noi pensiamo che sia un buon Piano, dal punto di vista
tecnico adesso la palla passa principalmente alla nostra
Azienda.
Quindi noi riteniamo non solo di dare gli strumenti all'Azienda
ma che l'Azienda a questo punto deve cambiare marcia, deve riuscire
ad attuare quello che è stato inserito all'interno di questo Piano,
a seguito di un'altra scelta che abbiamo fatto in questo Consiglio,
quella legge importante sull'attrattività, difficile ma per noi
importante, quella è stata una scelta politica, che poi l'Azienda
deve tradurre nel miglior percorso, creare le condizioni per una
serenità lavorativa; un altro passaggio a cui noi teniamo veramente
tanto: un richiamo alla sinergia pubblica-privata, precisando che
tale collaborazione deve essere vista nella logica di rispondere
alle esigenze del pubblico, laddove sia in difficoltà, far fronte
alle sue liste d'attesa coinvolgendo i professionisti pubblici in
tale organizzazione.
Faccio questo messaggio perché per noi è fondamentale: ci sono
delle criticità ma bisogna trovare delle soluzioni; a oggi il
percepito, lo dicevo qualche giorno fa, è da una parte positivo,
dall'altra parte meno positivo, questo è uno strumento con il quale
i tecnici possono cambiare marcia, un colpo di reni, trovare delle
giuste soluzioni, e soprattutto riuscire a dare delle risposte.
L'altra grossa scelta che questa maggioranza ha fatto due anni
fa è quella di un unico polo, questa è un'altra scelta politica,
criticabile da parte di qualcuno, ma per quanto ci riguarda era
l'unica scelta che questa maggioranza e questo Consiglio doveva
fare, sempre mettendo al centro il cittadino, mettendo al centro il
Valdostano.
Termino, penso che approvando questo Piano, adesso però i
prossimi passaggi, collega Marzi, saranno nelle prossime settimane
veramente di approvare in tempi rapidissimi l'atto aziendale,
perché questo sarà il passaggio successivo, quindi il bilancio,
questo Piano che per noi è fondamentale, l'altro sarà quello
dell'atto aziendale, perché solo con l'atto aziendale o anche con
l'atto aziendale si potranno mettere a terra tutti gli obiettivi
inseriti all'interno di questo Piano, le risorse approvate da
questo Consiglio in modo da dare le risposte migliori alla nostra
collettività tutta e anche agli ospiti che decideranno, speriamo
bene in questa estate, di frequentare la nostra regione.
Presidente -
Consigliere Baccega ne ha facoltà.
Baccega (FI) -
Francamente avremmo voluto votare questo
documento di programmazione perché pensavamo che tutti quegli
elementi che avevamo posto all'attenzione del Consiglio -
attraverso gli ordini del giorno, attraverso gli approfondimenti
che si erano fatti in Commissione - potessero dare uno slancio
maggiore. Credo che sia stato fondamentale l'approccio e
l'atteggiamento: l'Assessore ci ha detto che è un documento che
vola alto, credo che voli alto tanto da essere forse
irraggiungibile rispetto a tutti i percorsi che intende fare
attraverso questo volare, è un Piano salute e benessere sociale che
sarà gestito dalla Giunta a suon di documenti, di delibere di
Giunta che, in qualche modo, vedremo passo passo ma che,
inevitabilmente, sulla base anche degli ordini del giorno
presentati dall'opposizione, non potranno non vederci protagonisti
nell'affrontare dei temi di criticità pesanti che abbiamo
evidenziato in Commissione.
Quindi al Presidente della V Commissione diciamo che sarà per
lui un impegno improbo e l'auspicio è che ci si dia da fare in modo
significativo: ci sono troppe carenze in questo Piano benessere
sociale ma, come abbiamo detto e come abbiamo manifestato negli
atteggiamenti che abbiamo tenuto, abbiamo cercato di dare degli
input che potranno solo andare nella direzione di migliorare il
percorso.
Adesso il collega Marquis farà ulteriori riflessioni, noi ci
asterremo rispetto a questo progetto.
Presidente -
Altre dichiarazioni di voto? Invito i
Consiglieri se vogliono fare dichiarazioni di voto di prenotarsi,
altrimenti passiamo alla votazione dell'atto.
Consigliere Jordan, a lei la parola.
Jordan (AV-VdA Unie) -
Come anticipato dal collega
Chatrian, con quest'intervento dichiariamo che voteremo
convintamente questo Piano della salute e del benessere sociale, lo
voteremo perché affronta in modo serio e concreto uno dei temi di
maggiore impatto per i cittadini valdostani e non solo.
Così come già indicato, questo Piano è un documento
programmatico che affronta in modo strutturale e strategico il tema
socio-sanitario, lo fa nella complessità di questa materia.
Nel Piano si trovano - come detto dai colleghi di maggioranza ma
anche di opposizione - tutte le risposte alle domande più
complesse; questo Piano, ripeto cose già dette, è frutto di una
lunga elaborazione, fatta attraverso un confronto che, prima di
passare all'esame del Consiglio e delle Commissioni consiliari, ha
permesso al Piano di essere presentato in contesti pubblici
attraverso modalità di condivisione e compartecipazione che hanno
consentito a molti di esprimere opinioni sia dal punto di vista
tecnico che di ordine più politico.
Le numerose audizioni nelle Commissioni consiliari non hanno
evidenziato così grandi criticità rispetto all'impostazione del
Piano, ma si sono concentrate prevalentemente sulle misure di
attrattività e sulla programmazione necessaria per far fronte alla
carenza di personale, un problema importante e fondamentale per la
sanità, ma parte di un sistema più ampio.
Nelle Commissioni sono emerse suggestioni e suggerimenti che,
come gli ordini del giorno presentati in questi giorni, saranno
prese in considerazione, lo sono già in alcuni casi.
Tra gli ordini del giorno occorre dare atto della qualità e
della quantità del lavoro fatto nella preparazione e
nell'illustrazione da parte dei colleghi, così come nelle risposte
da parte dell'Assessore.
Personalmente ho trovato interessanti gli interventi che non
hanno fatto demagogia e populismo su temi triti e ritriti ma
piuttosto invece indicazioni di azioni di strategia che saranno, a
nostra opinione, oggetto di confronto e di valutazioni
successive.
Il Piano evidentemente parte dalle cose che non funzionano, che
non hanno funzionato e che la pandemia in qualche modo ha acuito.
Si è partiti dai problemi che nessuno qui vuole nascondere e
negare, si è partiti dai problemi per trovare soluzioni che siano
strutturali, di programmazioni serie e concrete, anche immaginando
una nuova mentalità di gestire la sanità e il sociale, con il
focus, come diceva l'Assessore, sulle diverse situazioni
socio-sanitarie, con un approccio tra urgenza e degenza, con un
approccio nuovo territoriale, con l'integrazione socio-sanitaria,
azioni già ampiamente illustrate in modo esaustivo dall'Assessore e
dai Consiglieri intervenuti.
È evidente che ci vorrà del tempo per risolvere tutte le
problematiche, soprattutto perché queste sono in parte derivanti e
legate a logiche che non possiamo controllare ma che subiamo, così
come succede nel resto del Paese ma anche nelle Regioni oltre
confine.
La carenza di medici e di infermieri è il problema principale e
bene vengano le azioni messe in atto per iniziare a recuperare pian
piano parte di questa carenza, ma, come è già stato detto, per i
medici occorre ridefinire - e non è di competenza di questo
Consiglio - i percorsi, dallo studio alla formazione, dalla
valorizzazione alla specializzazione, magari anche introducendo
regole diverse per disciplinare il rapporto tra pubblico e privato,
e così andrebbe fatto per la questione dei gettonisti, situazione
che attualmente sembrerebbe indispensabile, ma che necessita di una
regolamentazione a livello nazionale e che dovrebbe essere
attenzione della politica nazionale.
Sulle specializzazioni mediche rileviamo che a livello nazionale
su circa 6 mila neo specialisti all'anno - e cito informazioni
reperite sui media - solo il 50% sceglie le strutture
pubbliche.
Si rilevano specializzazioni che scarseggiano più di altre e
sono proprio quelle che hanno come riferimento il settore pubblico,
quindi poco interessate alle visite private. Non solo i medici, ma
anche il personale infermieristico: come detto ieri, occorrono più
infermieri, occorre definire un percorso formativo migliore che dia
dei risultati migliori.
Le carenze sono così importanti che azioni blande non sono
sufficienti, ma anche in questo caso ci sono azioni a livello
regionale che potrebbero iniziare a dare delle risposte, ma servono
soprattutto azioni importanti a livello statale. Vogliamo anche con
questo Piano contribuire a cambiare la visione della sanità e del
sociale, vogliamo, anzi, dobbiamo fare in modo che s'invertano
certe dinamiche: faccio riferimento alle liste d'attesa, dove è
evidente lo spostamento della domanda dei cittadini verso il
privato e questo crediamo che sia fattore di disgregazione che
mette in discussione l'universalismo e l'equità del diritto alle
cure, ma anche della tempestività di queste cure.
Ancora, e concludo, il tema dell'interazione tra sanità pubblica
e privata, e cito anch'io il Presidente del Piemonte che
convintamente sostiene che i piedi e la testa della sanità devono
stare nel pubblico e aggiunge che non si può dire a una persona che
una visita nel pubblico è tra sei mesi e nel privato il giorno
successivo.
Presidente -
Consigliere Marquis, a lei la parola.
Marquis (FI) -
Siamo stati impegnati tre giorni a
discutere il Piano regionale della salute e del benessere e sono
stati tre giorni assolutamente interessanti e credo che abbiamo
anche contribuito significativamente come opposizione, con un
robusto numero di ordini del giorno e di emendamenti ad arricchire
il confronto e il dibattito.
Per quanto ci riguarda, è un Piano omnicomprensivo a livello
descrittivo, evidentemente indica tutti i problemi e offre
soluzioni a tutti i problemi, però è come quando si va in un
ristorante, è facile fare una ricca carta di menu, bisogna vedere
dopo se ci sono i piatti al momento dell'ordine.
Quindi credo che sia questo il vero problema che deve affrontare
la sanità valdostana: non è un'elencazione di problemi e di
soluzioni, ma è l'attuazione delle soluzioni che presenta delle
difficoltà.
Sicuramente è un momento di grande cambiamento, c'è un presidio
ospedaliero completamente da riorganizzare, il territorio anche,
quindi non è sicuramente una sfida facile quella che il Governo è
chiamato ad affrontare. Sicuramente bisogna parlare di integrazione
socio-sanitaria e integrazione socio-assistenziale e tutto questo
va fatto in un clima dove mancano le professioni, c'è scarsità di
risorse e di numeri di persone, quindi anche il nuovo modello che
si deve andare a disegnare, che prevede una maggiore capillarità
delle funzioni sul territorio, è un modello che, rispetto quello
attuale, presenterà ancora più difficoltà a essere messo in opera,
perché richiede più professionalità un modello che è diffuso sul
territorio, quindi non sarà sicuramente facile.
I grandi temi - l'attrattività, la competitività, la formazione,
l'organizzazione interna, la funzionalizzazione del nuovo presidio
- sono solo lambiti, non sono stati sviscerati e non hanno delle
soluzioni indicate, purtroppo dico, perché sono queste le vere
sfide che dovrà affrontare la sanità valdostana per poter dare
delle risposte alla nostra comunità.
Ho sentito parlare di percepito da parte dei Valdostani, io
ritengo che non sia tanto il percepito, perché il percepito si
riferisce a delle sensazioni, i Valdostani esprimono dei giudizi
non per delle sensazioni ma per delle cose che toccano sulla loro
pelle, e questo va considerato, perché se c'è un grido d'allarme e
di dolore da parte di tutti è perché il problema è grande, quindi
mai come in questo momento bisogna pensare anche a rapportarsi con
il privato per trovare delle soluzioni sul breve periodo per far
fronte a delle esigenze che devono avere delle soluzioni dove il
tempo è una variabile indispensabile, non è un settore come tanti
altri, in cui si può attendere e aspettare per prendere in carico
delle situazioni e affrontarle, ma va fatto con i giusti tempi.
Questo credo che sia fondamentale.
Così come non dobbiamo arroccarci sulle considerazioni, che
dipende dallo Stato, che dipende dalle leggi delega, dipende da
quello che dovrà ancora uscire; io credo che bisogna saper fare
anche molto autocritica, l'autocritica è il punto di partenza verso
il ridisegno di soluzioni nuove, perché è solo facendo autocritica
che si riconoscono le ragioni alla base per cui si sono verificati
dei problemi.
Credo che questo sia importante. Per quanto ci riguarda
seguiremo, come ha detto il mio collega prima, l'evoluzione
dell'attuazione con spirito molto collaborativo e costruttivo, noi
ci auguriamo che si possano trovare le soluzioni ai problemi dei
Valdostani, però il nostro voto sarà di astensione per tutte le
ragioni che abbiamo espresso, sia in dichiarazione di voto, sia
durante il dibattito.
Presidente -
Consigliere Marguerettaz, a lei la
parola.
Marguerettaz (UV) -
Abbiamo avuto tre giorni di confronto
importante, abbiamo avuto modo di parlare di tanto, forse persino
troppo, abbiamo veramente spaziato, siamo passati dalla fibra
ottica all'ambiente, ai cambiamenti climatici, allo sport e chi più
ne ha, più ne metta. Sicuramente tutti gli argomenti erano
meritevoli, forse non proprio tutti, ma in linea di principio
abbiamo avuto modo di mettere a fattor comune dei problemi reali,
però, mi permetterete, una discussione come questa è probabilmente
sovrapponibile a una discussione che probabilmente faremo in un
bilancio di previsione, perché abbiamo parlato di tutto, però c'è
un dettaglio: quando affrontiamo l'argomento del bilancio di
previsione, a fronte di tutti i desiderata, uno alza la mano e
dice: "Dove trovi le risorse? ", invece, in una discussione come
questa, abbiamo potuto dare libero sfogo a tutte le istanze e a
tutte le richieste possibili, e torno a dire: quasi tutte
condivisibili. Allora noi molto sommessamente dovremmo prendere
atto che questo momento, questo cambiamento, è un cambiamento
epocale. Io credo che ognuno di noi e ognuno di voi potrebbe
guardarsi allo specchio e dire "Ma io sarei in grado di fare meglio
di Marzi? Sarei in grado di fare meglio di Barmasse?", perché
questa è la vera domanda: "Ritenete che gli Assessori che hanno
gestito"... peraltro li ringrazio, Barmasse lo ringrazio per tutto
quello che ha fatto fino a poco tempo fa e Carlo Marzi per quello
che sta facendo e anche per la prestazione che ha avuto in questi
tre giorni. Ma guardiamoci allo specchio, possiamo dire di essere
più bravi? È molto facile parlare del proprio orticello, del
proprio problema, e dare la risposta, ma complessivamente siamo in
grado?
Io ho seguito per tutta una parte le audizioni in V Commissione
con il Presidente facente funzione Claudio Restano, che ha
programmato tutta una serie di audizioni e ho avuto modo di dirlo
anche nelle audizioni: quando tu hai gli Ordini professionali che
vengono e fanno delle istanze economiche, un po' facile dire "Hai
ragione", lo dico anche io "Hai ragione", ma poi bisogna
quagliare.
Allora, vedete, io credo che questo Piano che vola alto,
generico, comunque io lo ritengo un punto di partenza e, al
contrario, io dico un plauso alla Giunta, non mi vedo spossessato
perché è un'assunzione di responsabilità incredibile da parte della
Giunta perché, vedete, pensate di essere solo voi a entrare nei bar
o al mercato o in un luogo pubblico a sentire le lamentele, per
dire: "Guarda, mi hanno programmato per la fine del 2023, per
l'inizio del 2024", le sentiamo anche noi queste cose, ma io credo
che ognuno di noi in modo onesto guardi un giornale e questa
situazione è una situazione pesante.
Quindi anziché far portare la croce a coloro che oggi sono lì
che governano... apprezzo lo stimolo, apprezzo il fatto di dire:
"Guarda, c'è questo problema e c'è quest'altro", ma avrei meno
certezze nel dire: "Sai, io sarei in grado di risolverlo" perché
non è mica così! In questa Commissione io ho sentito tutta una
serie di medici, anche coloro che fanno delle rivendicazioni
salariali, dire che il Piano era un buon Piano, forse persino
troppo.
Allora ecco che io dico che in queste 270 pagine c'è più del
buono che del cattivo e credo che questo punto di partenza sia uno
stimolo per tutti noi per lavorare e per arrivare alla fine di
questa legislatura cercando di dare un servizio e qualcosa di buono
alla nostra comunità.
Voteremo convintamente il Piano.
Presidente -
Consigliere Rollandin si è prenotato.
Rollandin (PA) -
Credo che sia abbastanza difficile, alla
fine di queste serate, dire le cose che uno pensa sinceramente,
soprattutto su quello che è successo, io credo che sia la prima
volta che succede quello che abbiamo vissuto questa sera, la prima
volta. C'erano discussioni, c'era l'interessato con chi doveva
verificare e così via, invece qui siamo andati sicuramente
oltre.
Abbiamo cercato di fare nell'insieme il possibile, certo, chi ha
portato avanti questo, Carlo Marzi, credo che meriti tutta
l'attenzione e dobbiamo rendergli un grazie sincero per quello che
ha fatto e che ha messo a disposizione di tutti noi per riuscire a
capire che cosa si è fatto... credo che questo sia molto
importante, però bisognerebbe anche tener conto - e lo faremo - di
come sono venuti avanti questi passaggi. Adesso siamo alla fine
della giornata però è tutto il giorno che... tante cose ma non
abbiamo concluso un bel niente. Adesso si tratterà di verificare
come e in che termini viene gestita questa parte.
Io credo che sia giusto, soprattutto, ringraziare Marzi per
quello che ha fatto e credo che lui, insieme a chi l'ha aiutato,
sicuramente abbia lavorato alla grande per cercare di riuscire a
tacconare quello che si poteva.
Non è che possa dire di essere molto soddisfatto di questi
andata e ritorno, di queste riunioni; si fa perché è giusto che si
possa sapere, ma non è stato di grande interesse fare quello che
abbiamo visto e vissuto in quest'aula, non è così. Doveva essere
preparato in un altro modo e avere la possibilità di arrivare allo
stesso risultato con una garanzia che partiva dalle premesse e
finiva con l'aiuto e con la partecipazione di tutti.
Io non vado oltre, ringrazio tutti, per quello che hanno fatto e
quello che faranno, perché è mica finita la storia, c'è ancora da
lavorare molto, e spero che sotto questo profilo l'aspetto che
alcuni hanno accennato e di cui si parlava adesso, anche dei fondi,
dei soldi, di quello che dovrà essere dato... quello è un aspetto
non da poco ed è un punto di riferimento da tenere nella dovuta
considerazione.
Detto questo, io ringrazio tutti quelli che si sono dati da fare
per riuscire ad avere comunque un risultato e spero che situazioni
come queste non si ripetano.
Presidente -
Vi sono altre dichiarazioni di voto?
Consigliere Padovani ne ha facoltà.
Padovani (FP-PD) -
Quello che voteremo, lo dicevo già
martedì, è un importante atto di programmazione a 360 gradi che
delinea la
vision
di questa maggioranza sui servizi
regionali riguardanti la salute e il benessere sociale e ne
individua le priorità strategiche per il miglioramento della
condizione di salute e benessere delle persone; maggioranza che, lo
ricordo, ha stanziato importanti somme per la sanità e la salute e
anche per le politiche sociali, un Piano, quello regionale, che
mira a una nuova assistenza socio-sanitaria territoriale più vicina
alle cittadine e ai cittadini; che ponga al centro la persona nella
totalità dei suoi bisogni; un documento partecipato al quale chi lo
ha ritenuto opportuno ha potuto dare il suo contributo attraverso
la piattaforma di partecipazione democratica e che mira a
migliorare l'accesso ai servizi sanitari e sociali, garantendo che
chi ne ha bisogno abbia la possibilità di ricevere cure mediche di
qualità e supporto sociale.
Un Piano caratterizzato in particolar modo, per quanto riguarda
le politiche sociali, da due concetti fondamentali:
multidimensionalità e multidisciplinarietà, come strategia della
presa in carico delle situazioni di difficoltà o fragilità, due
elementi fondanti di un approccio al welfare che funzioni e che
punti a non lasciare indietro nessuno.
È proprio a proposito delle politiche sociali, infatti, che si
nota ancora di più l'importanza di adottare approcci
multidisciplinari e multisettoriali e di saper orientare gli
interventi verso il protagonismo della persona, individuando
strumenti utili a migliorare le condizioni di vita di ogni persona
nelle diverse fasi della vita e nelle diverse situazioni
contingenti, per farlo servono risposte e supporti trasversali,
capaci di prendere in carico le persone nel suo complesso.
Il Piano poi evidenzia la volontà di costruire una nuova rete
territoriale come risposta integrata per la salute e il benessere
delle cittadine e dei cittadini, riducendo la frammentazione dei
servizi e delle competenze e portando innovazione, potenziamento e
certezza nelle cure soprattutto domiciliari, con l'obiettivo di
garantire continuità e qualità delle cure a tutti, attraverso
servizi di prossimità ma anche per quanto riguarda l'assistenza
sanitaria ospedaliera; un Piano nel quale le politiche contro la
povertà e l'emarginazione sociale, quelle di sostegno al reddito,
quelle per le famiglie, quelle per l'infanzia, così come i servizi
e gli interventi per le persone con disabilità e le loro famiglie,
le persone fragili e non autosufficienti trovano cittadinanza in
quanto il nucleo di una comunità giusta.
Concludendo, il Piano della salute e del benessere sociale
rappresenta una grande opportunità per migliorare la qualità della
vita delle Valdostane e dei Valdostani, mettendo al centro le
persone, le loro capacità e non solo i bisogni, e ben venga che il
Piano guardi lungo o voli alto, come ha detto più di un collega,
perché solo costruendo politiche di lungo respiro, si crea una
società più sana, equa e sostenibile.
Ovviamente come gruppo voteremo favorevolmente questo Piano.
In conclusione vorrei ringraziare l'assessore Marzi e le
strutture, per il lavoro fatto in questi due giorni e mezzo e, come
Presidente della V Commissione, voglio assicurare e garantire che
organizzerò e organizzeremo i lavori che sono stati richiesti in
questi due giorni nella maniera più funzionale possibile, con i
tempi giusti per avere tutti gli approfondimenti che sono stati
richiesti e che, ovviamente, non negherò.
Presidente -
La parola al consigliere Aggravi.
Aggravi (LEGA VDA) -
Prima di concludere ed esprimere
l'ovvio esito della dichiarazione di voto del mio gruppo, io credo
che politicamente sia corretto e sia giusto rendere onore
all'assessore Marzi per quello che ha fatto in questi giorni, per
come ha risposto e per come ha tenuto botta al lavoro delle
opposizioni, perché in politica io credo che comunque il senso
dell'onore sia corretto sempre averlo, non è sempre da tutti così,
ma io penso che sia dovuto a una persona che comunque è stata
bersaglio di tutta una serie di attenzioni e che comunque non si è
mai lasciato andare rispetto anche a uno stress che è ovvio che ci
possa essere, e questo lo dico con vero rispetto personale.
Detto questo, io penso che la nostra dichiarazione di voto si
possa riassumere nel lavoro che è stato presentato, negli ordini
del giorno, negli emendamenti, negli interventi che il mio gruppo
ha fatto in discussione generale e anche nel lavoro che è stato
condotto nelle Commissioni, che sarà condotto nelle interpellanze e
nelle interrogazioni. Abbiamo sempre cercato e non abbiamo mai
voluto in realtà darci alla critica libera, semplice e anche
populistica, anche se ogni tanto nel dibattito ovviamente qualcosa
scappa reciprocamente.
Io penso che la nostra dichiarazione di voto si possa anche
riassumere in un fatto, che, al di là di tutto, è stato comunque
positivo vedere che alcuni esponenti della maggioranza dopo questi
tre giorni hanno ripreso la voce, e io penso che sia sicuramente
positivo anche per l'Assessore che forse ora si sentirà un po' meno
solo rispetto a quello che è stato in questi giorni, ma si sa,
questo succede. Da quello che ho sentito, mi viene anche un dubbio,
ma questo me lo tengo per me, non capisco a questo punto, non me ne
voglia, assessore Marzi, perché l'assessore Barmasse sia stato
sostituito, ma questo è un discorso che lascio ai membri della
maggioranza.
Detto questo, sono anche contento che il silente Presidente
della V abbia dato disponibilità a fare un lavoro importante,
perché in questo Piano - qualcuno l'ha detto giustamente - c'è
tanto, ci sono tante cose, lo abbiamo anche detto, non è tutto
negativo, anzi, lo abbiamo messo anche in luce, ma abbiamo voluto
dare il nostro contributo, come è giusto che le opposizioni debbano
fare, può piacere o non può piacere, però è stato fatto. Avremmo
potuto fare soltanto ordini del giorno ed emendamenti di critica,
mi sembra che questo non sia avvenuto, e se siamo arrivati anche a
questo punto, è perché forse nei dodici mesi - qualcosa più
qualcosa meno, che, diciamo, questo Piano è decantato in
Commissione - non c'è stata neanche tutta questa tranquillità per
poter lavorare su un documento molto importante.
Voglio anche tranquillizzare, ma semplicemente perché con il
collega Marguerettaz abbiamo una passione, che sono i numeri e la
contabilità, in questo Piano c'è già abbastanza e noi abbiamo
voluto impegnare poco per quello che riguarda le finanze - parlo
almeno dal lato del gruppo della Lega - potevamo fare molto di più;
nel DEFR siamo stati anche molto più bravi, qui siamo stati scarsi,
perché oggettivamente costa già tanto e se più volte ho chiesto
conto - e il povero ex assessore Barmasse lo sa - dei numeri,
giustamente io penso che questo documento costi già tanto e, anzi,
come ha detto il collega Baccega da oggi cercheremo anche di capire
e di controllare - in realtà lo hanno detto in tanti ma riprendo la
considerazione del collega Baccega - quello che verrà fatto, quello
che non verrà fatto, come verrà fatto.
Qualcuno ha parlato dell'atto aziendale, io penso che ci sono
così tanti piani, cabine di regia, tavoli di lavoro e
programmazioni varie che altro che l'atto aziendale, l'atto
aziendale è sicuramente importante ma qua c'è tanta roba.
Detto questo, il mio gruppo si asterrà, come si è astenuto sugli
emendamenti, almeno su quelli che non condividevamo, io penso che
al di là dell'esito dei nostri ordini del giorno, cioè
dell'astensione iterata e più politica che di contenuto, comunque
il nostro contributo sia stato dato, lo abbiamo dato e continueremo
a darlo fieramente e orgogliosamente, al di là di qualsiasi tipo di
critica, anche a volte un po' troppo libera.
Presidente -
La parola alla consigliera Erika Guichardaz
per dichiarazione di voto.
Guichardaz E. (PCP) -
Grazie all'assessore Marzi, che non
solo oggi, ma sovente, è bersaglio delle nostre iniziative;
sicuramente ha passato due giorni e mezzo di passione e oggi
abbiamo visto anche i suoi dirigenti, che molto probabilmente non
ci amavano così tanto, proprio per cercare di rispondere alle
nostre iniziative, ma io vorrei fare un grazie particolare
all'assessore Barmasse perché questo è il Piano dell'assessore
Barmasse, rimane quello, è quello che è stato fatto un anno fa, un
Piano che noi non possiamo condividere, ma perché in larga parte è
condivisibile, rispetta quello che è il DM 70, il DM 77, c'è tutto
veramente dentro questo Piano, ma purtroppo ci sono dei pezzi di
questo Piano che per noi sono dirimenti, che ci hanno visto
lasciare la maggioranza e che non possono assolutamente vederci
votare questo Piano.
Dispiace che chi, come noi - prima e in campagna elettorale e
per tanti anni ha portato avanti i nostri impegni - oggi invece
vada a votarlo, perché evidentemente quelle persone hanno cambiato
idea, ma noi rispetto all'ampliamento dell'Ospedale Parini che,
ribadiamo, non sarà un polo unico, e rispetto alla contrattazione
regionale, non possiamo assolutamente... sono due punti su cui noi
non possiamo assolutamente essere d'accordo e sono due punti che,
secondo noi, porteranno in qualche modo la sanità a vedere quanto
abbiamo visto già in questi anni, quindi un Ospedale che si attende
da millenni e, se ci sarà una contrattazione regionale, quello che
sta avvenendo per tutti i contratti regionali che ci sono in Valle
d'Aosta.
Questo lo dico perché su gran parte del Piano invece è stato
fatto un grande lavoro, come dicevo molto probabilmente sarebbe
stato positivo che in premessa ci fosse un chiaro segnale sul
valore insostituibile della sanità pubblica, perché troviamo molto
privato all'interno di questo Piano, ma molto probabilmente
un'indicazione valoriale all'inizio avrebbe dato un peso diverso a
quello che sentiamo, credo, tutti noi dai cittadini valdostani che
è proprio questo, un po' questa disuguaglianza di salute che
purtroppo si sente anche nella nostra Regione, che, fino a oggi,
invece, vantava ben altre capacità.
Quindi ci dispiace ma non voteremo assolutamente questo
Piano.
Presidente -
Consigliere Barmasse a lei la parola.
Barmasse (UV) -
Io ovviamente prendo la parola non per
una dichiarazione di voto a favore, perché penso che il fatto che
io voti a favore di questo Piano sia del tutto pleonastico, quindi
non sarà assolutamente per questo.
Io ho preso la parola per ringraziare l'assessore Marzi di tutto
quello che ha fatto, di questi due giorni e mezzo che sono stati
sicuramente molto pesanti e che lui ha supportato sicuramente,
così, come è stato anche ricordato dall'opposizione, in maniera
veramente importante e con grandi capacità tutta una serie di
ordini del giorno e d'iniziative e devo fargli veramente i
complimenti.
Volevo ringraziare ovviamente lei, l'attuale Giunta, l'attuale
Governo, il Governo precedente e tutta la maggioranza per avere da
prima supportato e poi dato seguito a questo Piano per la salute e
il benessere sociale che, ricordiamolo, è comunque il principale
atto di programmazione dal punto di vista sanitario.
Approfitto, perché non l'ho mai potuto fare prima, anche per
ringraziare tutto il Dipartimento di sanità e il Dipartimento delle
politiche sociali; in questi due anni e mezzo di lavoro io ho avuto
a che fare, a partire dai coordinatori, dai dirigenti, tutti i
funzionari, tutto il personale dei due Dipartimenti, con persone di
alta competenza e che hanno lavorato per più di un anno per
produrre questo Piano che, come ricordo e come ho già detto, è un
Piano importantissimo per la sanità valdostana. Ringrazio
ovviamente anche la direzione dell'Azienda sanitaria e tutta la
USL, perché in due anni e mezzo abbiamo affrontato una pandemia che
non si era mai vista prima, delle situazioni sanitarie estremamente
complesse e delle situazioni sociali estremamente complesse.
Io penso che questo sia un buon Piano e anche un Piano
innovativo, perché è un Piano che cambierà in maniera radicale
quella che sarà la medicina territoriale, pensiamo alle AFT, alle
UCCP, alle COT, che sono tante sigle, questo vuol dire proprio una
riorganizzazione e un cambiamento assoluto della medicina
territoriale, pensiamo ai PUA, ai Punti unici di accesso, che danno
origine a quella che è proprio la Commissione della sanità con le
politiche sociali e con il benessere sociale, che è una cosa del
tutto innovativa.
Ma noi siamo andati oltre, perché nel Piano è prevista anche la
quarta figura di direzione a livello della direzione strategica,
questo proprio per dare ancor più senso a questa collaborazione, a
questo collegamento tra l'Ospedale e il territorio, collegamento
che, come ci ha dimostrato la pandemia, era necessario.
Quindi io direi che da questo punto di vista è un Piano
innovativo, importante, lo è anche importante per le politiche
sociali, pensiamo all'idea di separare la programmazione
dall'Amministrazione, quella di una cabina di regia che vada a
modificare proprio la gestione amministrativa delle strutture sul
territorio.
Penso quindi che sia un Piano importante, ringrazio le
opposizioni per quello che hanno fatto, mi spiace ovviamente per
l'assessore Marzi, perché è stato molto pesante, ma sono state
comunque delle critiche costruttive, mai estremamente negative,
propositive, ed è stata riconosciuta anche una bontà di questo
Piano da parte delle opposizioni, io vi ringrazio per tutto
questo.
È un Piano che dà delle grandi responsabilità al Governo, so che
il Governo sicuramente sarà in grado di dare le risposte che devono
essere date in relazione appunto a quello che il Piano prevede,
risposte che già il precedente Governo aveva iniziato a dare con il
DEFR e con il bilancio che abbiamo approvato nel dicembre 2022 ed è
per questo motivo che ritengo che il Piano sia giusto e corretto e
si chiami Piano per la salute e benessere sociale 2022-2025, perché
di fatto è già stata data applicazione a questo che, ribadisco, è
il più importante documento di programmazione sanitaria per i
prossimi anni per questa Regione, e tutta la fiducia al Governo e
ovviamente alla maggioranza che lo supporta. Io so che sicuramente
questo Piano si riuscirà ad applicarlo in maniera ottimale, quindi
faccio tanti auguri al Governo, ringrazio ancora l'Assessore Marzi
per tutto quello che ha fatto in questi pochi mesi e per le
responsabilità che si è preso anche su cose che ovviamente non sono
di sua magari stretta responsabilità, ma questo vuol dire anche
essere una squadra di Governo unita e avere una maggioranza che ti
supporta.
Presidente -
Altri? Il presidente della Regione Testolin
ne ha facoltà.
Testolin (UV) -
Mi allaccio a questa breve considerazione
finale dopo un percorso lungo dove sono state snocciolate da un
punto di vista tecnico tantissime particolarità di questo Piano,
che ha comportato tanto lavoro mi ricollego alle considerazioni del
collega Barmasse, perché trovo in questo percorso una
gratificazione della politica in tanti aspetti: nella dedizione e
nell'attenzione che c'è stata nel redigere un Piano non semplice,
perché quando si vuole costruire qualcosa ex novo, su basi che sono
mutevoli e in situazioni che sono molto complesse da un punto di
vista gestionale, si portano a casa delle responsabilità che non è
semplice far comprendere all'opinione pubblica, o semplicemente ai
colleghi. Penso che sia stata una costruzione condivisa, attenta a
quelle che erano e potevano essere le iniziative da mettere in
campo, così come sono stati attenti l'azione e il lavoro della
minoranza, che ha voluto sottolineare tutta una serie di situazioni
che possono essere da attenzionare e che chiaramente, in qualche
caso, ci vedono divisi nelle scelte; però sono anche convinto che
se questo Piano fosse suddiviso in articoli, molti degli articoli
che sono stati declinati sarebbero approvati all'unanimità, per poi
dividersi su argomenti che evidentemente possono e hanno dimostrato
nel tempo di non essere visti dalla stessa angolazione.
Quello che mi conforta di più è quello che è successo in
quest'aula, una dimostrazione di attenzione da parte dell'Assessore
competente che ci rassicura rispetto a quella che potrà essere la
gestione del Piano. Io penso che per affrontare qualsiasi tipo di
problema, innanzitutto bisogna conoscerlo e Carlo Marzi ha
dimostrato in questi due giorni e mezzo di lavori intensi di
essere, come si dice, sul pezzo, di approfondire, di aver
approfondito, di aver fatto attenzione a tutti i passaggi che hanno
caratterizzato questo Piano, dalla sua genesi fino ai lunghi
dibattiti che ci sono stati nel corso di un'analisi di quattordici
mesi, per arrivare fino a quelle che sono state le considerazioni
portate in quest'aula, alle quali ha risposto in maniera
puntuale.
Credo che la garanzia, quando si viaggia in autobus o in aereo,
è sapere di avere un conducente o pilota che sappia governare il
suo mezzo di trasporto.
Penso che oggi sia stato dimostrato e garantito che si sta
lavorando - come diceva il collega Marguerettaz - per cercare di
dare delle risposte vere, concrete e possibili a chi aspetta in un
ambito attenzionato, e deve esserlo sempre di più, quello della
salute.
Chi soffre, chi ha dei bisogni legati al proprio star bene,
penso che meriti tutta l'attenzione di questo Governo e non
soltanto, e oggi, al di là di punti di vista diversi, la politica
possa essere contenta del lavoro svolto e da qui in avanti si debba
continuare in questo percorso per dare risposte sempre più
concrete, più puntuali e più aderenti alle aspettative della
gente.
Presidente -
Se non vi sono altre dichiarazioni di voto,
mettiamo in votazione l'atto come emendato, allegati compresi.
Mettiamo in votazione, la votazione è aperta. La votazione è
chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani)
L'atto è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK