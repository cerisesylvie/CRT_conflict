Consiglio Regionale della Valle d'Aosta - Oggetto del Consiglio n. 4134 del 27 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4134 del 27 gennaio 1993 - Resoconto
OGGETTO N. 4134/IX Determinazione della direzione ILVA per la
cessazione delle prestazioni da parte di ditte i cui titolari
abbiano avuto rapporti diretti di lavoro con la società.
(Interrogazione)
Interrogazione Avuta notizia che la Direzione dell'ILVA, con
avviso fatto affiggere nelle bacheche dello Stabilimento di Aosta e
comunicazione agli interessati, ha dato disposizione affinché tutte
le aggiudicazioni di attività di trasformazione e manutenzione già
assegnate a Società e Ditte i cui titolari abbiano avuto rapporti
diretti di lavoro dipendente con l'ILVA stessa debbano
cessare;
Sottolineata la stravaganza di una decisione di tale portata
che, in una dimensione come quella valdostana, appare
particolarmente penalizzante risultando la quasi totalità dei
suddetti titolari nella condizione di ex-dipendenti COGNE;
Rilevato che per quanto concerne l'aspetto finanziario collegato
a tali attività esso corrisponde a circa 25 miliardi ed interessa
l'occupazione di qualche decina di unità lavorative che ovviamente
sarebbero dirottate fuori Valle;
i sottoscritti consiglieri regionali
Interrogano
l'Assessore competente per conoscere:
1) se è a conoscenza di tale disposizione emanata da ILVA;
2) se non ritiene di dover intervenire con la massima
tempestività a difesa delle Ditte valdostane e dell'occupazione
nella nostra Regione alla luce della trattativa in corso con
ILVA.
F.to Trione e Lanièce.
Presidente
Ha chiesto di parlare l'Assessore
all'Industria, Commercio ed Artigianato Mafrica
.
Mafrica (PCI-PDS)
Il Vicepresidente Trione mi aveva già,
prima di questa interrogazione, segnalato queste sue preoccupazioni
rispetto al fatto che non potessero svolgere lavorazioni società
costituite da persone che in precedenza lavoravano alla Cogne.
Immediatamente dopo la sua segnalazione avevo preso contatto con
il Presidente della Cogne, il quale aveva dichiarato che quel tipo
di discorso riguardava altre società di altre zone del paese, in
cui si erano verificati casi di collegamenti non chiari fra
personale interno e società che lavoravano nell'indotto, ma che la
cosa non riguardava la Cogne.
Risollecitata formalmente la Cogne in merito a questa
interpellanza, la Cogne ha risposto per iscritto che la cosa non
corrisponde al vero; do lettura di quanto detto:
"Riguardo alla interrogazione relativa all'attività di
trasformazione e manutenzione, oltre ad essere assolutamente falso
che l'azienda abbia dato o affisso ogni e qualsiasi comunicazione
sulla materia, ritiene totalmente strumentale la notizia e
ribadisce che le regole relative alla acquisizione di tale attività
sono e devono essere impostate ad esclusivi principi di
economicità, qualità e correttezza del rapporto".
Quindi, è stato messo per iscritto che non è questo
l'orientamento.
Comunque sono disponibile, di fronte ad episodi precisi,
eventualmente a contestare, visto che c'è per iscritto una replica
da parte della Cogne, fatti che andassero nella direzione temuta
dagli interroganti.
Presidente
Ha chiesto di parlare il Vicepresidente
Trione.
Trione (DC)
Ringrazio l'Assessore Mafrica per la
risposta, chiedo se può farmi avere quel testo scritto. È inutile
che ribadisca che tutto quanto ho detto non è stata una mia
invenzione, ma che ho dei testimoni che hanno visto affisso nelle
bacheche dello stabilimento l'avviso. Non sono riuscito ad
ottenerlo perché si sarebbe trattato di asportare da una bacheca
dello stabilimento un avviso che era stato apposto.
Ma direi che non è neppure questo l'aspetto più grave. Il fatto
è che quelle stesse ditte e società aostane e valdostane, che
avevano fino a poco tempo fa ottenuto delle commesse, non le hanno
ancora avute, nonostante le garanzie che l'Assessore mi aveva già
dato in passato su risposta della Cogne e queste nuove che ho
sentito oggi qui.
Credo che probabilmente di questa vicenda ne parleremo ancora,
perché non vorrei passare per uno che si inventa le cose, e ci
mancherebbe ancora che mi mettessi ad inventare delle cose di
questo genere. D'altronde i testimoni di questa vicenda sono stati
direttamente toccati, quindi più che mai questi sono in grado di
fornire ulteriori notizie su questo fatto.
Ringrazio l'Assessore per il suo interessamento e chiedo se è
possibile avere il comunicato scritto che la Cogne gli ha fatto
pervenire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK