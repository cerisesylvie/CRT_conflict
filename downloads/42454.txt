Consiglio Regionale della Valle d'Aosta - Oggetto del Consiglio n. 28 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 28 del 4 novembre 2020 - Resoconto
OGGETTO N. 28/XVI - Interpellanza: "Intendimenti in merito
all'eventuale chiusura degli ambulatori ospedalieri e delle sale
operatorie".
Bertin (Presidente) -
Passiamo al punto 12 dell'ordine
del giorno. Per l'illustrazione la collega Spelgatti.
Spelgatti (LEGA VDA) -
Questa iniziativa è stata
proposta, come sappiamo, due settimane fa perché la scadenza
termini per questo Consiglio era appunto due settimane fa. Qualche
notizia l'abbiamo appresa nel frattempo dai giornali, prima del
Consiglio, però per noi è importante in questo momento sapere se è
intenzione del Governo regionale di chiudere gli ambulatori
ospedalieri e, visto che l'iniziativa la discutiamo oggi, se ce ne
siano già di chiusi, quali siano chiusi e perché; gli ambulatori
ospedalieri per le visite, nonché le sale operatorie anche per gli
interventi in elezione che necessitano di essere effettuati con
tempistiche celeri.
Tornando a discutere dell'iniziativa precedente, dove si parlava
di ciò che non è stato fatto soprattutto per gli ambulatori e anche
l'affermazione grave che è venuta fuori in questo Consiglio, cioè
che si sta decidendo oggi come organizzare queste ambulatori, cosa
che si sarebbe dovuta fare all'epoca, a maggio, finito il grosso
della prima emergenza, quello che avrebbe dovuto fare la sanità
valdostana sarebbe stato di riorganizzare tutto in maniera tale da
prepararsi. Tutto questo non è stato fatto, questa è la parte più
grave di tutto ciò che è venuto fuori e di cui oggi paghiamo il
prezzo.
Ambulatori: perché non sono stati tenuti aperti? Da quello che
mi risulta alcuni non sono mai stati riaperti. La gente - sì, per
carità, assolutamente - muore di Covid, ma continua a morire per
tutte le altre patologie, continua ad ammalarsi. Il problema più
grave è che ogni soggetto e ogni persona che abbia qualsiasi tipo
di problematica non si sta curando, non sta andando in ospedale,
non ha le cure necessarie per tutte le altre patologie e quindi si
morirà più di tutte le patologie non curate, non affrontate, la
medicina preventiva che non va avanti, la diagnostica e
quant'altro, rispetto appunto alle morti Covid.
La domanda che pongo è anche perché non si è pensato di
organizzare l'Ospedale Parini diversamente? Queste sono proposte
che erano venute sul tavolo, che già all'epoca erano state poste
sul tavolo a cui non abbiamo però mai avuto alcun tipo di
riscontro. Perché non si è pensato di spostare tutti gli uffici
amministrativi dall'ospedale, in maniera tale da avere più posti
letto direttamente in ospedale? Abbiamo i ritardi nel
prefabbricato, abbiamo i ritardi nel tendone del
triage
, nel
container climatizzato per il triage, ma soprattutto abbiamo una
quantità notevole di immobili di proprietà regionale che si
sarebbero potuti utilizzare per studiare tante soluzioni sia per i
malati Covid dimissibili, sia per quanto riguarda il discorso
ambulatori e quant'altro.
Visto che purtroppo tutti questi mesi sono passati invano,
adesso lei si ritrova invece con la responsabilità di organizzare
qualcosa che non è stato fatto fino adesso, vorrei capire lo stato
dell'arte e quali sono gli intendimenti per il futuro e soprattutto
per questi mesi a venire, visto e considerato, ripeto, che la gente
continua a star male, ad avere mille altre problematiche che non
riguardano soltanto il Covid.
Presidente -
Per il Governo l'assessore Barmasse, ne ha
facoltà.
Barmasse (UV) -
Vorrei prima rispondere alla domanda
all'interpellanza. Abbiamo sentito la USL della Val d'Aosta e si
precisa che man mano che si vengono a determinare le modifiche
degli standard relativi all'RT e all'occupazione dei posti letto da
parte dei pazienti Covid positivi, si procede con dare attuazione
al programma aziendale approvato dal collegio di direzione della
USL nella seduta dello scorso 10 settembre, il quale provvede a più
step
la chiusura graduale delle attività in elezione, dando
maggiore spazio alla gestione dell'emergenza.
Questa è una frase molto amministrativa, la realtà è che il
problema fondamentale, almeno questa è la mia opinione, non è tanto
quella di trovare degli spazi, perché giustamente come lei ha fatto
notare ci sono tanti spazi che potremmo utilizzare, magari si
potevano riorganizzare meglio, su questo posso darle ragione. Il
problema è che ogni volta che noi abbiamo intenzione di utilizzare
spazi in più, non abbiamo il personale: fondamentalmente è questo
il problema. Quindi fino adesso, anche su indicazione del Governo,
è stata data indicazione di mantenere il più possibile gli
ambulatori aperti, tutte le attività chirurgiche, ma è ovvio che
man mano che tutti questi operatori, quindi parlo dei chirurghi,
medici e infermieri, vengono utilizzati nell'attività Covid, non è
che non si voglia fare l'attività chirurgica o ambulatoriale, ma
non c'è proprio il personale per farlo. Finché c'è stato un certo
equilibrio tra il personale che poteva fare l'attività nei Covid e
quello che poteva mantenere l'attività ambulatoriale l'abbiamo
mantenuta anche sul territorio, proprio per le motivazioni cui
faceva riferimento lei, cioè non c'è solamente il Covid da curare.
Purtroppo, in fase di emergenza Covid come questa, quella in cui ci
troviamo in questo momento, più ci sono pazienti Covid nel Parini,
più tutte le risorse vengono impiegate, o per lo meno quasi tutte,
in questo tipo di attività.
Tra la prima ondata e la seconda era stato fatto un grosso
lavoro di recupero di quelle che erano state tutte le visite non
fatte nel periodo Covid e si era cercato, con grande sforzo
soprattutto dei medici e degli infermieri, di recuperare tutte
queste attività. Ovviamente questa seconda ondata ha riproposto la
stessa criticità. Ci tengo però a precisare che sia nella prima
ondata che nella seconda ondata, parlo dell'attività chirurgica,
tutti gli interventi prioritari, quindi non solamente l'emergenza o
l'urgenza ma anche prioritari dal punto di vista magari oncologico,
sono sempre stati fatti. Gli interventi che non vengono fatti sono
quelli procrastinabili, per esempio un'ernia. Però tutta
l'attività, anche quella oncologica, è prioritaria, quindi viene
mantenuta comunque questo tipo di attività in questo momento.
Presidente -
Consigliera Spelgatti per la replica, ne ha
facoltà.
Spelgatti (LEGA VDA) -
La ringrazio per l'onestà
intellettuale nella risposta, ma il problema è questo: ha toccato
un punto dolente, ma ne discuteremo poi nel Consiglio successivo.
Secondo il decreto-legge 34 del 2020 si sarebbero dovute porre in
essere anche delle iniziative per implementare il personale,
soprattutto poi si parla di personale infermieristico e
quant'altro.
Andremo poi a vedere che cosa realmente è stato fatto rispetto a
questo discorso, ma poi abbiamo un problema a monte. Sappiamo
benissimo che i medici non solo non vengono in Valle d'Aosta, ma
sono anni che i nostri medici valdostani, pagati dalla Valle
d'Aosta nella formazione, formati in Valle d'Aosta, scappano, ma
scappano a gambe levate e questo succede da parecchi anni. È un
trend
terrificante su cui la sanità, e soprattutto i vertici
della sanità, dovrebbero interrogarsi pesantemente, perché tutto il
dibattito che c'era stato nella scorsa consiliatura era volto
appunto a vedere quali incentivi economici si potevano dare ai
medici per poter venire in Valle d'Aosta, ma stiamo guardando la
punta dell'iceberg. Il primo problema che ci si dovrebbe porre è
perché i medici, che una volta erano molto soddisfatti di poter
lavorare per la sanità valdostana quando la sanità valdostana era
un'eccellenza, scappano a gambe levate e se ne vanno in altre
regioni: regioni limitrofe, vanno in Svizzera e quant'altro, ma
soprattutto poi vanno nel privato. È lì il
vulnus
principale
del decadimento della sanità valdostana. Questo riguarda non solo i
medici, ma anche infermieri specializzati e quant'altro.
La domanda è: che cosa non è stato fatto - è una domanda
retorica, perché tanto non mi può rispondere, ma comunque poi si
affronteranno gli argomenti successivamente - dalla sanità in tutti
questi anni? Domandarsi seriamente perché c'è questo serio problema
di questa fuga dall'ospedale di Aosta e soprattutto che cosa non è
stato fatto in questo periodo di emergenza per incentivare l'arrivo
soprattutto di infermieri. Le risorse da parte del decreto-legge 34
del 2020 c'erano: c'erano delle prescrizioni ben specifiche su cosa
fare per assumere tutti questi infermieri. Il problema, anche lì, è
che nel momento in cui queste attività non sono state poste in
essere in maniera anche aggressiva, sapendo che oltretutto abbiamo
un problema legato proprio alla delocalizzazione della Valle
d'Aosta, quindi noi dobbiamo non solo riuscire ad avere gli
infermieri qua, ma dobbiamo cercare di essere appunto attrattivi.
Se non poniamo in essere delle politiche nostre particolarmente
accattivanti, tutti questi infermieri vengono assunti - visto che
c'è questa infornata micidiale - da tutto il resto del territorio
italiano che non è appunto la Valle d'Aosta. Noi così rimaniamo
ancora più in ritardo e questo
gap
non riusciremo mai più a
recuperarlo. Quindi questo è un problema gigantesco.
Sul discorso degli ambulatori, purtroppo veramente nulla è stato
fatto. Si sarebbero dovute adottare delle soluzioni ben differenti,
perché si sarebbe dovuto preservare l'ospedale di Aosta in maniera
tale da avere un ospedale Covid a parte, non solo dei reparti
Covid; non si è fatto nulla realmente per differenziare. Il
problema degli spazi invece è fondamentale, perché già solo se si
fosse strutturato il tutto diversamente e organizzato il tutto
all'interno dell'ospedale - io ho sempre in mente il discorso del
Beauregard - se fossero stati spostati gli uffici da una parte, se
fossero stati portati giù i reparti del Beauregard, se si fosse
utilizzato il Beauregard come Covid, avremmo potuto comunque
evitare la chiusura di tanti ambulatori e quant'altro. Delle
soluzioni quindi ci sarebbero, anche logistiche. Ci sarebbero state
delle soluzioni alternative, si sarebbero potute adottare e questo
avrebbe potuto permettere di evitare che l'ospedale di Aosta
diventasse un ospedale Covid, cosa che avevamo già detto all'epoca
nella scorsa legislatura, che questo sarebbe stato un rischio,
rischio che puntualmente si è verificato.
Presidente -
È stata depositata una risoluzione che verrà
distribuita a tutti i consiglieri tramite posta elettronica, non
appena si avrà il tempo di farlo. L'iscrizione all'ordine del
giorno verrà poi discussa nel pomeriggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK