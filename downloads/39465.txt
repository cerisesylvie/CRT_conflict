Consiglio Regionale della Valle d'Aosta - Oggetto del Consiglio n. 2616 del 23 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2616 del 23 febbraio 2017 - Resoconto
OGGETTO N. 2616/XIV - Interpellanza: "Interventi per il
contenimento dei tempi di attesa per l'effettuazione di determinate
visite specialistiche".
Rosset (Presidente) -
Punto n. 7 dell'ordine del giorno.
Per l'illustrazione, ha chiesto la parola la collega Morelli, ne ha
facoltà.
Morelli (ALPE) -
Torniamo su un argomento che preoccupa i
cittadini, preoccupa le associazioni. Abbiamo visto di recente
anche una presa di posizione di un'associazione di consumatori che
richiama l'USL a rispettare i tempi di attesa, perché in effetti,
nonostante rispetto ad alcuni anni fa la situazione sia migliorata,
permangono delle criticità in alcuni settori. Criticità che abbiamo
potuto verificare direttamente sul sito dell'USL, dove vengono
regolarmente pubblicati - e questo bisogna riconoscerlo -, in onore
alla trasparenza, i tempi di attesa, che sono ancora lunghi e
superano ancora il limite massimo, in particolare per alcune
specialità: mi riferisco alle visite specialistiche di
dermatologia, gastroenterologia, oculistica, pneumologia e le
visite antalgiche, questo a quanto risulta dai dati pubblicati sul
sito dell'USL. Sappiamo che da tempo si sta cercando di porre
rimedio a questa situazione - c'è una delibera del 2011 che prevede
un piano operativo - ma evidentemente permangono ancora delle
difficoltà, quindi volevamo con l'Assessore fare un po' il punto
della situazione e capire come si sta affrontando il problema.
Presidente -
Per la risposta, chiede la parola
l'Assessore Viérin, ne ha facoltà.
Viérin L. (UVP) -
Ringrazio la collega Morelli che ci dà
l'opportunità di discutere di uno degli argomenti che ricade tra le
priorità che nell'esposizione in V Commissione ci eravamo dati come
Assessorato che con massima urgenza bisogna risolvere. Concordo
quindi sia con le premesse che con le considerazioni che la collega
fa, perché oggi un sistema sanitario, al di là di tanti altri
parametri, si misura nella sua efficacia anche e soprattutto per i
tempi di risposta e di attesa, che sono correlati, che il sistema
stesso fornisce all'utente. Tra l'altro, sono disposizioni comprese
e discusse a livello nazionale con delle disposizioni ben precise,
che poi demandano alle Regioni delle situazioni che spesso non sono
solo situazioni inerenti ai professionisti presenti, perché in
questi mesi con assiduo lavoro, assieme alla parte dirigenziale e
tecnica, mi sono approcciato a questa problematica cercando di
capire, al di là di tutto, che cosa fosse nell'organizzazione che
potesse essere migliorato per essere efficaci, perché la parte
organizzativa è la parte preponderante nella soluzione delle liste
di attesa, e le dirò perché.
Intanto diciamo che negli obiettivi che abbiamo messo in azienda
- è una delibera di qualche settimana fa - abbiamo messo tutta una
serie di priorità che vanno soprattutto nella direzione della
riduzione del tempo delle liste d'attesa. La settimana scorsa
abbiamo anche portato in Giunta la questione dell'accordo sindacale
sulle risorse aggiuntive per la sanità: il famoso "Braghetto" di
cui si parla ogni anno, che nacque prendendo il nome da questo
Assessore veneto, che erano risorse aggiuntive legate
all'abbattimento delle liste d'attesa.
Noi nella discussione di queste risorse da destinare all'azienda
e al mondo dei professionisti della sanità abbiamo richiesto che ci
fosse un accordo, che poi è stato raggiunto con le organizzazioni
sindacali del settore, che fosse collegato ad obiettivi ben precisi
settoriali principalmente inerenti l'abbattimento dei tempi delle
liste d'attesa, perché questa questione spesso avveniva come negli
anni si era formalizzata: un po' come una risorsa aggiuntiva a
pioggia, senza andare ad individuare invece quali erano gli
obiettivi di queste risorse. Io quindi le darò poi anche copia di
una lettera che abbiamo inviato all'azienda sulla richiesta di
adozione di misure organizzative amministrative urgenti e
contingenti volte ad adeguare l'offerta di talune prestazioni
chirurgiche specialistiche ambulatoriali finalizzate a ridurre i
tempi di attesa, assieme agli obiettivi che sono nella delibera,
assieme magari alla delibera su queste risorse aggiuntive, che sono
un po' il corollario, che però non è sufficiente per andare invece
ad analizzare la parte organizzativa.
Il problema delle liste d'attesa è un problema che è
ricomprendibile all'interno della parte offerta e della parte
domanda perché spesso - e ne abbiamo discusso anche con i medici di
medicina generale - quello che avviene...è importantissima nella
prima presa in carico l'individuazione del codice di priorità. Il
primo problema che si manifesta nelle liste d'attesa quindi è che
il codice di priorità deve essere perfettamente esatto, nel senso
che con un codice di priorità urgente non esiste lista d'attesa.
Tra l'altro, noi abbiamo l'esigenza qui in Valle di modificare
anche una delibera, perché, rispetto alle disposizioni nazionali,
abbiamo delle previsioni sui tempi d'attesa che sono in dicotomia
con quello che avviene fuori e che potrebbero essere
migliorative.
Le liste d'attesa, che sono un problema del servizio sanitario
pubblico, anche se con intensità diverse, quindi fanno parte di
questo piano del Governo, però sono poi le Regioni che devono
organizzarsi. Questo per dire che tutte le prescrizioni sono primi
accessi e devono avere questo codice di priorità e il quesito
diagnostico, quindi la ragione clinica, per capirci, o la malattia
sospetta per la quale si richiede la prestazione. Solo la presenza
sulla prestazione medica del codice di priorità dà diritto al
cittadino di esigere il rispetto del tempo massimo di attesa, che è
dato dal piano nazionale, che per ciascuno dei quattro codici
prevede dei tempi massimi di attesa. La prima cosa quindi quando il
medico di medicina generale prescrive in base ad un codice, scatta
quel tempo di attesa massima e spesso dobbiamo lavorare sulla
congruità dei codici. Gli accessi successivi, quindi i controlli,
previsti dal piano nazionale devono essere visite o esami
strumentali di routine che non prevedono un tempo massimo, perché
il piano nazionale presume che la persona sia già presa in carico
dal servizio, quindi anche questo è importante, di qui la dicotomia
del nostro sistema.
Il significato di tempo massimo di attesa collegato al codice di
priorità è che fino a quel tempo di attesa il medico ritiene che il
cittadino non rischi di aggravare la propria situazione, quindi il
piano nazionale stabilisce che, quando il cittadino chiama il CUP
per la prenotazione, il servizio sanitario regionale garantisce la
prestazione entro quel tempo massimo. Il problema che spesso non
viene veicolato in modo giusto - ecco un altro problema
organizzativo da mettere in campo - è che se uno rinuncia ad una
certa prestazione in un certo punto, magari territoriale, perde
quella priorità, però bisogna spiegarglielo bene perché magari uno,
rispetto alla presa in carico principale del territorio ad Aosta,
viene dirottato sul territorio...se rinuncia e se non gli si spiega
che, se rinuncia, perde quella priorità, il tempo di attesa si
allunga. Questi sono spunti, spesso sono le piccole cose che...è
nei rivoli delle piccole disposizioni che si perdono i grandi temi
delle liste d'attesa.
Per venire invece alla questione delle risposte, su qual è la
situazione delle liste d'attesa, dicevo che questi sono i problemi
organizzativi, quindi sicuramente stiamo facendo una ricognizione
anche di differenziazione sul territorio delle possibilità di
visite e di accesso, cercando territorialmente di lavorare ad una
soluzione migliorativa. L'altra è quella dei professionisti,
prendiamo l'Oculistica per esempio: noi eravamo in una situazione
che lei ha ricordato, l'abbiamo anche presentato alla stampa,
abbiamo fatto uno spostamento al Beauregard cercando di essere più
funzionali, il nuovo Primario (dottor Orsi) adesso arriverà anche
finalmente il secondo (dottor Biletta) che è stato autorizzato dal
sistema sanitario piemontese a venire nel nostro sistema...avevamo
il 100 percento di fuga sulla cataratta, oggi viene fatta in Valle
d'Aosta. C'è quindi anche un risparmio sulla mobilità sanitaria e
c'è un'efficacia e un'efficienza sui tempi d'attesa, quindi sedute
operatorie tutti i giorni, avendo il professionista, perché c'erano
effettivamente delle liste d'attesa inaccettabili, oggi, arrivato
il 1° dicembre, in 2 mesi abbiamo ridotto di 4 mesi le liste
d'attesa, quindi erano di 18, sono passate a 14, in 2 mesi sono 4
mesi. Facendo una proiezione, quindi è sufficiente capire come si
abbattono le liste d'attesa. I tempi d'attesa delle visite sono
comunque ridotti rispetto al monitoraggio precedente. Le prime
visite oggi sono a 4 mesi sia negli ambulatori che nelle altre sedi
del territorio, quindi la riduzione di 4 mesi ogni 2 mesi ci fa
presumere che lì il problema andrà risolto, soprattutto con
l'arrivo del secondo professionista.
Per quanto riguarda la terapia antalgica, le prime visite sono a
36 giorni sia nell'ambulatorio di Aosta (Beauregard), che in quelli
di Donnas e Morgex, dove vengono indirizzati i pazienti di Aosta:
ecco perché è importante non rinunciare alla sede territoriale, ma
spiegarlo bene. La situazione di sforamento rispetto al tempo
massimo di attesa è molto contenuta: da gennaio 2017 un anestesista
è stato incaricato di effettuare alcuni turni al mese in aggiunta
all'organico esistente per ridurre i tempi di attesa della Bassa
Valle e quindi si va in situazione migliorativa.
Per quanto riguarda le visite gastroenterologiche, le prime
visite sono di tre mesi in quanto, rispetto al periodo precedente,
vi è un dirigente medico in meno, però il concorso è già
pianificato per il mese di marzo. Qui il problema è il
professionista che viene risolto. Due medici sono passati a tempo
parziale, ma l'ambulatorio è unico all'Ospedale Parini.
Per quanto riguarda le visite pneumologiche, le prime visite
sono a due mesi, per cui sono stati distaccati in questi giorni dei
medici dall'attività di reparto per rinforzare l'
équipe
che
si occupa delle visite specialistiche ambulatoriali e la situazione
è migliorativa.
Per la Dermatologia, invece, c'è un problema anche nell'atto
aziendale, perché la struttura prevista è una struttura semplice e
non ci sono professionisti che hanno quell'
appeal
per venire
a ricoprire quel ruolo e negli accordi che stiamo facendo con il
privato convenzionato stiamo cercando di dare una soluzione allo
stesso che è urgente, che verrà formalizzato in questi giorni, anzi
dobbiamo ringraziare il privato convenzionato perché fa un
investimento che oggi la sanità pubblica non può fare perché non ha
i professionisti che accettano. Anche lì nel monitoraggio che
stiamo facendo - ci eravamo impegnati in V Commissione - il fatto
di riuscire ad avere una struttura complessa con anche altri
studenti valdostani, perché stiamo monitorando anche i 57 studenti
di medicina valdostani e il loro avanzamento nel percorso di studi
per far collimare il PAL e i concorsi con quello che i nostri
ragazzi stanno studiando...Presidente, solo un minuto perché ci
sono delle risposte importanti.
Due precisazioni importanti. Le prime visite possono al momento
della prescrizione ricevere dal proprio medico un codice di
valutazione di priorità e quello noi con i medici lo stiamo
sollecitando. Le visite prestate invece in regime di libera
professione intramoenia dai medici ospedalieri per le specialità in
questione rappresentano una percentuale decisamente contenuta
rispetto a quelle erogate dagli stessi in regime istituzionale: 7,3
per l'Oculistica, 8 per la Pneumologia, 0 per la Dermatologia e 28
per la Gastroenterologia.
Per quanto riguarda la seconda domanda su come vogliamo agire,
le ho detto: professionisti organizzativi, medici di Medicina
generale e le modifiche anche nelle delibere, perché se il primo
accesso avviene continuativo come viene fuori, non c'è poi ogni
volta la presa in carico del sistema anche sui secondi accessi e
vengono fissate dopo il primo accesso automaticamente le visite,
pensiamo alla bariatrica dove ci sono spesso degli interventi.
Infine, se in sede di programmazione sugli obiettivi, come le
dicevo, le lettere, gli atti di indirizzo e il Braghetto sono stati
calibrati così.
In conclusione, per quanto riguarda la quarta domanda,
l'andamento delle visite specialistiche e dei controlli diagnostici
è in media stabile. Bisogna però dire che non è che il fabbisogno
di visite ed esami si modifica: si modifica soprattutto al variare
dell'offerta, non tanto al variare per ragioni epidemiologiche da
un anno all'altro, quindi questo è un altro dato importante.
In conclusione, collega, il problema delle liste di attesa è
risolvibile con dei miglioramenti organizzativi principalmente,
sicuramente a livello di professionisti e anche di organizzazione
territoriale, che effettivamente, con tutte le risorse che abbiamo
e con una sanità che effettivamente è distribuita sul territorio,
possa dare delle risposte migliorative in questo senso.
Presidente -
Per la replica, chiede la parola la collega
Morelli, ne ha facoltà.
Morelli (ALPE) -
Grazie, Assessore, per la risposta molto
articolata, completa direi. Sicuramente il problema delle liste di
attesa è risolvibile e giustamente lei dice che la prima cosa da
affrontare è la fase della prescrizione. Con la correttezza
prescrittiva già si andrebbe ad intervenire per evitare che ci sia
un abuso di visite specialistiche, problema che ha un po'
caratterizzato anche il nostro sistema sanitario di questi ultimi
anni. In questo senso la mia ultima domanda di conoscere
l'andamento prescrittivo andava proprio in questa direzione, nel
senso che bisogna cercare di lavorare con i medici di Medicina
generale, dando loro le informazioni corrette e facendo sì che a
loro volta possano dare le informazioni corrette ai cittadini.
Naturalmente l'assunzione di professionisti è necessaria laddove
mancano, sappiamo che non è cosa facile, non è cosa immediata, ma è
assolutamente necessario affrontare questo problema.
Ha parlato di
intramoenia
che si mantiene in una
percentuale contenuta. Questo è un problema che noi avevamo
sollevato, anche memori di certi abusi degli anni passati. Abbiamo
visto che la Regione Lombardia, per cercare di arginare in qualche
modo il problema delle liste di attesa, ha introdotto un sistema
che mi pare di capire è il sistema della LPA che avevamo cioè dare
la possibilità ai cittadini, pagando solo il
ticket
, di
accedere all'intramoenia. Naturalmente poi il compenso dei
professionisti è a carico del servizio sanitario pubblico, questa
in caso di emergenza è una possibile soluzione. Evidentemente è una
soluzione che va monitorata, che va utilizzata bene per evitare
quelle situazioni che, come ricordo, c'erano state alcuni anni fa,
di professionisti che arrivavano a triplicare e forse addirittura
qualcuno a quadruplicare il proprio stipendio, quindi sono misure
tampone nell'attesa di arrivare ad una normalizzazione.
Naturalmente il privato convenzionato, le convenzioni quindi con
strutture private che possano sopperire alle carenze del
pubblico...perché è vero che il criterio delle liste d'attesa è un
parametro che in sé non è esaustivo, va un po' contestualizzato,
però è evidente che è un dato che i cittadini percepiscono
immediatamente e dover aspettare magari tre mesi per una visita
pneumologica ci sembra troppo. Comunque, è bene che si stia
lavorando nella direzione di risolvere il problema e che si cerchi
anche di avere una visione di coordinamento, che ci sia una
struttura che in particolare monitora, segue e cerca di coordinare
le altre strutture per cercare di risolvere questo problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK