Consiglio Regionale della Valle d'Aosta - Oggetto del Consiglio n. 3118 del 24 marzo 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 3118 del 24 marzo 2003 - Resoconto
OGGETTO N. 3118/XI Relazioni della Commissione consiliare di
inchiesta e della Commissione di indagine amministrativa.
P
résident
Nous sommes toujours en discussion
générale.
La parole à la Conseillère Squarzino Secondina.
Squarzino (PVA-cU)
Oggi siamo chiamati a pronunciarci su
alcuni fatti, molto gravi, che sono successi nell'Amministrazione
regionale e che hanno visto come protagonisti dirigenti, con
incarico fiduciario, e politici. Fatti che sono venuti alla luce
grazie all'intervento della Magistratura, cioè ad un potere
esterno, che non è direttamene controllabile dal potere politico.
Fatti che non potevamo più ignorare, perché hanno portato due
persone agli arresti domiciliari e alle dimissioni di un Assessore
e di un Presidente della Regione.
Fatti così gravi che hanno spinto, dapprima, la Giunta a
nominare una Commissione di indagine amministrativa sul
funzionamento e sull'attività amministrativa della Direzione
Ufficio Stampa della Giunta regionale, per gli anni 2000, 2001,
2002 e, poi, questo stesso Consiglio a chiedere una Commissione
d'inchiesta, forse la prima a memoria di funzionari - le altre due,
quella sugli aiuti ai terremotati e sul Casinò erano commissioni
speciali - per capire le eventuali anomalie e criticità nelle
procedure seguite dai servizi amministrativi e per indicare
eventuali migliorie nella legislazione. Commissione negata in un
primo momento, ma poi accettata perché, di fronte alle stesse
dimissioni del Presidente della Regione, non si poteva più far
finta che si trattasse di minuzie, di incidenti di percorso.
Diverse erano le domande che aspettavano una risposta. Innanzitutto
che cosa è veramente successo, quali sono stati i fatti gravi che
hanno portato il magistrato a indagare su fatti di corruttela. Come
è potuto accadere che ciò succedesse nell'Amministrazione, in una
struttura che è regolata da norme precise, che ha come obiettivo il
buon governo e il servizio all'utente e che è garante, verso
l'utente, del retto operare; quali sono le responsabilità del
politico rispetto a tali fatti e/o a tali disfunzioni del sistema
amministrativo.
Le due relazioni portate oggi all'attenzione del Consiglio,
frutto del lavoro accurato e preciso dei commissari, che ringrazio,
hanno cercato di dare una risposta, soprattutto alle prime due
domande, ma forniscono una serie di dati e di valutazioni che
suscitano ulteriori interrogativi e che rinviano a responsabilità
politiche di chi governa: la Giunta come organo collegiale di
decisioni, e, in questo caso particolare, "in primis", al
Presidente della Regione. Responsabilità politica, che non è stata
analizzata: non era oggetto di indagine della Commissione
amministrativa; non lo era nemmeno della Commissione d'inchiesta,
cui era stato chiesto di analizzare più in generale i meccanismi
amministrativi, le procedure di lavoro. D'altra parte, se si fosse
accentuato l'aspetto politico, la commissione nemmeno sarebbe nata:
abbiamo visto quante ore sono state necessarie per scegliere il
presidente: segno della difficoltà della maggioranza di gestire
tale problematica. Il Consiglio, invece, può e deve farlo, partendo
dal lavoro delle due commissioni ed a questo è finalizzato il
Consiglio convocato oggi in seduta straordinaria.
Dalla relazione dei tre saggi - li chiamo così per comodità -
emergono, a carico dell'ex Responsabile dell'Ufficio stampa, degli
addebiti gravissimi, li richiamo qui a titolo esemplificativo,
nonostante siano già stati detti, ma forse è importante
ricordarceli: non osservanza delle più elementari norme di gestione
del protocollo; una certa spregiudicatezza nell'applicazione della
legge sull'editoria: la legge regionale n. 4/1998; assunzioni di
competenze amministrative e, con potere di spesa, di altre
struttura dirigenziali, si veda, ad esempio, per l'acquisto di
opere d'arte; il ricorso frequente a delibere, "a sanatoria", senza
che se ne precisassero le motivazioni - e questo potrebbe
significare che prima si spende e poi si prepara la delibera in
base alle spese fatte -; irregolarità nella gestione del ritiro
estivo di società sportive; abuso nell'utilizzo di fondi impegnati
verso spese esulanti dai fini per i quali sono costituiti;
irregolarità sull'acquisto di inserzioni pubblicitarie.
L'elenco dettagliato è ancora più lungo, ma bastano questi pochi
esempi per descriverci una situazione in cui sono stati
sistematicamente disattesi proprio quei comportamenti che fanno
capo alla funzione del dirigente, cioè di chi è chiamato a
garantire la regolarità, la legittimità di decisioni, di spese, di
scelte che l'Amministrazione assume verso terzi, oltre che verso i
cittadini che sono in definitiva gli erogatori del denaro pubblico
che viene utilizzato. Decisioni prese direttamente dal dirigente
con provvedimenti dirigenziali o che il dirigente aveva sottomesso
alla Giunta attraverso una deliberazione. Credo che sarebbe fare un
torto all'intelligenza del dirigente in questione, pensare che egli
non conoscesse le fondamentali norme della corretta
amministrazione. Tra l'altro, se questo fosse vero, sarebbe ancora
più irresponsabile il comportamento di chi ha affidato a tale
persona un incarico così delicato, incarico ulteriormente ampliato
nel corso degli anni.
Non può quindi non sorgere un motivato dubbio circa le finalità
di tale scorretto comportamento amministrativo. Chi ha guadagnato
da un'azione amministrativa che pare prescindere in modo
sistematico dall'osservanza delle norme della corretta
amministrazione? In alcuni casi non è così facile rispondere, ma in
altri credo sia abbastanza manifesto. Mi riferisco, ad esempio,
all'attuazione della legge regionale sugli aiuti all'editoria. Non
sono stati rispettati regole, paletti, valutazioni collegiali che
secondo il legislatore avrebbero dovuto garantire un'equa
distribuzione delle risorse e così i criteri di concessione dei
contributi scaturiscono da decisioni discrezionali, soggettive, che
hanno però una conseguenza precisa.
Vediamo, ad esempio, che alcune società risultano aver avuto
benefici particolari, non giustificabili:
- La Take S.r.l. ha ricevuto contributi per l'acquisto di un
numero di computer sproporzionato rispetto ai suoi dipendenti -
rapporto 15 a 3 o grosso modo i dati sono quelli - e non sembra che
alcuno si sia preoccupato di procedere a controlli sull'effettiva
installazione delle attrezzature finanziate; la "Media Servizi" ha
ricevuto nel triennio contributi per un ammontare superiore a
100.000 ECU - euro -, in violazione ad un articolo preciso della
legge. Perché tali scelte? Forse perché la prima è società titolare
de "Il Corsivo" e la seconda è la società titolare del settimanale
"La Vallée Notizie"? Quel settimanale che si è sempre mostrato
molto benevolo ed attento nei confronti dell'operato della Giunta e
di alcuni personaggi politici? È stato questo il modo con cui sono
stati pagati i favori politici resi da questo giornale alla
Giunta?
Nulla da dire nei confronti di quei politici che eventualmente
sono disposti a dare un contributo a tale giornale in cambio di
articoli a loro favore; c'è qualcosa da eccepire se i soldi dati
sono soldi pubblici.
In altri casi è chiaro che ci sono state decisioni che hanno
favorito qualcuno, anche se non è agevole indicare con chiarezza il
ritorno di interesse a chi eroga il contributo; mi riferisco ad
esempio, all'acquisto di opere d'arte. Intanto si tratta di
un'iniziativa direi personale, non conforme al mandato avuto, in
quanto non rientra nelle competenze del Direttore dell'Ufficio
stampa l'acquisizione di opere d'arte, competenza che invece è
assegnata ad una struttura ben definita dell'Assessorato
dell'istruzione e cultura. Mi sorprende un po' quanto ha detto il
Presidente Louvin, che tutte le strutture possono procedere
all'acquisto di opere d'arte: si ha l'impressione che sia una norma
che si dice "post factum". Inoltre non si capisce bene a quale fine
sono state comperate diverse opere, dove sono collocate e chi
adesso ne fruisca il valore artistico.
Sappiamo che esistono anche delle opere donate dagli artisti a
"persone in rapporto con l'Amministrazione": chi sono queste
persone? È necessario che la verifica che il Presidente della
Regione ha detto di voler effettuare comprenda le due tipologie di
acquisizione di opere ed è urgente che si concluda in tempi brevi.
Così potremo tutti conoscere quali sono stati i destinatari dei
"cadeaux" fatti dal Direttore dell'Ufficio stampa con i soldi dei
Valdostani.
Mi riferisco ancora, ad esempio, all'acquisto di spazi
pubblicitari, dove conosciamo chi è il destinatario del beneficio,
ma non conosciamo qual è il ritorno e per chi. Nella relazione si
fa cenno a destinatari delle inserzioni, che sono scelti sul
presupposto che sono gli stessi soggetti destinatari a fare le
proposte. Quelli indicati non sono tutti; fra l'altro era stato
detto che la Commissione di inchiesta ha operato su alcuni settori.
Ad esempio, noi sappiamo, in seguito ad una nostra iniziativa
consiliare, che alla rivista "Al Sole del Monte Bianco" sono stati
erogati, negli anni 2000-2001, 50 milioni di lire per comperare 14
pagine pubblicitarie, al costo unitario di 2.500.000 lire, nel
2000, e del doppio, 5 milioni di lire, nel 2001.
Non si capisce bene perché questa differenza. Sarebbe
interessante sfogliare tale rivista per capire chi sono stati i
personaggi intervistati e fatti conoscere. Come sarebbe
interessante capire come mai, nello stesso anno 1999, il costo
unitario di queste pagine per la Giunta fosse di 3 milioni e per
l'Assessorato del turismo di 2.400.000. In alcuni casi i
beneficiari sono addirittura tre dipendenti dell'Ufficio stampa che
grazie alla mostra, non effettuata, di "Les indiens des grandes
plaines et du sud ouest américain", sono andati negli Stati Uniti.
In altri casi, come per quanto riguarda la mostra di Cox e
successive appendici, occorrerà aspettare la conclusione delle
indagini per capire a chi è giovato il tutto.
Nell'appendice alla relazione che ha fatto, il Presidente Louvin
ha difeso l'operato della Giunta e del dirigente, rispetto ad una
serie di osservazioni fatte dai tre saggi. Ma se confrontiamo i
principi della buona amministrazione impliciti nei rilievi dei tre
saggi, con quelli invocati dal Presidente della Regione per
difendere l'operato della Giunta e dei dirigenti, si ha
l'impressione di trovarsi di fronte a due modi diversi di intendere
l'azione amministrativa, perché gli stessi fatti giustificati dal
Presidente sono descritti dai tre saggi come:
"reiterati abusi,
reiterate violazioni, interventi inusuali, reiterate erronee
procedure, anomalie…"
eccetera,
tanto che la stessa commissione non può che sintetizzare così il
suo giudizio, lo ribadisco e lo ripeto, già lo diceva il mio
collega stamani:
"realtà inquietante per i numerosi esempi di
non rispetto delle norme e delle procedure previste dalle leggi e
dai regolamenti vigenti in cui sono evidenti interpretazioni
forzate delle stesse"
.
La seconda domanda che mi ero posta e che aspettava una risposta
è: come è potuto accadere che ciò succedesse in una struttura
riformata recentemente da un'apposita legge, ispirata ai principi
della riforma amministrativa? Questa domanda era già stata
sollevata dalla sottoscritta in Consiglio, il 2 dicembre, quando
dicevo - non è per citarmi, anzi chiedo scusa se farò anche dopo
un'altra citazione, ma proprio per comodità e risparmio di tempo e
di energie uno ricorre a formulazioni già definite, che esprimano
in modo chiaro il proprio pensiero -:
"Noi dobbiamo chiederci
come sia potuto accadere che, all'interno della legge 45/98 con cui
si è delineata la riforma dell'organizzazione regionale, ivi
compresa la dirigenza, ci siano dei meccanismi distorti, meccanismi
che, se pur pensati per rendere più snella e funzionale l'azione
amministrativa, nel momento applicativo, alla luce dell'uso che se
ne è stato fatto, favoriscono l'insorgere di comportamenti anomali,
di decisioni prese in modo non trasparente, non
controllabile"
.
La Commissione d'inchiesta ha cercato di rispondere a tale
domanda con considerazioni pertinenti che condivido nella loro
generalità, ma vorrei sottolineare che alcuni istituti, al di là
del valore in sé oggettivo della finalità perseguita, così come
sono stati applicati hanno rivelato una loro intrinseca debolezza.
Parlo della nomina dei dirigenti e degli incarichi fiduciari.
Avevo già avuto modo di dire in sede di discussione del
bilancio, il 3 dicembre 2002, come l'introduzione dello "spoil
system", in tutti i livelli dirigenziali, crea un rapporto
fiduciario fra il personale politico che ha nominato il dirigente e
il dirigente stesso: rapporto che lega la carriera del funzionario
alle sorti e alla volontà del politico; rapporto che può apparire
appagante per il politico, perché ci sono una o più persone che
sono fedeli, che condividono il programma e sono impegnate a
facilitarlo, anche interpretando le norme nel modo più favorevole.
Ma in tal modo il funzionario viene meno proprio al suo compito
fondamentale: dirigere e far funzionare la struttura tenendo
presente il bene "comune" e non solo quello "particolare" del
politico. La finalità insita in ogni servizio pubblico, la
"mission" che la struttura dovrebbe perseguire e di cui il
dirigente dovrebbe essere il responsabile, viene subordinata alla
"mission" del politico, che è comunque espressione di una parte
politica. Ancora, il dirigente, proprio perché è stato chiamato a
quel posto dal politico, sa che in qualunque momento il politico lo
può spostare: la sua posizione è quindi fragile, dipendente dal
politico, facilmente condizionabile. Stamani il collega Curtaz ci
faceva un esempio.
Noi sappiamo anche di pressioni forti fatte dai politici su
dirigenti, che non condividono alcune scelte, e le minacce sono
quelle di non rinnovargli l'incarico nel successivo mandato, e
questo naturalmente si traduce in un danno per l'Amministrazione.
Questo rapporto, largamente fiduciario tra politico e dirigente,
raggiunge il suo apice nella nomina dei segretari particolari - per
i quali non è richiesto alcun titolo di studio, né posto limiti di
età - o di alcuni funzionari di fiducia come il Capo gabinetto,
Capo Ufficio stampa, Direttore dell'Ufficio di Roma, Commissario
della Casa da gioco, Direttore dell'Agenzia del lavoro. Tra
parentesi, se si capisce la funzione fiduciaria del Segretario
particolare, del Capo Ufficio stampa e del Capo Gabinetto della
Giunta, del Commissario del Casinò, alcuni dubbi sorgono sugli
altri due incarichi, per i quali pare debbano sussistere requisiti
di professionalità oggettivi, non legati alla fiducia del
politico.
Questa legge l'ho votata anch'io, quindi sono anch'io
responsabile di queste cose: che sia chiaro. Onestamente lo
diciamo, dobbiamo riconoscere però che ci sono alcuni errori,
alcune cose che nel momento in cui sono state applicate, forse sono
state anche un po' troppo forzate. Con l'introduzione di una serie
di figure "fiduciarie" si contraddice il principio della
separazione tra funzioni politiche e dirigenziali, finalità
perseguita dalla legge regionale n. 45/95, in quanto si apre
l'accesso alla dirigenza a figure politiche e non tecniche. La
questione degli incarichi fiduciari nel tempo si è evoluta in senso
peggiorativo, in quanto, ad esempio, con legge n. 45/98, si è
riconosciuto che il servizio prestato come Segretario particolare
era requisito per accedere ai concorsi interni. Io ho votato contro
questo articolo in modo particolare, che sia chiaro. Requisito che
i loro compagni di laurea dovevano guadagnarsi vincendo prima un
concorso di VIII° livello. Cioè qui si apre una via politica a una
funzione dirigenziale, il che rafforza la commistione fra quei due
livelli che la legge n. 45 voleva invece tenere nettamente
separati. Non parlo qui dell'esigenza dei controlli, di cui altri
hanno parlato; ricordo solo l'importanza della formazione, tema su
cui sono intervenuta diverse volte chiedendo spiegazioni,
sollecitando piani di formazione.
Rimane ancora una domanda: quali sono le responsabilità del
politico rispetto a tali fatti evidenziati nella relazione dei tre
saggi? Già porre la domanda indica che non ci si accontenta della
prima risposta che è stata data: il responsabile degli atti
amministrativi non è il politico, ma il dirigente. Non mi
accontento perché dalla relazione dei tre saggi più volte si fa
riferimento a decisioni della Giunta, cioè di un organo politico e
il dirigente di cui stiamo parlando ha occupato quel posto in
seguito ad un incarico fiduciario datogli da un politico, dal
Presidente della Regione.
Scorrendo la relazione veniamo a sapere che alcune decisioni
importanti o l'avvallo a decisioni prese dal dirigente sono
contenute in delibere di Giunta. È la Giunta che: accetta di
acquistare inserzioni pubblicitarie, libri e pubblicazioni varie
sulla base di "proposta da parte degli stessi proponenti", senza
chiedersi se questa è la sola procedura per procedere ad acquisti;
delibera l'acquisto di opere d'arte - di Dorino Ouvrier e di
Barmasse ad esempio - senza porsi il problema se questo atto
rientri nelle competenze del direttore; accetta di acquistare
depliant o cataloghi relative alle mostre, costantemente dopo la
data di inaugurazione - può darsi che alcune volte la cosa possa
sfuggire: ma sempre? -; accetta di deliberare in merito
all'edizione del "Trofeo Valle d'Aosta" nel 2000, dopo quattro mesi
dalla manifestazione e di remunerare con 300 milioni l'Inter, senza
pattuire prima della manifestazione, sulla base di una fattura
presentata, e nel 2002 delibererà dopo due mesi dall'evento.
È sempre la Giunta che non ha costituito formalmente la
Commissione tecnica per l'informazione, di cui alla legge regionale
n. 6/98, pur deliberando i contributi alle diverse testate o
società. Pare difficile credere che in tutti questi anni la Giunta
non si sia mai posta il problema di qualche irregolarità o non
abbia colto almeno la stranezza dei ritiri di calcio e delle
modalità di erogazione dei compensi alle squadre di calcio. Pare
difficile credere che il Presidente della Regione, che ha nominato
il Direttore dell'Ufficio stampa con un incarico fiduciario fin dal
1993, non sia stato informato dallo stesso delle iniziative che
portava avanti o non abbia colto qualche segno di anomalie
amministrative. "
Il Capo Ufficio stampa deve rispondere per le
proprie attività al Presidente della Regione"
recita la
delibera con cui si conferisce l'incarico fiduciario.
Eppure si è trattato di una stretta collaborazione durata quasi
due lustri. Collaborazione che riguardava non solo la gestione dei
rapporti tra potere politico e potere dell'informazione, ma anche
compiti "nuovi" affidati di fatto all'Ufficio stampa. Si tratta
della gestione delle mostre e dell'organizzazione dei "ritiri"
estivi delle squadre di calcio, settori di attività che paiono più
coerenti con le competenze, l'una, dell'Assessorato dell'istruzione
e, l'altra, dell'Assessorato dello sport; i due settori su cui fra
l'altro amplissime sono state le irregolarità rilevate dalla
Commissione dei tre saggi.
E supponiamo che qualche irregolarità l'abbia rilevata anche il
Presidente della Regione, se ad un certo punto, con la delibera di
Giunta n. 2898/2001, la competenza di
"organizzare
manifestazioni per conto della Giunta regionale"
è stata
modificata in competenza di
"collaborare con i diversi settori
dell'amministrazione per la promozione delle manifestazioni"
.
Siamo nell'anno 2001, dopo l'esperienza delle tre famose mostre
programmate e non realizzate. Ma anche in questo caso il rapporto
di fiducia pare non essersi incrinato. Se tutto era stato regolare,
perché togliere quella competenza? E se invece c'erano state
irregolarità - e quali irregolarità! - perché nascondere tali
irregolarità svolte proprio nell'esercizio delle competenze
affidate? Al di là delle responsabilità che saranno accertate
dall'Autorità giudiziaria, emerge da tutto "l'affaire Maccari" un
uso disinvolto delle risorse pubbliche, una tendenza a considerare
le risorse da amministrare come "cosa propria", che può essere
decisa anche al di fuori delle norme. È forse l'occupazione troppo
prolungata del potere che può ingenerare un simile
comportamento?
Oppure è la constatazione che la questione morale non interessa
più nessuno, non solo i politici, ma neanche l'elettorato, tanto
che persone condannate per corruzione vengono tranquillamente
rivotate? Rollandin docet. Sarebbe ben triste se tutta la sorpresa,
l'indignazione, la condanna morale che hanno accompagnato la
"vicenda Maccari" in questi ultimi tempi si riducessero a due
fascicoli, contenenti le relazioni delle due commissioni, e a ad
alcune ore di dibattito consiliare. Vogliamo sperare che alla luce
delle anomalie emerse si metta mano a cambiare la legge n. 45,
sapendo che una serie di questioni molto importanti come la
formazione, i controlli, modalità di accesso alla dirigenza,
incarichi fiduciari, vanno rivisti e rivisitati.
Si dà atto che dalle ore 16,36 presiede il Vicepresidente
Viérin Marco.
Presidente
La parola al Consigliere Martin.
Martin (SA)
Il 5 dicembre 2002 il Consiglio regionale, a
seguito dello scoppio "dell'affaire Maccari", istituiva una
Commissione di inchiesta rappresentativa di tutti i gruppi
consiliari. Durante i tre mesi successivi la commissione si è
riunita più volte, ha ascoltato numerose persone, sia dipendenti
regionali che persone esterne all'Amministrazione, ha raccolto
un'abbondante documen­tazione, si è incontrata più volte con la
Commissione di indagine amministrativa nominata dalla Giunta
regionale, ha dibattuto al suo interno - a mio avviso in senso
responsabile e costruttivo - dell'argomento di indagine, ha preso
atto delle numerose mancanze e irregolarità di alcuni uffici
regionali e dei loro dirigenti, ed ha infine predisposto una
relazione sul suo lavoro, che, fotografando essenzialmente la
situazione creatasi, mettendo in rilievo le criticità del sistema e
della legislazione regionale esistente, proponendo soluzioni
puramente tecniche per evitare il ripetersi degli incresciosi
episodi accaduti, rimandando le valutazioni politiche all'aula
consiliare, ha potuto con evidenti mediazioni da parte di tutti i
commissari, essere sottoscritta da tutti i componenti della
commissione.
Eviterò di riprendere e di commentare punto per punto gli
argomenti oggetto di indagine; sono stati ampiamente analizzati
nelle relazioni che sono agli atti di questo Consiglio e ampiamente
ripresi e portati a conoscenza dell'opinione pubblica dalla stampa
locale. Approfitterò invece di questo importante momento di
confronto politico, che sono certo uscirà - ed è anche uscito in
parte - dagli schemi di maggio­ran­za/opposizione, così come è
avvenuto spesso in commissione, perché è interesse di tutti trovare
le giuste soluzioni a quanto è accaduto, per fare un'analisi un po'
più ampia, per uscire dalle norme che pure sono importanti e ridare
un po' di spazio alla politica, che in fondo è quella deputata ad
amministrare questa Regione. Come diceva lei, Signor Presidente,
questa non è un'Aula di Tribunale, ma un'Aula politica, ed io mi
avvarrò quindi del documento predisposto dalla Commissione di
inchiesta, integrato dal documento elaborato dalla Commissione di
indagine amministrativa, per fare alcune analisi politiche e per
sottoporre a questo Consiglio alcune proposte, per evitare che in
futuro possano ripetersi situazioni di malcostume, che vanno a
discapito del buon nome dell'Amministrazione e della sua classe
politica.
Con l'approvazione della legge n. 45/95 il Consiglio regionale
separò in modo inequivocabile le funzioni di direzione politica con
quelle di direzione amministrativa. Fu, ma ritengo tuttora corretta
questa, una decisione che andava ad inquadrarsi nella nuova
normativa nazionale che nel frattempo andava prendendo corpo. La
legge n. 45 costituì senza dubbio un passo in avanti nella
separazione dei poteri politici amministrativi, pur con tutte le
imperfezioni che ancora esistono per una non corretta applicazione
delle norme in essa contenute e per una carenza dei controlli
interni e nei rapporti fra i dirigenti di diverso livello, carenze
che sono state puntualmente rilevate sia dalla Commissione di
indagine amministrativa che dalla Commissione di inchiesta. Ciò che
non è stato risolto con la legge n. 45 è il vecchio nodo del
rapporto Giunta regionale-Consiglio regionale, perché se in
un'amministrazione non si riesce ad instaurare un giusto equilibrio
fra il potere legislativo e il potere esecutivo, è l'intera
amministrazione che ne soffre, è l'intera amministra­zione che non
riesce ad esprimere appieno le proprie potenzialità e non riesce a
controllare fenomeni di cattiva gestione amministrativa, come
purtroppo è successo, che inevitabilmente finiscono per coinvolgere
negativamente l'intera istituzione. È per questo motivo che la
prima considerazione che vorrei fare riguarda il ruolo che svolgono
il Consiglio regionale e i consiglieri regionali.
Si è detto a più riprese da parte di tutti i gruppi politici che
il Consiglio regionale, di conseguenza i consiglieri regionali,
sono sempre più svuotati di competenze e di compiti. Si è
privilegiato nel corso degli anni il ruolo dell'Esecutivo e si è
ridotto a mero strumento di ratifica il ruolo del Consiglio. Non
voglio, nemmeno mi interessa in questo contesto, sapere chi ne è
l'artefice e analizzare perché ciò è successo. Sono certo che ciò
ha potuto accadere perché ad una richiesta, anche legittima, di
maggior potere da parte dell'Esecutivo, il Consiglio, i consiglieri
non hanno voluto o non hanno potuto per tanti motivi opporre
resistenza. Nel corso degli anni, alle proteste del Consiglio per
quanto stava accadendo, si è cercato di porre rimedio con
l'introduzione del consigliere relatore.
Questa scelta, che in un primo momento poteva apparire
innovativa ed efficace per ridare un ruolo al Consiglio, si è però
rivelata a mio avviso del tutto inutile, in quanto il consigliere
relatore non fa altro che ratificare una scelta dell'Esecutivo,
presentare un argomento che non conosce, e alcune volte proporre un
provvedimento che neppure condivide pienamente. Altra cosa sarebbe
il ruolo del consigliere relatore, se avesse la possibilità di
vivere il provvedimento, di seguire fin dall'inizio il
provvedimento. Questo presuppone la possibilità di utilizzare una
struttura tecnica legislativa, di cui al momento il Consiglio non è
dotato, oppure di utilizzare la struttura dell'Esecutivo stesso. Ma
questo sarebbe il vero ruolo dei consiglieri e del Consiglio: un
ruolo di proposta e non di semplice ratifica, un ruolo attivo e non
passivo nei confronti della Giunta regionale. E in questo modo
l'articolo 27 del nostro Statuto troverebbe completa applicazione
ed i ruoli legislativi ed esecutivi troverebbero quel giusto
equilibrio, che oggi non hanno, e l'Esecutivo potrebbe
probabilmente dedicarsi con maggior profitto anche al controllo dei
propri collaboratori. Ma per rendere veramente autonomo il
Consiglio regionale dalla Giunta regionale e permettergli quindi
una vera azione di indirizzo e di controllo politico, ritengo
quanto mai necessario che il Presidente del Consiglio rappresenti
una forza politica diversa da quella che esprime il Presidente
della Regione.
Beninteso, questo non è un giudizio personale sulla figura dei
Presidenti attuali e di quelli che li hanno preceduti, ai quali va
peraltro la mia stima, ma è un giudizio prettamente politico di
rappresentatività politica, di rapporto fra forze politiche basate
sul principio della pari dignità. Ritengo che questa sia una
riflessione sulla quale dovrà pronunciarsi, con chiarezza, il
Consiglio regionale che uscirà dalle urne l'8 giugno prossimo.
Un altro aspetto, che dovrà quanto prima essere oggetto di
riflessione per un ruolo più attivo del Consiglio regionale, è
quello che riguarda le società partecipate della Regione. Da
diversi anni, per rendere più incisiva l'azione politica della
Regione su importanti settori economici della Valle, si è
intrapresa la strada della costituzione di società pubbliche o
miste (vale a dire pubblico-privato, ma con finalità
privatistiche). Senza voler entrare nel merito della loro gestione,
che non è l'argomento oggi in discussione, riterrei che coinvolgere
almeno una volta all'anno il Consiglio regionale in un dibattito
consiliare potrebbe essere utile per capire e per valutare i
risultati di questi importanti enti esterni all'Amministrazione,
che gestiscono per conto dell'Amministrazione stessa rilevanti
settori economici della nostra Regione.
Una seconda considerazione che vorrei fare riguarda le deleghe
della Giunta regionale. Riteniamo che le deleghe attualmente in
vigore siano un po' troppo squilibrate, e la stessa cosa l'ha
evidenziata anche la Commissione di inchiesta. Vi sono assessorati
carichi di competenze ed altri che lo sono molto meno;
probabilmente questo è anche il frutto di un cambiamento
intervenuto negli ultimi anni nella nostra società e delle scelte
di far gestire a società esterne, controllate dalla Regione, di cui
parlavo prima, importanti iniziative, ma ciò non toglie che una
riflessione debba essere fatta.
Così come riteniamo che si debba riflettere sul ruolo assunto
nel corso degli anni dalla Presidenza della Regione. In effetti, la
Presidenza della Regione si è sempre più trasformata nel tempo da
organo di coordinamento dell'intera Giunta, ad organo di gestione
della maggior parte delle competenze e delle iniziative della
Giunta stessa, e di terminale politico, a cui fanno riferimento la
Finaosta, il Casinò, la CVA, l'INVA, i Trafori, le Autostrade,
l'Autoporto, l'Agenzia del lavoro, eccetera. Questo può forse aver
favorito sotto un certo aspetto l'efficienza dell'azione
amministrativa della Giunta, ma a nostro avviso è la causa
principale del mancato controllo politico delle strutture, nel caso
specifico di una struttura importante come l'Ufficio stampa.
Questa diversa visione di rappresentanza politica della Giunta
regionale e del suo Presidente, oggi che le cose sono un po' più
tranquille e che ognuno di noi ha già altri pensieri per la testa e
altri appuntamenti che si avvicinano, questa diversa visione, amici
"dell'Union Valdôtaine", oggi con molta serenità ce lo possiamo
dire, forse è stato il vero grande ostacolo che si è frapposto fra
di noi durante i giorni della crisi della "Giunta Viérin", e che ha
fatto sì che una collaborazione che durava da tempo, si
interrompesse.
Non sono state le differenze sui programmi che avevamo elaborato
insieme, non sono stati i nuovi posti di potere che non abbiamo
richiesto, ma sono state le diverse valutazioni che abbiamo dato ad
una situazione oggettivamente accaduta e che andava analizzata,
secondo noi, in maniera diversa e con risposte politiche diverse.
So già che mi si risponderà che i motivi erano altri. Ognuno in
queste cose ha un pezzo di verità in tasca, ma messi tutti insieme
questi pezzi danno origine non alla verità assoluta, ma ad una
verità di comodo (di comodo per ognuno, evidentemente). Così va il
mondo della politica e non dobbiamo stupirci più di tanto.
Quello che invece mi rassicura per il futuro, e che favorirà
certamente una ripresa del dialogo, è il fatto che le valutazioni
che ho fatto oggi in quest'aula stanno prendendo corpo anche nel
vostro gruppo. E anche se a volte, anche in maniera molto o
soltanto sussurrata, magari mentre si beve insieme un caffè, stanno
venendo piano piano alla luce e sono fonti di discussione al vostro
interno, tant'è che molti di voi con i quali mi sono confrontato su
questi temi, sono giunti alle mie stesse conclusioni. Non so quanti
di noi potranno, dall'interno di quest'aula, affrontare nuovamente
questi argomenti dopo l'8 giugno, ma sono certo che queste
valutazioni saranno comunque oggetto di dibattito e di confronto
fra le forze politiche e fra le nostre forze politiche in
particolare.
Il tema dei controlli è stato oggetto di lunghi dibattiti in
commissione. La relazione della Commissione di inchiesta mette a
nudo le carenze della legge regionale n. 45 per quanto riguarda i
controlli sui dirigenti e sui provvedimenti da essi assunti. C'è da
chiedersi: se la Magistratura non fosse intervenuta, per quanto
tempo sarebbe proseguita l'allegra e disinvolta gestione
dell'Ufficio stampa? Alla parte politica, che non è stata in grado
di evitare quanto è successo, tocca perlomeno porre un rimedio per
il futuro.
Ebbene, noi pensiamo che con il cambiamento che vi è stato
nell'ente Regione in termini di numero di persone addette, della
trasformazione del modo di lavorare per effetto dell'introduzione
di nuove tecnologie, di competenze sempre più vaste, di necessità
di formazione continua del personale, eccetera, siano maturi i
tempi per l'istituzione di un assessorato del personale, senza
necessariamente aumentare il numero degli assessorati rispetto agli
attuali, ma con una distribuzione diversa delle deleghe.
Un assessorato del personale, che abbia fra i suoi principali
obiettivi:
1) la gestione completa e unitaria di tutto il personale, anche
quello assunto a tempo determinato nei cantieri dei lavori pubblici
e della forestazione;
2) la formazione continua del personale per poter colloquiare
sempre più e sempre meglio con tutti gli enti - comunali, statali,
comunitari - e per ridurre il numero di consulenti esterni che
affiancano il personale dipendente;
3) l'individuazione di obiettivi veramente sfidanti per ridare
sempre più efficienza alla macchina regionale ed evitare di pagare
dei premi ai dipendenti, come ci è stato riferito dalla Commissione
di valutazione, per effettuare lavori che il più delle volte
potrebbero rientrare nella normalità;
4) l'istituzione di un efficace controllo di gestione per
verificare il raggiungimento degli obiettivi e per eliminare le
disfunzioni ancora oggi esistenti: uffici che riescono a liquidare
pratiche e contributi in tempi strettissimi ed altri che sono
indietro invece di più di un anno;
5) la creazione dei controlli a campione interni per far
rispettare le normative esistenti e per evitare che atti
illegittimi possano essere prodotti. L'Amministrazione regionale è
ormai una grande azienda, anzi, è la più grande azienda di questa
Regione. In ogni azienda di queste dimensioni il problema del
personale, per garantire il buon andamento dell'azienda, è posto
fra le priorità. Ritengo che anche in Regione, se si vuole
garantire trasparenza, legalità, efficienza, sia indispensabile
individuare un responsabile politico, che non può più essere il
Presidente della Regione, che deve occuparsi di tante altre
cose.
Per quanto riguarda il settore dell'editoria, uscitone così
impietosamente coinvolto sia dall'indagine amministrativa che dalla
Commissione di inchiesta, perché non pensare per il futuro di
affidare questo compito ad un ente, il CORECOM, che è stato
istituito proprio per garantire trasparenza e controllo in un
settore così importante? Rispetto al problema della dirigenza, se
da un lato ritengo utile e positiva la scelta di poter disporre di
personale fiduciario, che deve però essere sottoposto agli stessi
controlli a campione come per il restante personale, dall'altro
ritengo che la figura del coordinatore non debba limitarsi al
coordinamento strutturale del dipartimento, ma debba avere la
possibilità di intervenire anche gerarchicamente sui dirigenti di
secondo e terzo livello, e quindi in sostanza avere la piena
responsabilità del dipartimento di assegnazione.
Signor Presidente, queste sono alcune considerazioni che il
nostro gruppo ha ritenuto di effettuare, per dare modo al Consiglio
regionale di confrontarsi e quindi intraprendere quelle iniziative,
per superare un momento difficile e per permettere all'intera
comunità valdostana di guardare nuovamente con fiducia alla
politica, all'amministrazione pubblica e ai suoi
rappresentanti.
Presidente
La parola al Consigliere Beneforti.
Beneforti (PVA-cU)
Le relazioni presentate dalle
Commissioni nominate dalla Giunta e dal Consiglio sono la
fotografia di come opera l'Amministrazione regionale, anche se
limitata ad alcuni fatti circoscritti. Credo che, dopo i fatti
accaduti, una verifica andava fatta sul modo di operare dell'intera
Amministrazione, in modo da prevenire e rimediare ad eventuali
anomalie che si dovessero riscontrare. La fotografia dei fatti
circoscritti non è bella e ha dimostrato il perché certi fatti
possono accadere in un'amministrazione pubblica come la nostra. Ha
messo a fuoco una verità sconcertante, triste e qualcuno l'ha
definita inquietante, una verità che non è degna di una Regione a
Statuto speciale come la nostra.
Dopo il mio intervento svolto in questa sede nella seduta
convocata d'urgenza il 18 dicembre dello scorso anno, fui accusato
da più parti della maggioranza di governo di aver esagerato sui
fatti che erano accaduti, e che la situazione non era quella da me
denunciata. A distanza di tre mesi, con la relazione presentata
dalla commissione, posso dire che avevo ragione; ma vi devo anche
dire che sono dispiaciuto e mortificato per quanto è venuto a
galla, perché ogni cittadino valdostano non giudica solo chi ha
sbagliato, ma giudica tutti noi, giudica l'intera classe dirigente
e la condanna ancor prima che la Magistratura condanni i diretti
responsabili. Del resto, quale fiducia può avere in chi ha permesso
che certe anomalie accadessero? Come può aver fiducia quanto viene
a conoscenza che nella gestione dell'Ufficio stampa esisteva lo
stato confusionale che è stato riscontrato? Come fa ad avere
fiducia, quando viene a conoscenza che intorno alle squadre di
calcio, ai trofei, alle mostre, esisteva la situazione di cui la
Magistratura si sta occupando? Grave è essere accusati di far parte
della tangentopoli valdostana, ma anche di essere accusati di aver
coperto gli abusi nell'utilizzo di fondi, di aver coperto la
violazione delle norme più elementari di contabilità, a cui una
pubblica amministrazione deve attenersi. La mancanza di trasparenza
nei pagamenti delle fatture, delle procedure, il ricorso alle
sanatorie, neppure il protocollo funzionava! Io ero in difficoltà,
lo dissi allora, a prendere la parola il 18 dicembre, ma oggi, di
fronte a quanto rilevato dalla Commissione di inchiesta, di fronte
alla verità che è venuta a galla, sono atterrito, non trovo le
parole per condannare una gestione che grida vergogna per una
Regione come la nostra.
Capisco adesso che in un primo tempo c'era chi non voleva la
Commissione di inchiesta del Consiglio regionale! La verità
qualcuno la conosceva, ma non ha saputo assumersi, anche se la
conosceva, in tempo utile le proprie responsabilità, non ha potuto
o voluto denunciare la situazione fin quando non è intervenuta la
Magistratura. Ma quel qualcuno non si è reso conto, anche se
avrebbe dovuto, che continuando negli scandali e nella corruzione,
si affossa l'autonomia valdostana, si induce la comunità a non
credere più nelle istituzioni, nei valori, nei principi che invece
devono essere alla base di una Regione a Statuto speciale. Si dà
l'impressione di voler coprire tutto e tutti, come è avvenuto fino
ad oggi, questa è la realtà.
Vi domando: ma non vi siete accorti che con il vostro modo di
gestire l'amministrazione della Regione non siete più credibili
come una volta? La stessa nostra gente non è più considerata una
popolazione di montagna, rude, ma laboriosa ed onesta: oggi, a
fronte delle situazioni che vengono fuori, siamo considerati un
popolo che non ha il senso civico! Non comprendete che per battere
la corruzione, occorre uscire da quel dominio
politico-amministrativo che da anni regna in questa Regione;
occorre riaprire il confronto e il dialogo politico, che manca in
questa Regione da oltre un decennio; occorre dare spazio al
pluralismo dell'informazione, favorire la professionalità dei
giovani, che si affacciano al giornalismo, anziché renderli, come
accade in certe situazioni, servizievoli al potere se vogliono fare
carriera; occorre comprendere che il potere per il potere porta
alle sciagure di cui oggi stiamo discutendo, porta a coprire gli
scandali di dirigenti e personaggi corrotti. E un esempio di cosa
comporta la lotta per il potere lo abbiamo vissuto in quest'aula,
con l'elezione di un Segretario del Consiglio regionale di
maggioranza, lo spettacolo che è stato dato, e questa è una
questione solo di potere! È andata bene al Consigliere Praduroux,
che di lassù non lo schioda più nessuno, è sempre seduto
lì…
(ilarità dell'Assemblea)
… tu, Dina, hai finito la carriera
di Segretaria. Ma altri esempi sono l'approvazione della legge
elettorale regionale che non si è voluta modificare, la legge sul
referendum, la mancata riforma del nostro Statuto speciale, la
corsa alle candidature per le prossime elezioni regionali, per le
quali qualcuno ha fatto ricorso perfino alla lettera di
raccomandazione di un partito o movimento chiamato nazionale, che
fa parte "dell'Ulivo", e l'ha dovuta mostrare in una certa sede per
poter ottenere l'accreditamento e la candidatura.
Questo hanno riportato gli organi di informazione, non lo dice
solo il Consigliere Beneforti. Cari colleghi, di fronte alle gravi
anomalie riscontrate, allo scenario fotografato dalla Commissione
di inchiesta, non basta prendere atto. Non si può essere indulgenti
nei confronti di chi ha sbagliato o coperto certe situazioni. Non
si può accettare il vittimismo che qualcuno recita per restare in
pista. Non si può accreditare nell'opinione pubblica che i
magistrati sono cattivi e che ce l'hanno con i politici della Valle
d'Aosta. Non ci si può lavare la coscienza tanto facilmente, anche
perché non si è credibili, visto che "l'affaire Maccari" non è il
primo caso di corruzione che colpisce la Valle d'Aosta: altri ci
sono stati e altri ci saranno, se non si cambia il modo di fare
politica.
A chi di dovere ricordiamo che noi dell'opposizione non siamo
per il "tanto peggio, tanto meglio" e non godiamo per quanto è
successo, questo è lontano dal nostro gruppo; noi rivendichiamo
solo di essere ascoltati sempre, in particolare in certe
circostanze come quella attuale. Auspichiamo che chi è alla guida
del governo, Giunta e maggioranza, comprendano che con l'attuale
modo di fare politica non si ferma la corruzione, non si bloccano
gli scandali, non si fa della buona amministrazione.
È tempo di comprendere che non si può agire in difesa; che la
Valle d'Aosta per riacquistare l'immagine pulita che ha perduto,
deve mettere in atto tutte quelle iniziative che si rendono
necessarie e in parte sono state indicate anche nella relazione da
parte della commissione. Se questo non è sufficiente, non occorre
avere patemi d'animo e chi ha sbagliato deve andarsene, non si
devono avere riguardi, non si devono creare dei piccoli martiri e
tanto meno degli eroi da riproporre sotto altre forme elettorali o
da riciclare in enti o istituzioni che fanno capo
all'Amministrazione regionale. Occorre uscire dal malcostume
politico, sociale ed economico, che ha preso piede anche nella
nostra Regione. Presidente, occorre rimuovere alla radice le cause
che hanno permesso che certi scandali e misfatti si potessero
verificare; occorre tornare a fare politica secondo l'etica e la
tradizione del popolo valdostano, che non è certamente quella per
la quale si è interessata e si interessa oggi la Magistratura, non
è quella che ha portato alla disaffezione verso la politica, le
istituzioni regionali e quindi verso la nostra autonomia; non è
quella che ha portato qualcuno, anche se ingiustamente, ad accusare
la popolazione valdostana di essere priva di senso civico.
Oggi quelle relazioni che sono state presentate sono l'occasione
che abbiamo per riflettere. È giunto il tempo di verificare, di
analizzare fino in fondo ciò che è successo, perché non debba
ripetersi. Non basta cambiare i suonatori quando la musica è sempre
la stessa; il servilismo, l'appiattimento nei confronti di chi
detiene il potere deve finire, come devono finire le alleanze di
comodo per stare al governo. Non è creando il club dei fedelissimi
da una parte e dall'altra, che si difende il potere, piccolo o
grande che sia! Per governare occorre molto di più, occorre una
classe politica e dirigente capace e professionalmente preparata;
occorre avere una cultura di governo, il senso dello Stato e il
senso delle istituzioni che ci deve essere in una regione a statuto
speciale. Se ci fosse stata una cultura di governo, certi fatti
forse non sarebbero accaduti, perché a certi personaggi non sarebbe
stato permesso di acquisire il potere che ha permesso loro di agire
come hanno agito. Certi fatti non sarebbero accaduti, se coloro che
li hanno compiuti non si fossero sentiti coperti e protetti dalle
delibere di sanatoria, se certe nomine fossero avvenute nel
rispetto delle norme e dei requisiti richiesti; se coloro che hanno
sbagliato non fossero stati promossi, come è avvenuto in enti
regionali (ogni riferimento, Assessore Vicquéry, a fatti e persone
è puramente casuale in questo caso, lo dico perché lei non si
risenta).
Non ci sentiamo depositari della verità, anche perché la verità
si dice che non sta mai da una parte sola, ma un richiamo al
movimento di maggioranza relativa voglio farlo. Amici Unionisti,
state attenti, non sottovalutate quanto oggi affermiamo in questa
sede. Tenete conto che alla lunga il vostro modo di fare politica
non paga; i fatti dimostrano che la nostra autonomia non è difesa e
che non si fa sempre una buona amministrazione. Avete solo una
fortuna: che sul piano elettorale non avete mai fatto i conti con
una vera alternativa politica. L'anomala situazione politica
valdostana vi ha favorito e permesso di stare al potere, ma il
prezzo pagato è il declino della nostra autonomia, della nostra
democrazia, e che si sta oggi vivendo. Lo dimostra la decadenza
della nostra credibilità all'esterno e all'interno della Regione; è
noto ormai che non contiamo più di tanto, altri decidono sulla
nostra testa. Sulle questioni importanti non è questo Consiglio che
decide, e guarda caso non è più nemmeno la Giunta che decide. È
vero che con il mutare dei tempi anche il modo di governare può
mutare ma, di fronte a certi avvenimenti i padri della Valle
d'Aosta, che hanno rivendicato lo Statuto speciale e hanno
amministrato la Regione in passato, di fronte all'immagine che dà
di sé la Valle d'Aosta oggi, sono convinto che "si rivoltano nella
tomba", come si suol dire.
Il disastro presentato dalla Commissione di indagine, le
negligenze dimostrate c'è anche da dire che non accadono per
l'infedeltà di un dirigente, per cui quella iniziativa politica che
non avete assunto quando era il momento, dovete avere il coraggio
di prenderla oggi. A voi della maggioranza compete di raccogliere
le domande, le attese, le sfide che provengono dall'attuale realtà
e recuperare ciò che è stato perduto in questi anni per il
comportamento negativo dell'Amministrazione uscente; a voi compete
di rispondere perché, dopo aver approvato la legge di riforma
prevista dalla 45, per trasformare radicalmente l'organizzazione
dell'Amministrazione regionale, nessuno si è preoccupato di
verificare ciò che funzionava e ciò che non funzionava. C'è voluto
lo scandalo, c'è voluto l'intervento della Magistratura, c'è voluta
l'inchiesta per stabilire gli eventuali correttivi. Dopo 8 anni si
scopre che gli obiettivi della riforma non sono stati raggiunti.
Infatti, viste le anomalie rilevate dalla commissione, non abbiamo
un'amministrazione efficiente e tanto meno in grado di soddisfare i
bisogni dei cittadini. Una domanda allora sorge spontanea: la
separazione del ruolo politico da quello gestionale nel caso
dell'ufficio stampa è avvenuta veramente?
Oppure il principio del coinvolgimento dei dirigenti e dei
funzionari è stato troppo grande rispetto alle previsioni, vista la
confusione dei ruoli che si è registrata? Una cosa è certa: è
venuto meno il controllo e chi ha la responsabilità politica, non
può scaricarsi la coscienza dicendo: "Avevo fiducia in lui, non
sapevo nulla di ciò che è accaduto". Non è pensabile, non è
credibile, non è una giustificazione. È troppo facile scaricare le
responsabilità gli uni sugli altri, e devo dire che su questo
esempio che viviamo, la scelta del dirigente deve avvenire in modo
diverso. Deve essere un dirigente di fiducia, ma capace, preparato
e non arrogante; non deve essere scelto solo perché attivista e
amico di partito, come avviene quasi sempre, ma una volta nominato
va controllato. Non basta che faccia il giuramento di essere fedele
nel momento della nomina. La legge n. 45, anche se va rivista in
base alle esperienze fatte in queste otto anni e alle indicazioni
fornite dalla Commissione di inchiesta, può avere successo nella
misura in cui la dirigenza è all'altezza dei compiti che le vengono
affidati. Se è una dirigenza tuttofare a disposizione del politico
che la sceglie, non si va molto lontano; se deve fare proselitismo,
sul piano elettorale, credo che non sia questo il compito che debba
svolgere, ma altre sono le vie di cui ci si deve servire per
raggiungere certi obiettivi. Occorre inoltre formazione,
aggiornamento, preparazione continua; occorre un continuo
aggiornamento della rete e del sistema organizzativo sul come
vengono affidati i compiti secondo i livelli dirigenziali. Del
resto, che ci sia bisogno di una dirigenza organizzata si deduce
anche dalle numerose consulenze esterne cui viene fatto ricorso,
per la mancanza di certezze al nostro interno.
Noi dell'opposizione, almeno del nostro gruppo, quando
prendevamo posizione su certe situazioni, siamo stati accusati di
essere degli speculatori, di strumentalizzare tutto ciò che
capitava. Non avete mai preso in considerazione il ruolo
dell'opposizione, e ogni volta ci avete risposto che tutto andava
bene, che avevate vinto le elezioni, per cui non eravate tenuti a
rendere conto a noi, ma agli elettori che vi avevano dato la
fiducia. Ebbene, oggi siete chiamati a rendere conto a tutti: agli
elettori che vi hanno votato ma anche a noi, e nello stesso tempo
alla Magistratura!
Questo è grave, cari colleghi della maggioranza, perché con il
vostro modo di governare siamo finiti su tutti i giornali
nazionali. Ma a parte questo, certi fatti di malgoverno, lo
ribadisco, ingenerano nell'opinione pubblica la disaffezione verso
la politica e la pubblica amministrazione, creano grandi dubbi
sulla funzionalità delle istituzioni democratiche, allontanano i
cittadini dai valori e dai presupposti di una Regione a statuto
speciale, vanificano ogni volontà di sostenere le nostre
specificità, incrinano quel clima di convivenza civile che deve
esserci in una comunità piccola come la nostra. E ancora,
dimostrano che non c'è trasparenza nel modo di fare politica e
pubblica amministrazione, dimostrano che occorre l'intervento della
Magistratura per mettere da parte certi personaggi e rimediare alle
anomalie che vengono a galla.
Occorre offrire alla comunità valdostana un'altra visione della
politica, in modo da dimostrare che l'etica alla lunga rende di più
di un potere così gestito e che non può essere concesso spazio a
quanti guardano alla politica come mestiere, e anche che oggi non
si tratta di giustificare o salvare il salvabile, come ha cercato
di fare il Presidente Louvin, con la sua controrelazione in
apertura di dibattito. Lei, Presidente, stamani ha ricordato che
qui non si fa un processo politico, siamo d'accordo, ma buona parte
del suo discorso non si è discostato di molto da quello che una
difesa pronuncia in tribunale. Io le dico di lasciare questo
compito ai suoi colleghi difensori; qui non siamo in tribunale, in
questa sede atteniamoci alle relazioni presentate. Sulla relazione
approvata all'unanimità non ci possono essere ripensamenti: attenti
a voler insinuare che sulle relazioni approvate all'unanimità ci
possono essere ripensamenti.
Le parole del Presidente mi spingono a parlare così, perché non
mi aspettavo che dicesse quelle cose. Presidente, preoccupiamoci
della nostra amministrazione e facciamolo seriamente, visto che per
tanti anni nessuno si è preoccupato di vedere cosa non funzionava
almeno in certi settori. Preoccupatevi di attuare una strategia
politica nuova, che susciti entusiasmo, fiducia nell'opinione
pubblica valdostana, che elimini le anomalie, che restituisca la
Regione ai Valdostani, visto che in buona parte non sono più
padroni a casa loro, che restituisca alla Valle d'Aosta l'immagine
che merita, che non è quella che è contenuta nelle relazioni che
sono state presentate. Mi aspetto qualcosa di nuovo, che dimostri
all'opinione pubblica valdostana che qualcosa sta cambiando, con il
contributo di tutti. Siamo disposti a dare il nostro contributo e a
giocare la nostra parte, siamo disposti ad ascoltare ma vogliamo
anche essere ascoltati. In passato questo non è accaduto, speriamo
che accada in questo scorcio di legislatura.
Si dà atto che dalle ore 17,30 riassume la presidenza il
Presidente Perron.
Presidente
La parola al Consigliere Frassy.
Frassy (FI)
Nell'iniziare un ragionamento ad alta voce
sulle relazioni conclusive delle due commissioni, devo innanzitutto
compiacermi con il nostro gruppo per l'unanimità che è emersa dai
giudizi sul lavoro delle due commissioni, in particolare della
Commissione di inchiesta consiliare, perché dobbiamo ricordare, nel
momento in cui si tirano le somme di questo intenso lavoro, come la
Commissione di inchiesta consiliare sia nata per una ferma volontà
politica, di cui il nostro gruppo è stato artefice fin da quindici
giorni prima la sua data di istituzione. Voglio anche ricordare
come il 21 novembre la prima risoluzione che presentammo in aula
per l'istituzione di una commissione di inchiesta raccolse solo
cinque voti favorevoli. Quindici giorni dopo, a seguito anche di
fatti nuovi, perché non c'era più solo il livello dirigenziale, ma
iniziava ad essere toccato il livello politico, con l'arresto
dell'Assessore allo sport, Lavoyer, era ormai innegabile che la
reiterata richiesta presentata nuovamente da "Forza Italia"
all'inizio di quella "due giorni" non poteva essere ignorata.
Dunque vogliamo compiacerci del fatto che avevamo visto lontano,
avevamo capito che forse sarebbe stato opportuno andare al di là
dei meccanismi ispettivi delle interrogazioni e delle
interpellanze, e sottolineo meccanismi ispettivi perché quanto è
accaduto nell'autunno del 2002 per il nostro gruppo era
nell'aria.
Sarebbe forse facile dirlo e non documentarlo, ma voglio
ricordare come questo gruppo, nella seduta del 6 giugno 2001
presentò un'interrogazione sui ritiri estivi, e il Presidente
Viérin smontò le perplessità che il nostro gruppo aveva posto in un
certo modo di decentrare all'Ufficio stampa la gestione di
avvenimenti che erano di tipo sportivo. Vorrei anche ricordare come
sulle mostre, altro argomento importante, poi oggetto di indagini
non solo delle commissioni interne, il nostro gruppo con
un'iniziativa del 17 aprile 2002 sollevò le perplessità sui
sistematici sforamenti di quelle che erano le previsioni di spesa e
dell'improvvisa revoca del Dott. Maccari dall'incarico, ma anche in
quella occasione l'Assessore delegato, Pastoret, minimizzò
rispondendo che erano suggestioni di chi, stando all'opposizione,
ovviamente doveva per forza di cose denigrare il lavoro di una
Giunta, il programma di una legislatura.
Perché dicevo soddisfazione? Soddisfazione perché, seppure con
difficoltà, la Commissione di inchiesta consiliare ha presentato
una relazione unitaria, di conseguenza, al di là di punti di vista
che sono stati esposti da chi mi ha preceduto e di quelli che andrò
ad esporre io, ci sono dei dati fermi che sono stati riconosciuti
da tutti: "dall'Union Valdôtaine" nella persona autorevole del suo
Capogruppo, nel partito dei "Democratici di Sinistra" nella persona
autorevole del suo Capogruppo, nonché Presidente della
commissione.
Perciò penso che questo primo risultato sia un risultato che va
evidenziato, perché è un risultato dal quale difficilmente,
qualcuno ha detto, si può tornare indietro. E penso che questo sia
un dato di fatto da tenere a mente nel prosieguo del dibattito, ma
soprattutto nel prosieguo di quei fatti che seguiranno a questo
dibattito. Il modo di lavoro della commissione consiliare penso che
debba essere riepilogato per chi, come me, per ben tre mesi è stato
impegnato con sedute settimanali quando non erano sedute di due
convocazioni a settimana, per dire che per certi versi è stata
un'ottima palestra, forse non è stato un ottimo momento, ma
sicuramente un'ottima palestra per poter vedere da vicino, senza il
filtro e senza l'intermediazione del filtro politico della Giunta,
i meccanismi di funzionamento della macchina amministrativa
regionale. Devo dire che abbiamo appreso di meccanismi che
difficilmente sono percepibili attraverso le iniziative ispettive
d'aula e attraverso quelle che possono essere le attenzioni di un
qualsiasi consigliere che voglia con scrupolo adempiere al suo
mandato e andare fino in fondo alle varie problematiche. Abbiamo
evitato, come è stato detto e come avrete potuto leggere dalla
relazione della Commissione di inchiesta, di trarre delle
conclusioni politiche, perché il prezzo da pagare sarebbe stato
sicuramente troppo alto, sarebbe stato quello di una relazione di
parte, di più relazioni che esprimevano parzialmente dei punti di
vista. L'obiettivo politico invece che la commissione si è
prefissato era stato proprio quello di far emergere tutto ciò che
non poteva non essere riconosciuto per l'evidenza che i fatti
davano agli argomenti stessi, che sono emersi nel corso delle
audizioni, nel corso degli esami della normativa, dei provvedimenti
e delle procedure.
Ciononostante, dobbiamo dire che avevamo visto giusto anche in
questo caso, quando avevamo detto, nel momento in cui finalmente si
andava a votare l'istituzione della Commissione di inchiesta in
quest'aula, che quei tempi non sarebbero stati sufficienti. E la
dimostrazione di questa affermazione "ex post" mi è facile per il
fatto che la Commissione consiliare di inchiesta ha comunque avuto
necessità di una proroga, sebbene minima, ma necessaria per poter
concludere l'iter dei lavori, ma ancor di più per le zone d'ombra
che la nostra commissione si è lasciata dietro. E, quando parlo di
zone d'ombra, uso non a sproposito il plurale, perché due sono le
zone d'ombra sulle quali la commissione consiliare non ha potuto
far luce, e non ha potuto far luce per questioni strettamente di
tipo temporale: bisognava iniziare da qualche parte e bisognava
arrivare ad una conclusione.
I tempi hanno fatto sì che tutta la problematica inerente i
rapporti interni alla Direzione promozione eventi turistici
all'interno dell'Assessorato dello sport e tutto quello che è il
filone inerente i rapporti fra l'Ufficio stampa e il Casinò, fra
l'Assessorato dello sport e il Casinò, siano rimasti marginali
rispetto agli approfondimenti che invece sono stati fatti
sull'Ufficio stampa. E devo dire che sono situazioni non di poco
conto, perché da alcuni elementi che sono emersi nel corso delle
audizioni, abbiamo capito fin da subito come il filone
dell'Assessorato dello sport e del Casinò fosse un filone
altrettanto importante per la chiarezza di come funziona
l'Amministrazione regionale di quanto lo fosse il filone
dell'Ufficio stampa. Perché dico questo? Dico questo perché, al di
là di quanto abbiamo letto sui giornali, abbiamo potuto toccare con
mano, ad esempio, che la società "Nikema", che dal 1998 iniziò ad
operare a lato delle iniziative e gli eventi sportivi, è nata con
un contatto che è stato procurato dal Capo Ufficio stampa della
Presidenza della Regione. Questo non lo dico io, ma lo dice il
Responsabile dell'Ufficio manifestazioni, Dott. Fiore, del Casinò
quando è stato audito dalla Commissione di inchiesta il 17 gennaio
2003. Ed è curioso capire quale sia il meccanismo per cui l'Ufficio
stampa e di conseguenza la Regione abbia avuto l'esigenza di
presentare al Casinò, che aveva all'epoca questa strana autonomia
che, a seconda dei momenti, era più o meno autonoma rispetto alla
Giunta, e non si capisce per quale motivo la "Nikema", di fatto
presentata dall'Ufficio stampa della Presidenza della Regione,
lavorava per il Casinò ed era pagata dal Casinò. Vorrei leggere un
passaggio che ritengo significativo, quando si afferma che fino al
2001 è stata la "Nikema" ad affrontare e a gestire la gestione dei
tornei "Monte Bianco" e "Valle d'Aosta" e solo nel 2002 sono stati
gestiti direttamente dal Casinò.
Ma perché sono stati gestiti direttamente dal Casinò?
"Perché…"
- testualmente si dice
-
"… Maccari all'inizio del 2002 mi
aveva chiesto di operare diversamente, mi aveva detto: "per l'anno
2002 vi occuperete voi, Casinò, di tutta la logistica e vi
occuperete anche della vendita dei biglietti, perché non intendo
più collaborare con la Sig.ra Patruno".
È curioso che un
rapporto importante anche dal punto di vista logistico, e non solo
per l'aspetto finanziario, sia stato gestito sui desiderata di una
persona che operava all'interno dell'Amministrazione, ma che aveva
il potere, l'autorevolezza o l'autorità per imporsi anche su
un'azienda che, dicevo prima, a parole in quest'aula, è ritenuta
autonoma rispetto all'Amministrazione regionale. Ma il Presidente
del "Valle d'Aosta Calcio" al riguardo dice cose che contrastano
con quanto è stato appena detto, che dal 2002 il Casinò si sarebbe
occupato di gestire direttamente le partite e gli incassi. Dice il
Dott. Fusani:
"Per quanto riguarda l'anno 2000, purtroppo, non
ero ancora né socio né presidente, per cui non conosco cosa sia
avvenuto esattamente, ma ritengo sia avvenuto ciò che è successo
nel 2001 e nel 2002: il Valle d'Aosta Calcio ha offerto questo
servizio, che veniva compensato dal Casinò. Il servizio era
riscuotere il denaro e consegnarlo immediatamente al
Casinò"
.
Ovviamente queste dichiarazioni contrastano con le affermazioni
che il Responsabile dell'Ufficio manifestazioni del Casinò rilasciò
alla Commissione di inchiesta, dicendo che invece il Casinò
trattenne gli incassi soltanto dal 2002. Non è una cosa di poco
conto, ma è una cosa sulla quale questa commissione non ha avuto il
tempo e il modo di poter entrare negli approfondimenti che sarebbe
stato utile ed opportuno fare, e che riteniamo che sia comunque
opportuno che qualcuno faccia. Ma che qualcuno faccia non al di
fuori di questo Palazzo, ma all'interno di questa Amministrazione,
per capire come è possibile che eventi sportivi importanti attorno
ai quali girano decine e centinaia di milioni di vecchie lire,
potessero essere gestiti con la disinvoltura con cui sono stati
gestiti. Nessuno sa - almeno non lo so io, non so quanti lo
sappiano - chi abbia trattenuto gli incassi del "Trofeo Valle
d'Aosta - Monte Bianco" negli anni fra il 2000 e il 2001. Ma queste
sono le zone d'ombra e sono i limiti con i quali, per questioni
strettamente temporali, ha operato la Commissione di inchiesta.
Su altri aspetti la Commissione di inchiesta ha fatto
sicuramente un lavoro di grande approfondimento e non ha voluto
trarre delle conclusioni politiche che, come dicevo in esordio,
saranno oggetto e valutazione dei vari interventi. Allora la prima
considerazione è quella di capire se, alla luce del materiale che
abbiamo esaminato e delle dichiarazioni che abbiamo raccolto, tutto
ciò sia accaduto per caso, o se invece ci siano delle
responsabilità di tipo politico, perché, alla fin fine quello che
importa a questa Assemblea, io ritengo che non sia tanto, come
diceva il Presidente Louvin, quello di fare un processo alle
persone, nel senso penale del termine, piuttosto che disciplinare,
ma sia quello di capire quali sono i meccanismi che non hanno
funzionato.
Penso che la legge regionale n. 45/95, che posso dire sia stata
votata dalla stragrande maggioranza delle forze politiche che sono
presenti in quest'aula, con esclusione della nostra - che all'epoca
peraltro non era presente in aula, seppure il nostro Capogruppo
fosse al quel tempo in Consiglio regionale e comunque non abbia
votato questa legge -, evidenzia due grosse distorsioni, che sono
nel modo in cui viene gestita e nel modo in cui è impostata la
dirigenza di questa Regione. E anche questo è emerso in maniera
molto chiara dalla disamina di parecchi atti e dall'audizione
soprattutto del Presidente della Commissione di valutazione,
istituita dall'articolo 22 della stessa legge regionale n. 45/95.
Devo dire che qui emerge la grossa responsabilità politica di una
classe che ha voluto la riforma della legge regionale, che ha
diviso i poteri fra Giunta e dirigenti, istituendo i provvedimenti
dirigenziali, ma che non è stata poi in grado di dare gambe alla
stessa riforma. Cosa viene criticato dal Presidente della
Commissione di valutazione?
Quell'organo che dovrebbe essere preposto a valutare l'operato
dei dirigenti e di conseguenza il raggiungimento degli obiettivi
che i dirigenti hanno in corso d'anno. Dice il Dott. Olivero,
Presidente di questa commissione, che la Commissione di valutazione
ha iniziato la sua attività nel 1999, in ritardo rispetto alle
norme nazionali e regionali: regionali perché la legge di riforma
che istituiva la commissione è del 1995, ma la commissione ha
iniziato la sua attività soltanto nel 1999, e aggiunge:
"Sono
gli assessori a dare degli orientamenti generali agli assessorati
di loro competenza e li assegnano ai dirigenti di primissimo
livello, i quali a loro volta dovrebbero prendere gli obiettivi,
suddividerli per aree di competenza e assegnare a caduta obiettivi
anche a dirigenti di secondo e terzo
livello…"
- questa è la teoria -
"in pratica…"
- prosegue il
Presidente di questa commissione -
"… alla fine del 1999 non erano
arrivati tutti gli obiettivi"
- perciò nel primo anno non si
era stati in grado, seppure il primo anno volesse dire quattro anni
di ritardo rispetto alla legge del 1995, di consegnare tutti gli
obiettivi -
"… questo comportava un
problema non da poco, sia formale che sostanziale, perché se
l'obiettivo non era assegnato, non potevamo valutare il
risultato"
.
Lo stesso problema si ripropose nel 2000, dove gli obiettivi
vennero individuati solo nel mese di luglio. Allora, gli obiettivi
sono sicuramente uno degli elementi importanti, sui quali va
incentrata l'azione politica e di riflesso l'azione amministrativa
che dovrebbe dare gambe e corpo alla programmazione di tipo
politico. Se gli obiettivi non ci sono o giungono in ritardo o non
sono sfidanti, come viene detto, cioè sono scontati o, peggio, come
è stato detto in audizione, sono finti, è evidente che il livello
politico, quello che dovrebbe dare gli orientamenti generali è il
primo a non rispettare le regole del gioco politico, ma che alla
fine sono le regole dell'amministrazione.
L'altro grosso elemento di debolezza nella gestione della
dirigenza è riscontrabile nell'assenza del controllo di gestione.
Voi sapete che il controllo di gestione è quel meccanismo più o
meno sofisticato, a seconda delle capacità organizzative che ha
un'azienda, che oggi anche quelle che sono definite piccole e medie
imprese non possono non adottare, per stare al passo con le
variazioni che il mercato richiede, affinché possano rimanere sul
mercato e non fallire.
La maggiore azienda di questa Regione, la Regione Valle d'Aosta,
non ha il controllo di gestione. Dice il Dott. Olivero:
"La
vostra Amministrazione non dispone di un sistema di controllo
interno, non esiste un sistema di controllo di gestione, ma questa
Regione non dispone di un sistema informatizzato strutturato per il
controllo di gestione. Anche i risultati che esaminiamo, sono
risultati di un dirigente e sono forniti dallo stesso; non siamo in
grado nell'arco dell'anno di sapere se questi risultati si stanno
raggiungendo oppure no, né abbiamo l'esito
finale"
…
Presidente
… Consigliere
Frassy, mi consenta. Non sono qui né a limitare il dibattito, né ad
interromperla. Se non capisco male, gli atti e i verbali della
Commissione di inchiesta erano, per stessa decisione della
commissione, coperti da segreto…
Frassy (FI)
… possiamo subito
sospendere il Consiglio e fare una mozione d'ordine, mi fermo,
faccio una mozione d'ordine e possiamo
ridiscuterne…
Presidente
… chiedo solo ai
componenti della commissione, se non ho inteso
male…
Frassy (FI)
… gli atti della
Commissione di inchiesta, come tutte le commissioni, sono
liberamente citabili in aula, sfido qualsiasi collega a dirmi che,
discutendo di qualsiasi evidenza passata in commissione non si
possano citare i resoconti…
Presidente
… collega Frassy,
mi faccia finire il mio ragionamento: la invito soltanto ad una non
rilettura ad hoc di quanto contenuto nel verbale, poi lei citi i
verbali nessuno glielo impedisce, ma credo che non sia proponibile
qui una rilettura ad hoc di quanto espressamente
verbalizzato…
Frassy (FI)
… ritengo che
questa sia un'interpretazione sua, Presidente, perché non sta
scritto da nessuna parte che i verbali di commissione non possono
essere riportati in aula…
Presidente
… collega Frassy,
lei su questo non conosce il Regolamento, perché lo stesso
Regolamento prevede che ciascuna commissione può decidere che, per
determinate notizie, documenti o discussioni, i suoi componenti
siano vincolati al segreto…
Frassy (FI)
… la commissione
non ha mai messo in votazione formale questa conclusione, perché il
Presidente Fiou può correggermi se sbaglio, ha ritenuto che valesse
lo stesso criterio adottato nelle altre commissioni e ha ritenuto
che nelle altre commissioni gli atti non fossero pubblici, ma
potessero essere riportati in aula. Dopodiché inviterei il
Presidente Fiou a precisare se ho detto cose sbagliate.
Presidente
La parola al Consigliere Fiou.
Fiou (GV-DS-PSE)
In commissione abbiamo discusso questa
questione per due o tre volte, anche in conclusione dei nostri
lavori, perché il problema era stato posto dal Consigliere Frassy.
Per quanto mi riguarda, e così ho precisato in commissione, la
riservatezza degli atti di una commissione di inchiesta discende da
una normativa che è quella delle commissioni di inchiesta della
Camera, alla quale ci siamo riferiti. Se qualcuno vuole citare
questioni relative agli atti della commissione, lo fa sotto totale
responsabilità personale. Quindi non è una decisione o meno della
commissione, ma, secondo me, l'applicazione pura e semplice di una
normativa esistente.
Presidente
Collega Frassy, la invito a continuare,
chiedendole la non citazione dei nomi e delle persone che sono
state audite e una non lettura dei verbali.
Frassy (FI)
Le citazioni più significative sono state
fatte.
L'altro aspetto riguarda il controllo di gestione ed è veramente
incredibile che nella maggiore azienda che opera sul territorio
regionale, la Regione Valle d'Aosta, che ha un piano triennale per
l'informatizzazione, approvato da questo Consiglio, un piano che
stanziava quasi 100 miliardi di vecchie lire, oggi nel 2003 non
esista ciò che la piccola impresa artigiana in questa regione,
quella che ha poche unità di dipendenti, riesce ad attuare e a
gestire.
Questi due aspetti, strettamente legati al modo in cui è stata
avviata la riforma attraverso la legge regionale n. 45/95 della
distinzione fra le funzioni amministrative propriamente dette e
politiche non può non avere una responsabilità di tipo politico.
Responsabilità di tipo politico, che è ancora più grave quando il
Presidente della Commissione di valutazione ha dichiarato che ha
avuto ad oggi, cioè a ieri quando è stato audito, un solo incontro
con il Presidente della Regione, nonostante avesse fatto più volte
richieste di incontrare il Presidente della Regione e ritenesse che
fosse quanto meno funzionale al meccanismo della Commissione di
valutazione che ci fosse almeno un incontro annuale con la Giunta
stessa.
Allora come si fa a dire che la legge regionale n. 45 è una
legge che deve essere ancora rodata, è una legge innovativa, è una
legge che comunque ha portato a un cambiamento significativo? Non
so se questa legge abbia portato alla deresponsabilizzazione di
dirigenti, o se abbia portato invece al disimpegno del livello
politico rispetto a quella che è la struttura amministrativa e
burocratica.
La sensazione politica che traiamo è quest'ultima: che ci sia
stato un disimpegno della classe politica rispetto alla struttura,
in quanto ciò che era importante, era il risultato politico finale.
Di conseguenza penso che il cosiddetto "laisser-faire" sia il motto
con cui è stata applicata la riforma della legge regionale n.
45/95.
Ma questa non è l'unica responsabilità politica che si può
intravedere da quanto è emerso dal lavoro della Commissione di
inchiesta, perché c'è un'altra struttura poco conosciuta, ma molto
importante, che opera all'interno di questa Amministrazione, ed è
una struttura che in maniera discreta, ma precisa, puntuale,
esamina tutti i provvedimenti dirigenziali. Abbiamo constatato che
ce ne sono circa settemila ogni anno, un'enormità. Questa struttura
porta il nome di "Servizi Segreteria di Giunta" e io ho avuto modo
di approfondire il meccanismo di funzionamento di questa struttura,
andando a guardare come venivano registrati i provvedimenti
dirigenziali. Tutti i provvedimenti dirigenziali passano attraverso
il vaglio di questa struttura, questa struttura dà un numero di
registrazione, per l'appunto, e fa un controllo di tipo formale,
non vincolante, nel senso che quel controllo - indipendentemente
dai rilievi che può evidenziare - non ha il potere di bloccare
l'atto amministrativo. Ebbene, mi sono preso il lavoraccio di
andare a guardarmi i provvedimenti dirigenziali che dal 1998 al
2002 l'Ufficio stampa della Presidenza della Regione aveva
adottato, e sono rimasto esterrefatto dalla reiterazione dei
rilievi pesanti, gravi, che venivano annotati da questo ufficio e
che non lasciavano esito alcuno in capo al provvedimento. Questa è
una situazione che è iniziata nel 1998 e che è andata avanti fino
al 2002. Mi rendo conto di parlare di cose che possono lasciare
perplessi, perciò penso di poter dare lettura dei provvedimenti
dirigenziali, che hanno natura pubblica. Il provvedimento n. 7097
del 21 dicembre 1998, uno dei tanti provvedimenti di liquidazione
di fatture relativo alla mostra "Montmartre", il rilievo fatto dal
Servizio Segreteria di Giunta è:
"Gli atti non appaiono
trasparenti, non essendo indicato l'oggetto delle singole
fatture"
.
Con questo provvedimento il Dirigente, Maccari, diceva che era
necessario provvedere alla fornitura di beni e servizi e con quello
impegnava la somma che riteneva di impegnare. Nell'aprile 1999 su
un altro provvedimento dirigenziale dello stesso dirigente, datato
12 aprile, la Segreteria dice:
"Si precisa che il presente
provvedimento è pervenuto a questa Segreteria il 9 aprile"
, ma
non dell'anno dopo, dell'anno stesso; perciò anche nella gestione
della protocollazione e delle tempistiche c'era il caos più totale.
Su un provvedimento che liquidava delle fatture relative alla
mostra del Baron Bich, del giugno 1999, la Segreteria dice che
nella sostanza l'atto configura un caso di maggiore spesa per
l'attività espositiva della Regione, svolta nel 1998, con oneri a
carico del 1999, e come tale dice che sarebbe stato più corretto
impostarlo nel senso di deliberazione di provvedimento a sanatoria.
Queste sono annotazioni che possono essere poco significative.
Diverso invece è quando si legge in un provvedimento, inerente
sempre ad una mostra, che verranno spesi 450 milioni di lire, senza
dire quali sono i servizi e quali sono i costi dei singoli servizi
ma dando un elenco, e scrivendo nell'elenco che il compenso di 450
milioni, oltre all'acquisto dei cataloghi, il coordinamento degli
allestimenti e quant'altro, c'è il compenso dei membri del comitato
tecnico scientifico responsabile della mostra. Scrive il servizio:
"Sarebbe auspicabile che i costi di ogni singola voce di spesa
fossero evidenziati accanto ad ognuna, suscita qualche perplessità
l'onere per il pagamento di un non meglio identificato comitato
tecnico scientifico, responsabile della mostra. Chi lo ha nominato?
Chi ha deciso il compenso? Da chi è formato?"
Risposte che non
sono mai giunte. Il provvedimento, questo come gli altri, andava
avanti. Evito di rileggere note che sono uguali nella sostanza. Su
un altro provvedimento, che riguardava gli scostamenti di spesa
delle mostre, perché anche in questo caso gli scostamenti di spesa
erano una costante, si dice che i provvedimenti sono carenti di
motivazione e pertanto illegittimi, e si pongono in riferimento a
tre tipologie.
La tipologia della spesa, che ha portato lo scostamento
dell'importo previsto e impegnato, trattandosi di spese già
sostenute non dovrebbe essere difficile elencarle; si contesta la
tempistica in quanto gli atti devono essere adottati per dar corso
ad attività della pubblica amministrazione e non dopo che
l'attività si è già consumata; il terzo rilievo di questo
provvedimento è che l'imputazione della spesa è sul 2002, anche se
in uno dei due provvedimenti l'anno indicato era errato, perché era
il 2001.
Vi sono altri provvedimenti, che giungono in anticipo rispetto
alle date che vengono annotate, in quanto giungono in Segreteria il
25 marzo provvedimenti datati 27 marzo 2002. Velocemente ancora, a
campione, due annotazioni che riguardano sempre il 2002. Su una
sanatoria inerente la mostra di Turner ci sono tre date
significative: il provvedimento dirigenziale del 6 settembre 2002,
il 4 dicembre 2001 è pervenuta la fattura, che si liquida a
sanatoria, datata 1° dicembre 2000, perciò la fattura è datata 1°
dicembre 2000, si dice che è pervenuta il 4 dicembre 2001 e viene
liquidata il 6 settembre 2002.
L'Ufficio di Segreteria fa una serie di rilievi; tra l'altro
dice che al punto 1° delle premesse si sostiene che all'impegno
della spesa per le iniziative avrebbe dovuto procedere il
dirigente; questo non è vero, scrive la Segreteria di Giunta, la
sopraccitata deliberazione impegnava già i fondi necessari e ogni
ulteriore maggior spesa avrebbe dovuto essere autorizzata
dall'esecutivo. Negli altri rilievi dice che se è comprensibile il
ritardo, dovuto al fatto che la fattura sia pervenuta un anno dopo,
non si capisce perché si provveda solo ora all'impegno di spesa. La
sanatoria, aggiunge poi, non è motivata.
Tenete presente, colleghi consiglieri, che le note che vi ho
letto sono un'inezia rispetto alla quantità
monumentale… queste sono solo le note
estrapolate dai provvedimenti… sono una
quantità monumentale che fra l'altro non ha pari rispetto agli
altri dirigenti, e non sono redatte dall'ultimo funzionario assunto
a concorso, ma sono redatte da due dirigenti e di questi due uno
svolge anche funzioni di coordinatore. Allora diventa difficile
capire quale sia il senso di far lavorare una struttura, di far
annotare questi rilievi e poi non farne niente. La conclusione è
questa: questi rilievi sono rimasti per cinque anni all'interno dei
provvedimenti dirigenziali e probabilmente lo sarebbero rimasti per
l'eternità, se non fosse accaduto ciò che è accaduto.
Allora questa è la seconda responsabilità politica: non si può
impegnare un servizio e all'interno di questo servizio coinvolgere
un dirigente e addirittura un coordinatore, per vagliare la
legittimità, per verificare formalmente la correttezza degli atti,
per fargli scrivere pagine e pagine di rilievi che vengono
sistematicamente reiterati da alcuni dirigenti, che ritengono di
essere al di sopra delle regole. E quando in commissione abbiamo
domandato se aveva senso questo lavoro, se non si fossero fatti
prendere da scoraggiamento, la risposta che è emersa è stata
pesante, perché, seppure con l'imbarazzo della risposta che veniva
fornita, è stato detto che queste cose erano a conoscenza della
Giunta, in quanto le funzioni svolte da quella Segreteria erano
funzioni di tipo fiduciario, erano funzioni che portavano quella
Segreteria a svolgere anche rapporti in seno alle riunioni di
Giunta e che seppure in maniera informale queste cose erano a
conoscenza della Giunta.
Allora vedete che dalla disamina dei fatti, le valutazioni
politiche portano alla fine ad individuare delle responsabilità di
tipo politico, e sono responsabilità che dovranno essere oggetto di
ulteriori considerazioni e noi aggiungiamo provvedimenti.
Non crederete, colleghi, che il sottoscritto, il collega Fiou,
Presidente, e gli altri colleghi Commissari della Commissione di
inchiesta si siano divertiti a passare tre mesi, incluse le
festività, a ritmi massacranti per arrivare qui, fare una relazione
e dire: "Grazie, arrivederci, è finito"? Penso che, al di là delle
parole, che sono state fatte oggi, ci debbano essere degli impegni
politici, ci debbano essere degli indirizzi politici. È impensabile
che, a fronte della situazione che è emersa, a fronte della fretta
che è stata posta, tutto finisca con una bella chiacchierata.
Ognuno esprime il suo punto di vista, ognuno commenta, e poi alla
fine: "Grazie, arrivederci, siamo a fine legislatura".
Noi riteniamo e ci aspettiamo che in quella che sarà la replica
del Presidente Louvin escano delle indicazioni, che siano più
precise di quanto non possano essere state le indicazioni emerse
nella sua relazione di stamani, dove dopo aver dato sostanziale
lettura sintetica della relazione della Commissione di indagine
amministrativa, si è poi fatto coinvolgere da quello che è il suo
abito mentale e professionale, per cui non voleva i processi del
suo "excursus", ma alla fine ha fatto una piccola difesa di
ufficio. Ha parlato di errore umano, ha detto che gli obiettivi
dell'Ufficio stampa sono conseguiti e che perciò il fine giustifica
i mezzi - questo lo dico io, ma questa era la sostanza fra le righe
-, ha detto che c'è una trattativa privata non esplicita e che
questa nuova figura giuridica entra di diritto nelle tipologie con
cui questa amministrazione opera, sostenendo che d'altronde è solo
quell'editore che può fornire quel libro e che non può essere un
altro editore a fornire il libro che non ha stampato.
Ora, questo forse apparentemente è vero, però sappiamo bene che
molti libri non li compriamo per quello che contengono in maniera
analitica dalla prima all'ultima pagina, ma li compriamo molte
volte perché sono libri di rappresentanza, sono dei bei testi
fotografici. E perciò li compriamo solo per il fatto che ci servono
dei libri che parlino della montagna, del paesaggio, delle
tradizioni, e sicuramente penso che ci sia una vasta scelta fra i
prodotti già editi in questi settori.
Allora le conclusioni penso che dovranno essere più concrete di
quanto non lo siano state fino ad oggi e noi su questo, seppure in
maniera minimale, consapevoli del fatto che grandi conclusioni a
fine legislatura non possono essere tracciate, perché
rischierebbero di cadere nel vuoto e di non avere il tempo di
essere realizzate, presenteremo due risoluzioni che affrontano due
questioni, apparentemente minimali, ma riteniamo che abbiano un
loro significato.
In estrema sintesi, con la prima risoluzione chiediamo che per
una questione di trasparenza, di correttezza, di immediatezza nella
valutazione degli oggetti contenuti nei provvedimenti
amministrativi tutti, dalle deliberazioni dell'Ufficio di
Presidenza del Consiglio, passando ai provvedimenti dirigenziali,
arrivando alle deliberazioni di Giunta, che nel titolo della
deliberazione ci sia l'impegno della Giunta a dare disposizioni,
affinché venga messo in chiaro l'oggetto e l'impegno di spesa.
L'impegno di spesa è uno degli elementi che riteniamo salienti
nella valutazione dell'interesse che può avere o meno un atto, nei
nostri atti amministrativi l'impegno di spesa non c'è quasi
mai.
L'altra questione concreta che poniamo con la seconda
risoluzione, forse più delicata, sulla quale una risposta va data,
è di valorizzare il lavoro svolto dal Servizio Segreteria di Giunta
della Presidenza. Quel lavoro di cui vi ho dato una sintetica e
veloce cognizione attraverso la lettura di alcuni rilievi che
ritenevo significativi fra i tanti, non può continuare ad essere un
lavoro fine a sé stesso, ossia un lavoro inutile che non incida
assolutamente. E anche su questo chiediamo determinati
provvedimenti.
Penso che la mia riflessione politica possa chiudersi,
sostenendo che è stato un lavoro impegnativo, ma che è stato un
lavoro interessante e importante: importante perché pensiamo che
con il contributo di tutte le forze politiche sia emersa una realtà
che non tutti i consiglieri potevano aver presente, ma lasciatemi
la malignità di dire che forse nemmeno tutti gli Assessori avevano
con piena consapevolezza cognizione, altrimenti forse non saremmo
arrivati alla situazione in cui siamo giunti.
Ultima annotazione. Noi ci siamo soffermati su un unico ufficio,
noi siamo convinti che sia comunque un'eccezione quanto accaduto
rispetto alla prassi, però è evidente che i meccanismi di controllo
della dirigenza attraverso la legge n. 45/95 non sono stati finora
gestiti in maniera funzionale da questa classe politica. E allora
forse è opportuno che anche qui qualche riflessione venga fatta, e
venga fatta in fretta, perché se è vero che il Consiglio fra
quindici giorni o poco più ha finito il suo mandato, è altrettanto
vero che la macchina amministrativa non si ferma. Ed è altrettanto
vero che la macchina amministrativa mese dopo mese continuerà ad
operare e probabilmente il prossimo Consiglio su questi argomenti
potrà iniziare a metterci la testa non prima della dopo pausa
estiva, il che vuol dire far passare altri sei mesi. Forse sarebbe
opportuno cercare di guadagnare tempo.
Risoluzione Viste le relazioni conclusive della "Commissione
d'indagine amministrativa interna sul funzionamento e sull'attività
amministrativa dell'Ufficio Stampa della Giunta regionale" e della
"Commissione consiliare d'inchiesta";
Considerato che l'azione dell'Amministrazione regionale deve
essere fondata sui principi di legittimità, correttezza e
trasparenza degli atti amministrativi;
Ritenuto che l'individuazione dell'oggetto e dell'importo
impegnato siano elementi salienti ai fini di un'immediata
identificazione ed inquadramento dell'atto amministrativo;
Il Consiglio regionale
Impegna
Il Presidente della Regione e il Presidente del Consiglio ad
emanare le necessarie disposizioni, affinché l'oggetto e l'importo
complessivo della spesa previsti da ogni singolo atto
amministrativo - Provvedimenti dirigenziali, Deliberazioni di
Giunta, Deliberazioni di Consiglio, Deliberazioni Ufficio di
Presidenza - siano esplicitati nella copertina del medesimo e
compaiano nel cosiddetto titolo del provvedimento.
F.to: Frassy - Tibaldi - Lattanzi
Risoluzione Viste le relazioni conclusive della "Commissione
d'indagine amministrativa interna sul funzionamento e sull'attività
amministrativa dell'Ufficio Stampa della Giunta regionale" e della
"Commissione consiliare d'inchiesta";
Rilevato che tutti i Provvedimenti Dirigenziali, adottati da
codesta amministrazione, sono soggetti a registrazione e a
controllo formale, non vincolante gli atti medesimi, da parte dei
Servizi di Segreteria della Giunta regionale, i quali formalizzano
comunque i propri rilievi con note in calce;
Considerato che l'azione dell'Amministrazione regionale deve
essere fondata sui principi di legittimità, correttezza e
trasparenza degli atti amministrativi;
Ritenuto, nelle more di una più ampia ed organica revisione
delle procedure di organizzazione interna, di valorizzare il lavoro
svolto dai Servizi di Segreteria della Giunta regionale al fine di
garantire una piena correttezza dell'azione amministrativa;
Il Consiglio regionale
Impegna
la Giunta a:
1) ad individuare un meccanismo di controllo interno che, in
seno all'attività attualmente già svolta dai Servizi di Segreteria
della Giunta regionale, consenta di rendere vincolanti ai fini
dell'efficacia dei Provvedimenti Dirigenziali i rilievi contenuti
nelle note redatte;
2) a considerare ai fini della determinazione della retribuzione
di risultato anche l'incidenza, con criteri a definirsi, dei
rilievi contenuti nelle note redatte dai Servizi di Segreteria
della Giunta;
3) a riferire entro il 14 aprile 2003 al Consiglio.
F.to: Frassy - Tibaldi - Lattanzi
Président
La parole au Conseiller Cottino.
Cottino (UV)
È già stato ricordato da più parti che la
Commissione di inchiesta, voluta da questo Consiglio, porta oggi in
discussione il risultato del suo lavoro; un lavoro per certi
aspetti ingrato, che ci ha visto impegnati in questi tre mesi o
poco più in modo molto pregnante, che non è dato solo dal numero di
riunioni, sicuramente alto se si tiene conto del periodo assai
breve in cui si è svolto in nostro lavoro, ma soprattutto del tempo
che ci ha visto impegnati per analizzare con cura documenti e
audizioni che dovevano aiutarci nel nostro compito. Che dovevano
aiutarci soprattutto a capire dove vi erano carenze nel sistema,
che aveva permesso il crearsi di situazioni non così limpide e
trasparenti come nel sistema pubblico dovrebbe essere.
Va subito però sottolineato che una commissione di inchiesta
amministrativa interna era già stata nominata dalla Giunta
regionale in data 18 novembre u.s., il cui compito era quello di
esaminare l'attività dell'Ufficio stampa della Giunta regionale e
verificare le procedure amministrative seguite dallo stesso
nell'ambito delle proprie competenze. Dunque, per molti aspetti,
anche se in modo più generalizzato per la Commissione istituita da
questo Consiglio, i compiti delle due commissioni erano simili e in
qualche modo complementari. Sarebbe però poco corretto non
sottolineare che la nostra commissione è stata costituita anche
perché, al di là del ruolo di complementarietà con fini più
generali e meno legati alla settorialità, vi era da più parti un
certo scetticismo sul lavoro che la Commissione amministrativa
avrebbe svolto. E questo scetticismo, più volte sottolineato, è
stato il motivo base per cui certe forze politiche hanno richiesto
a più riprese la costituzione della Commissione di indagine del
Consiglio. Da parte del gruppo dell'"Union Valdôtaine" questo
scetticismo non esisteva.
Le persone chiamate a comporre questa commissione erano per noi
la più ampia garanzia. Chi conosceva queste persone, chi conosceva
il loro curriculum lavorativo, chi soprattutto ne conosceva la loro
probità, sapeva benissimo che non avrebbero potuto in alcun modo
essere condizionati. Non sarebbero stati condizionati dalla loro
posizione di ex dirigenti, anzi, questa loro esperienza sarebbe
stata sicuramente utile - come in effetti si è dimostrato - nel
lavoro da loro svolto; non sarebbero stati condizionati dal clima
che si era instaurato a livello dirigenziale, ma soprattutto non
sarebbero stati condizionati da chi li aveva nominati. Quest'ultima
era forse la paura più evidente che si poteva cogliere in chi vede
"l'orco nero" dietro ogni angolo, in chi vede dietrologia in ogni
azione politica, perché questo è in alcune forze politiche il modo
più comune di operare.
Se quanto detto è vero - e io ne sono convinto - è del tutto
evidente che il lavoro della commissione amministrativa sarebbe
stato importante, completo, malgrado il poco tempo a loro
disposizione e dal punto di vista qualitativo sarebbe stato
preciso, e forse per paura di essere accusati di non essere
sufficientemente severi, anche troppo sbilanciato verso una
pignoleria, che non sempre è logico e possibile applicare.
Un esempio per tutti: è inimmaginabile che per il ritiro estivo
di una squadra di calcio di serie A si possa fare una gara di
appalto per la scelta dell'albergo, questo è già stato ricordato
dal Presidente Louvin stamani, ma voglio risottolinearlo perché mi
pare di non secondaria importante.
Dicevo, fare una gara, come se si potesse imporre alla Juventus
o ad un'altra squadra di serie A un albergo piuttosto che un altro,
perché questo è più conveniente per l'Amministrazione regionale.
Sarebbe come rinunciare a priori alla possibilità di avere un
ritiro della squadra di calcio. Infatti, sono le squadre che fanno
i sopralluoghi e che scelgono gli alberghi, con parametri che sono
diversi da quelli comunemente analizzati da un normale turista,
perciò un'amministrazione impostata tradizionalmente con atti
meramente esecutivi, non potrebbe organizzare ritiri di squadre di
calcio di un certo livello perlomeno.
È perciò normale che un'organizzazione basata su bilanci
gestionali con più flessibilità si impone, perché alla fine
l'amministrazione deve solo scegliere, o prendere o lasciare, non
ha altre possibilità. Questo esempio l'ho fatto per dimostrare le
affermazioni fatte e non vuole né nascondere, né annacquare altre
situazioni che dovevano e potevano essere condotte in maniera
diversa, e in cui vi sono stati anche degli abusi
comportamentali.
Prima di fare alcune osservazioni sul lavoro della Commissione
di inchiesta, voglio precisare che la commissione ha lavorato in
modo da raggiungere una relazione finale unitaria, e di questo
voglio darne pubblicamente atto, anche e per certi aspetti
"soprattutto" ai componenti della minoranza. Qualcuno ha detto:
"Attenzione che, di fronte a relazioni firmate da tutti, non si può
tornare indietro!". Credo che chi ha firmato quella relazione non
ha nessun timore e non ha neppure nessuna intenzione di tornare
indietro, però vorrei sottolineare anche che oltre alla relazione,
tutti i gruppi e in particolare quei gruppi che hanno fatto queste
affermazioni, hanno svolto in Consiglio delle argomentazioni che
vanno ben al di là di quella che è la risoluzione e di cui credo
che gli stessi gruppi, per affermazioni fatte anche all'interno
della commissione stessa, vogliono che si tenga conto.
Per raggiungere questo obiettivo è chiaro che abbiamo dovuto
tutti rinunciare a qualcosa di nostro, a qualcosa di cui eravamo
convinti, e in particolare si è rinunciato al gioco delle parti,
altrimenti alla relazione unitaria non si sarebbe potuto giungere.
Non credo però che sia superfluo ricordare che anche da parte della
maggioranza ci sia stata collaborazione, sia all'interno della
commissione sia all'esterno, e dico anche all'esterno perché in
questa ottica va letta la disponibilità dimostrata prima con una
proroga dei lavori della commissione, quando c'era già una
relazione pronta, e poi soprattutto con la convocazione di un
Consiglio apposito per affrontare questo argomento. Voglio
ricordare la disponibilità che abbiamo dimostrato nel far slittare
fino ad oggi questa convocazione, per dare modo a tutti di leggere
e valutare con molta attenzione e poter commentare con maggior
conoscenza la relazione e i lavori della commissione. A questo
punto non riesco a capire l'accusa che ci viene fatta, di aver
voluto chiudere i lavori della commissione in tutta fretta. Non so
se da parte di qualcuno si pensava di chiudere la relazione della
Commissione di inchiesta nella prossima legislatura: se così è,
ricordo che la cosa non è possibile sotto l'aspetto regolamentare.
Credo che chi ha fatto quella affermazione lo sappia benissimo.
Voglio sottolineare, altri lo hanno già fatto, ma lo voglio
ribadire, che il merito più grande di questo risultato di
unitarietà va attribuito al Presidente Fiou, che con il suo
comportamento paziente e "super partes", o come ha detto qualcuno,
con la sua serenità e imparzialità, ha trasmesso questo stato
d'animo anche alla commissione e con questo spirito ha cercato di
farla lavorare. Va poi anche riconosciuto al Presidente Fiou di
aver svolto una gran mole di lavoro con serietà e capacità. Nessuno
può riconoscerlo meglio dei commissari interessati, che hanno
potuto valutare sulla loro pelle l'onerosità del lavoro svolto
dalla commissione, e naturalmente "in primis" e in forma maggiore
da parte del suo Presidente.
Mi voglio unire infine ai ringraziamenti che il Presidente ha
fatto, in particolare a quei dirigenti e funzionari che hanno
seguito la commissione con molta disponibilità, ma anche con grande
capacità e professionalità.
Come è già stato indicato nella prima parte della relazione
della nostra commissione, i lavori e le risultanze finali risentono
dei limiti in cui la stessa si è trovata ad operare. Il primo è
stato il limite temporale, questo dobbiamo ammetterlo, ma non è
dipeso dalla volontà del Consiglio o della commissione, è dipeso
soprattutto dal momento in cui certe cose sono avvenute e dalla
necessità di chiudere i lavori della commissione stessa.
Questo ha sicuramente condizionato il nostro operato, così come
credo abbia condizionato l'operato della Commissione d'inchiesta
amministrativa, poiché non ci ha forse permesso un sufficiente
approfondimento di tutti i problemi che sono stati affrontati. Un
altro limite è sicuramente dato dal fatto che anche per questioni
di tempo, così come previsto dalla delibera istitutiva della
commissione, ci siamo limitati ad analizzare soprattutto due
settori: l'Ufficio stampa della Presidenza della Regione e il
Dipartimento turismo, sport e trasporti, per cui è bene fin da
subito chiarire che certe affermazioni contenute nella relazione
non possono assolutamente essere generalizzate a tutta
l'Amministrazione.
Per ora voglio sottolineare che chi ha avuto il coraggio di
generalizzare questa situazione, se ne assume completamente la
responsabilità. Io sono convinto che la situazione in altri settori
non sia uguale a quella dei settori analizzati; sono convinto che
vi sono molti settori che sono funzionanti, pur applicando
correttamente le norme vigenti. Pertanto credo che sia una offesa
non indifferente ai dirigenti e ai funzionari di settori non
analizzati cercare di attribuire loro le stesse colpe o
manchevolezze.
Chi poi oggi è atterrito dalla situazione attuale significa che
ha dimenticato la "tangentopoli valdostana", che non è avvenuta per
i motivi sottolineati, ma per altri che ritengo ancora meno nobili.
E voglio ricordare che, se la mia memoria funziona ancora, queste
vicende dovrebbero collocarsi verso la fine del 1991, inizio 1992,
e ogni riferimento alle date non è puramente casuale. Una cosa è
certa ed è che non tutto ha funzionato al meglio, tant'è che il
nostro obiettivo principale era quello di verificare la normativa
su cui si basa il sistema amministrativo regionale. Verificarne le
anomalie, facendone un'analisi critica, che possa in seguito
permettere agli organismi politici e non di tarare meglio le
eventuali modifiche che dovessero rendersi necessarie. Nessuno di
noi credo ha mai pensato che ciò che è successo si fosse verificato
solo a causa dell'infedeltà di qualcuno, o che il tutto fosse solo
frutto di impreparazione alle novità. Per amore della verità,
ritengo però giusto sottolineare che ogni nuovo meccanismo
necessita di un rodaggio. Un rodaggio che può essere più o meno
lungo, più o meno specifico a seconda della complessità che ha la
nuova struttura. Figuriamoci se di rodaggio non ne aveva bisogno il
nuovo tipo di organizzazione che l'ente pubblico in generale si è
dato negli anni '90.
In Valle d'Aosta questa nuova organizzazione è stata
regolamentata dalla legge n. 45/95, legge che, oltre ad un radicale
cambiamento dell'organizzazione, prevedeva anche un cambiamento di
mentalità non indifferente. Un cambiamento di mentalità che vedeva
e vede tutt'oggi per molti aspetti coinvolti non solo i dirigenti a
tutti i livelli, ma anche l'amministratore politico. Le finalità
della legge n. 45 sono già state richiamate, così come sono state
richiamate le funzioni della direzione politica e della direzione
amministrativa, così come sono stati richiamati da più parti i
compiti dei dirigenti e i compiti dei funzionari. E io credo di
poter affermare in tutta tranquillità che queste rimangono attuali,
che queste rimangono importanti. Il semplice fatto però - dobbiamo
ammetterlo, non avendo l'intenzione di nascondere niente - che ci
possano essere state delle interpretazioni diverse dimostra che
qualcosa non ha funzionato, che qualcosa è da modificare o
perlomeno da chiarire. Ora, la legge n. 45 è fra le più moderne e
innovative che esistono sul territorio nazionale, e questo non lo
dico io, lo dice il Prof. Carrozza - e so che al collega Frassy
questo non farà molto piacere -, ma sono convinto che
l'affermazione fatta dal Prof. Carrozza non sia estemporanea, ma
sia un'affermazione fatta da una persona preparata nel settore, una
persona che conosce non solo la realtà dell'Amministrazione
valdostana ma anche di altre realtà regionali e nazionali.
Se si è permesso di fare certe valutazioni, significa che queste
non possono che essere reali. Non posso immaginare che un
professionista di quel livello si possa permettere di fare delle
valutazioni che poi non risultino valide e reali. Perciò la legge
n. 45 va difesa, anche se la sua applicazione va completata, consci
che il nuovo modello dell'amministrazione comporta per i dirigenti
la necessità di interventi formativi piuttosto complessi. Vi sono
dei limiti e su questi è necessaria la piena consapevolezza da
parte di tutte le parti interessate, ma ci deve essere altrettanta
consapevolezza che non esistendo modelli organizzativi perfetti.
Non è con le modifiche alla legge n. 45 che ci si mette al riparo
da ogni possibile sorpresa. Nell'ottica perciò di migliorarne il
più possibile sia il funzionamento che la sua corretta
applicazione, la Commissione di inchiesta ha sollevato tutta una
serie di criticità, cercando in alcuni casi di ipotizzare delle
soluzioni migliorative. Non voglio qui ripeterle tutte, sono già
state elencate e sono chiare nella relazione finale della
commissione stessa. Credo però che su alcune cose sia giusto
addentarci un pochino.
"In primis", credo che la questione mancanza di controlli vada
approfondita, a cominciare da quando la legge n. 45 è stata
approvata ed anche alla luce della situazione attuale. La legge n.
45 infatti era destinata ad operare in un sistema, in cui erano
ancora operanti i controlli sia preventivi che esterni di
legittimità su tutti gli atti di gestione. La sua filosofia è stata
quella di attenuare i controlli interni preventivi, fermi restando
i controlli esterni, e di sostituirli con controlli di tipo
gestionale di risultato. Con l'abolizione dei controlli esterni di
legittimità, il sistema ha iniziato a perdere qualche colpo. La
legge n. 45 prevedeva controlli di legittimità interni preventivi
solo per gli atti amministrativi compiuti dalla Giunta, ma non per
gli atti compiuti dai dirigenti e dai funzionari, che erano
affidati al controllo esterno. Questa è la situazione. I dirigenti
di primo, secondo, terzo livello, si sono trovati improvvisamente
ad operare in un sistema del tutto privo di controlli interni ed
esterni sulla questione della legittimità. Semplici negligenze,
ritardi, sanatorie, eccetera, si sono spesso aggravati perché la
mancanza di controlli successivi e la contestuale difficoltà ad
avviare efficaci controlli di gestione ha impedito a queste
manchevolezze di emergere e di trasformarsi poi in
illegittimità.
Altro limite della legge n. 45 è quello, tra l'altro reso più
vistoso dalla sopravvenuta abrogazione dei controlli esterni, che
la gerarchia fra i dirigenti dei vari livelli è stata troppo
fortemente attenuata, in particolare sembra che sia accaduto che, a
fronte di una struttura organizzativa per certi aspetti ancora
piramidale, si è previsto un rapporto quasi esclusivamente
manageriale, con la conseguenza che è stato previsto solo come
eccezione l'avocazione di atti da parte dei dirigenti di livello
superiore nei confronti dei dirigenti di livello inferiore, e
questo ha diffuso un'abitudine comportamentale negativa di non
effettuazione di nessun controllo di legittimità sull'operato dei
dirigenti delle strutture inferiori con una pericolosa
deresponsabilizzazione dei dirigenti superiori nei confronti
dell'operato di dirigenti subalterni.
Su questo già in commissione ho avuto sempre parecchi dubbi,
perché ritengo che la legge n. 45 prevedesse, soprattutto per
quanto riguarda il coordinatore, dei momenti di controllo di
responsabilità della dirigenza dei livelli inferiori. Qualcuno
sostiene che questo fatto è aggravato perché talora i dirigenti
sono cosiddetti "esterni" e dunque in qualche modo sono estranei
alla struttura dirigenziale della Regione.
È chiaro che in un simile contesto il primo obiettivo dovrebbe
essere quello di operare in due direzioni sulla legge n. 45: la
responsabilizzazione dei dirigenti, anche della legittimità degli
atti emanati da essi stessi e dai rispettivi funzionari da essi
delegati; accentuare i poteri di direzione e controllo dei
dirigenti di primo livello sui livelli subalterni e naturalmente
anche sull'andamento gestionale dei servizi loro affidati. La
commissione ha seguito questa impostazione: non accantonare la
"riforma 45", che ritiene tuttora valida, anche se non tutti i
commissari la pensano allo stesso modo, ma di insistere nella sua
filosofia, accentuando gli elementi di responsabilità della
dirigenza e una generale responsabilizzazione in temi di controlli
di legittimità.
Questo senza nostalgia particolare "dell'ancien régime", ma con
la convinzione della necessità anche fra le altre cose di
autotutela dell'organismo politico. A questo proposito credo che la
tecnica dei controlli a campione potrebbe essere uno strumento
molto valido, sono invece molto perplesso a livello personale su un
controllo delegato ad un ipotetico comitato di utenti, che
renderebbe l'azione amministrativa più lenta e macchinosa, anche se
sarebbe un modo come un altro per allargare la democrazia.
Credo sia giusto sottolineare come la commissione, senza
rinnegare o sminuire quanto fatto sinora, abbia rilevato la
necessità di uno sforzo teso in direzione della formazione
manageriale e gestionale dei dirigenti di tutti i livelli, del
potenziamento degli strumenti contrattuali con riferimento a tutto
il personale dipendente, che valorizzino la cultura del risultato e
dell'obiettivo del lavoro collegiale e della collaborazione
verticale e orizzontale, finalizzata al risultato.
È da prendere in considerazione, parallelamente a queste
iniziative, anche l'opportunità di stipulare una convenzione con
l'Università della Valle d'Aosta, per l'istituzione di un corso di
alta specializzazione in amministrazione pubblica per la formazione
dei dirigenti. Attenzione però a fare anche qui "di ogni erba un
fascio". Per fortuna, l'Amministrazione dispone già di personale
che ha preparazione, serietà, professionalità, che è in grado di
far funzionare la macchina amministrativa. Attenzione inoltre che i
cosiddetti "obiettivi sfidanti" e a certe affermazioni che qui
ricordava il Consigliere Frassy, fatte dalla Commissione di
valutazione per il controllo di gestione, che porta ad un assunto
di questo tipo: siccome tutti i dirigenti hanno raggiunto gli
obiettivi, significa questo che gli obiettivi non solo non erano
sfidanti, ma erano poco seri, addirittura qui oggi qualcuno li ha
definiti finti. Credo che fare affermazioni di questo genere sia
perlomeno molto imprudente e superficiale.
Anche altri settori meriterebbero particolare attenzione, ma,
come già detto all'inizio, non voglio tediarvi, sono già stato
anche troppo lungo, e confido nel fatto che abbiate letto con
attenzione le relazioni. Con più tempo a disposizione la
commissione avrebbe forse potuto fare proposte più puntuali, e
respinti i tentativi di voler predeterminare certe scelte, che non
spettavano ad una commissione di inchiesta, ma ad organismi
politici, ritengo che la lettura di questa relazione così come
degli altri apporti che sono stati portati dal dibattito, possa
essere utile a chi - penso al Consiglio della prossima legislatura
- dovrà mettere mano a tutta la problematica dell'organizzazione
amministrativa della nostra Regione.
È questa la soddisfazione finale di qualcuno che ha passato
parecchie ore in riunione a sentire audizioni, a cercare di
analizzare determinati risultati, con la convinzione di poter
essere utili se non a questo Consiglio, almeno al prossimo.
Président
La parole au Conseiller Curtaz, pour
motion d'ordre.
Curtaz (PVA-cU)
Solo per annunciare il deposito da parte
del nostro gruppo di una risoluzione che va nel senso indicato nei
nostri interventi.
Risoluzione Il Consiglio regionale
Preso atto del contenuto delle relazioni della Commissione di
indagine amministrativa e della Commissione d'inchiesta, relative
all'attività dell'ex-Capo Ufficio Stampa della Giunta, presentate e
discusse nell'odierna seduta straordinaria del Consiglio
regionale;
Fa proprio il contenuto di tali relazioni e esprime
apprezzamento per il lavoro svolto;
Ritiene che una profonda riflessione vada svolta in ordine alle
cause che hanno prodotto le gravi criticità evidenziate;
Osserva che, in presenza di un rapporto fiduciario, la
responsabilità politica dell'accaduto debba ricondursi a coloro che
tale rapporto hanno instaurato e mantenuto;
Impegna
il Consiglio regionale e la Giunta, all'esito dell'odierno
dibattito, ad approfondire ulteriormente le criticità
dell'ordinamento, predisponendo gli atti normativi ed
amministrativi idonei al superamento delle irregolarità e delle
anomalie riscontrate.
F.to: Curtaz - Squarzino Secondina - Beneforti
Président
La parole au Conseiller La Torre.
La Torre (SA)
Vorrei iniziare con l'affermazione che le
commissioni hanno ben lavorato, e condivido l'invito che è stato
fatto a mantenere la discussione in uno stretto ambito politico, ed
è proprio su tale terreno che vorrei svolgere il mio breve
intervento, per meglio precisare il pensiero della "Stella
Alpina".
Non è certo con piacere che abbiamo letto, come amministratori,
le relazioni delle commissioni e neanche poi con molto stupore,
perché queste distorsioni si intravedevano ed emergevano già nel
mese di dicembre. Credo che le commissioni in qualche modo con il
loro lavoro abbiamo accertato che una distorsione nel sistema c'è e
oggi noi non siamo qui né per sottolinearne la gravità, né per
intervenire in modo polemico, semplicemente non prendere atto del
lavoro che ha sottolineato che questa falla c'è stata. Voglio
citare in questo caso, per aggiungere altre riflessioni al
dibattito, solo le conclusioni della commissione consiliare, quando
dice:
"Sarebbe incompleta se si fermasse a questo punto,
l'organizzazione più complessiva "dell'istituzione Regione"
comprende organi politici il cui ruolo nelle vicende analizzate
viene poco evidenziato, tali organi potrebbero soprattutto
riguardando le loro funzioni e competenze, svolgere in modo più
puntuale l'attività di indirizzo e controllo che è
propria"
.
Credo che questa conclusione ci debba far riflettere, tante
volte ho sentito colleghi consiglieri regionali lamentarsi di
essere poco partecipi, di non essere realmente partecipi dei
processi decisionali. Ma chiediamoci anche fino a che punto siamo
stati disponibili a fare delle battaglie per sostenere le nostre
idee, i nostri principi, e cosa faremo adesso, con questo
dibattito, per dare un contributo alla credibilità di tutta una
classe politica, che siamo oggi a sostenere proprio con il buon
lavoro delle commissioni.
Una credibilità che è importante, proprio perché si pone in un
momento pre-elettorale, e questo è un terreno che riteniamo di
riflessione, perché la "Stella Alpina" condivide le conclusioni che
sono state fatte dalle commissioni e proprio su queste riflessioni
credo che l'intervento compiuto del Consigliere Martin abbia
espresso una serie di indirizzi e di suggestioni, su cui questo
Consiglio dovrebbe attentamente riflettere, e approfondire, perché
sono questi gli elementi che permettono di dare delle risposte
anche all'opinione pubblica, risposte di concretezza, per
dimostrare che esiste una volontà di andare non solo ad accertare
eventuali distorsioni nel sistema, ma anche di andare a
correggerle.
Detto questo, credo che occorra fare ancora qualche riflessione
forse più politica su quelle che sono già state le conseguenze di
questa falla, che sono conseguenze di tipo politico perché sono
anche causa della posizione della "Stella Alpina" all'interno di
questo Consiglio, concretizzata nel mese di dicembre, cioè una
posizione politica che ci vede all'opposizione all'interno di
questo Consiglio. Quindi a seguito di queste conseguenze che ci
sono già state, credo che sia doveroso, quali amministratori, ma
anche nei confronti del nostro popolo, riporre la stessa domanda
che avevamo posto nel mese di dicembre sempre in modo assolutamente
non polemico, e cioè quale Valle d'Aosta vogliamo per il nostro
futuro. Certamente io dico che vogliamo una Valle d'Aosta autonoma
e libera nelle sue scelte, moderna ed efficiente, proiettata nel
futuro e in crescita. Credo che queste indicazioni e questi valori
siano valori che possano valere per tutte le forze politiche
all'interno del Consiglio.
E credo anche che, però, poi si debba, in seguito al lavoro
delle commissioni, porsi anche un'altra domanda: vogliamo anche una
Valle d'Aosta trasparente ed esemplare? Credo che anche in questo
caso la volontà di tutte le forze politiche sia quella di
rispondere un forte "sì". Ma a questo occorre allora dare un
supporto, che deriva dal confronto politico e da conseguenti
azioni, che vadano ad incidere sul funzionamento dell'apparato
amministrativo. Credo che fin qui possiamo essere tutti d'accordo.
Ma se fin qui siamo tutti d'accordo, vorrei capire cosa c'è di
diverso oggi rispetto a quello che poteva essere un dibattito che
abbiamo cercato di impostare, forse in un modo troppo pressante, me
ne rendo conto, ma il mese di dicembre era legato anche al momento
politico che si viveva - ritengo un momento non facile - forse in
modo troppo pressante, ripeto, abbiamo posto questa domanda, ma
devo anche dire che in un modo troppo leggero si è cercato di non
rispondere.
E oggi ci ritroviamo più pacatamente, anche perché i tempi sono
maturati e per tutti c'è stata una pausa che ha permesso di meglio
raccogliere le idee e di riflettere con calma, a dover discutere e
ad affrontare con serietà e sulla base di elementi certi, che sono
quelli appurati dalle commissioni, gli stessi argomenti del mese di
dicembre.
Dico questo perché in quest'aula ci siamo divisi; e non ci siamo
divisi certamente su un problema di tipo politico inteso come
programma o condivisione di obiettivi programmatici, ci siamo
divisi forse su delle posizioni da noi espresse e oggi ritrattate
in questa aula forse in modo meno pressante. Eppure questa
divisione, che oggi sfuma perché nei fatti accertati dalle
commissioni appare - in un modo su cui questo Consiglio può
incidere se lo vorrà - un qualcosa che indica una strada; una
strada che non deve vedere questo Consiglio diviso nell'affrontare
seriamente dei problemi di tipo amministrativo. Problemi che le
commissioni stesse rimandano alle valutazioni politiche, ma che
deve vedere il Consiglio unito nella volontà precisa di dare
insieme delle risposte ai cittadini, per ridare credibilità a tutta
la classe politica. Questo è un elemento importante del dibattito,
che oggi è iniziato e sicuramente sarà argomento del prossimo
Consiglio regionale.
Come ho detto, il Consiglio, su argomenti che sono a tutela dei
propri amministrati, ritengo debba trovare sempre la capacità di
confrontarsi, di dialogare, di ascoltarsi; è evidente che poi le
posizioni politiche possono essere anche le più diverse, non tutti
traguardiamo le questioni con la stessa ottica, però io credo che
non sia mai utile dividersi, quando si cerca di lavorare tutti
insieme nell'interesse del popolo valdostano e della Valle d'Aosta.
La polemica viene poco compresa all'esterno, divide e crea a volte
anche difficoltà di dialogo su questioni che, secondo me, invece
dovrebbero vederci uniti non in modo polemico, ma costruttivo.
Riteniamo che con l'intervento del Consigliere Martin, che
esprimeva con chiarezza alcune delle suggestioni della "Stella
Alpina", si siano indicati i percorsi su cui realmente e
concretamente ragionare, proprio per portare avanti un percorso di
efficienza e trasparenza della nostra macchina amministrativa. E
credo che ci si debba dare atto che anche in questo dibattito la
"Stella Alpina" non abbia voluto tenere toni tesi o rivangare
questioni che hanno generato delle profonde conseguenze politiche,
come appunto il passaggio alla opposizione di una forza di
maggioranza, e quindi apprezzando il tono del dibattito nella
speranza che si possa arrivare alla conclusione di questi lavori,
comunico che la "Stella Alpina" sta lavorando per una risoluzione -
una risoluzione che trovi l'unità del Consiglio e che riaffermi,
come è stato detto dalle commissioni, che se c'è una distorsione
nel sistema - e c'è - occorre che il Consiglio tutto ci metta mano
e dia una risposta concreta ai cittadini.
Président
La parole au Conseiller Fiou.
Fiou (GV-DS-PSE)
Chiedo una breve sospensione per una
riunione di maggioranza.
Président
Le Conseil est suspendu pendant dix
minutes.
Si dà atto che la seduta è sospesa dalle ore 19,15 alle ore
19,55.
Président
Nous sommes toujours en discussion
générale.
La parole au Vice-président Aloisi.
Aloisi (GM1)
Per annunciare la presentazione di una
risoluzione della maggioranza, che contiene gli elementi del
dibattito e riprende anche quelli che sono stati gli aspetti
illustrati dalla relazione delle commissioni.
Risoluzione Il Consiglio regionale della Valle d'Aosta
Preso conoscenza delle relazioni rassegnate dalla "Commissione
di indagine amministrativa interna sul funzionamento e
sull'attività della Direzione Ufficio stampa della Giunta regionale
per gli anni 2000, 2001 e 2002" e dalla "Commissione Consiliare di
Inchiesta";
Valutate attentamente le criticità emerse nelle relazioni in
questione;
Preso atto delle misure adottate dall'Esecutivo regionale e
dalle strutture amministrative nell'ambito del settore in
questione;
Esprime
Apprezzamento per la seria ed accurata indagine svolta dalle due
Commissioni, nel quadro delle rispettive competenze;
Considera
Tuttora validi i principi ispiratori della legge regionale
45/95, in particolare per quanto attiene agli obiettivi di
efficacia, di efficienza, di unitarietà dell'azione, di innovazione
e competitività del sistema, di competenza, professionalità e
flessibilità organizzativa;
Necessaria la rivisitazione critica degli attuali meccanismi di
predisposizione degli atti amministrativi, di verifica interna
della legittimità degli stessi, dei rapporti tra bilancio regionale
e bilancio di gestione, degli strumenti per l'effettuazione del
controllo di gestione, della relazione tra i livelli dirigenziali e
della valutazione dei risultati conseguiti;
Opportuno l'aggiornamento, alla luce del mutato quadro
normativo, della legislazione in ordine al riparto di competenze
tra la Giunta regionale e il Consiglio regionale e segnatamente
della L.R. 66/79;
Auspicabile un'ulteriore intensa attività di formazione e
aggiornamento del personale dirigente, alla luce dei compiti
gestionali ad esso demandati;
Indispensabile che l'amministrazione regionale accresca il
livello di trasparenza della propria azione amministrativa, anche
utilizzando al meglio le nuove tecnologie della comunicazione.
F.to: Fiou - Aloisi - Cottino
Président
La parole au Conseiller Martin.
Martin (SA)
Per informare dell'intenzione del nostro
gruppo di depositare una risoluzione, che è in fase di
battitura.
Président
Le Conseil est suspendu pendant cinq
minutes.
Si dà atto che la seduta è sospesa dalle ore 19,58 alle ore
20,03.
Président
Il y a une dernière résolution qui
vient d'être présentée par le Conseiller Martin au nom du groupe de
la "Stella Alpina", dont je vous donne lecture:
Risoluzione Preso atto delle relazioni conclusive della
"Commissione d'indagine amministrativa e della Commissione
d'inchiesta sull'attività amministrativa dell'Ufficio stampa della
Giunta regionale e del suo ex capo" discusse in seduta
straordinaria del Consigli o regionale;
Fa proprio il contenuto di tali relazioni e esprime
apprezzamento per il lavoro svolto;
Ritiene che una profonda riflessione vada svolta in ordine alle
cause che hanno prodotto le gravi criticità evidenziate;
Considerato che l'azione dell'Amministrazione regionale deve
essere fondata su principi di legittimità, correttezza e
trasparenza degli atti amministrativi;
Impegna
Il Consiglio regionale e la Giunta sulla base del dibattito
svoltosi quest'oggi, ad approfondire ulteriormente le criticità
dell'ordinamento, predisponendo gli atti normativi ed
amministrativi idonei al superamento delle irregolarità e delle
anomalie riscontrate;
Il Presidente del Consiglio e il Presidente della Regione a
riferire al Consiglio entro il 14 aprile 2003.
F.to: Martin
Président
Si personne ne souhaite intervenir, je
ferme la discussion générale.
La parole au Président de la Région, Louvin.
Louvin (UV)
Non per una replica, perché il ruolo che
abbiamo assunto nella giornata di oggi è il ruolo atipico di
intermediari nel presentare al Consiglio non un atto proprio di
questo Governo, ma un atto concepito e redatto da una commissione
che la Giunta regionale aveva inteso nominare, e di cui ha
rappresentato, credo fedelmente, a questo Consiglio il prodotto
finale del proprio intervento.
Vorrei fare - in tono sicuramente non depresso e depressivo,
collega Curtaz - una piccola serie di osservazioni che mi sembrano
utili; innanzitutto voglio aderire alle parole di elogio nei
confronti dei Commissari consiglieri; non lo avevo fatto in esordio
perché l'ordine di priorità della presentazione delle relazioni non
me lo aveva consentito, ma sicuramente, e ancor di più dopo aver
sentito l'esposizione della relazione e quanto essa abbia
facilitato gli interventi di coloro che hanno voluto rimanere sul
tema in discussione, credo che la pazienza, la tenacia del
Consigliere Fiou e degli altri componenti della commissione siano
stati al Consiglio estremamente preziosi.
Dicevo, non sarà una replica, ma è l'occasione nella quale
comunque alcune osservazioni devono essere presentate e spero che i
bioritmi serali lo consentano meglio di quelli della mattinata.
Vorrei dire una cosa in esordio ed è che non ho perso - e spero
non abbiano perso con me coloro che hanno condiviso anni di lavoro
sia nel Consiglio regionale che nella Giunta - l'orgoglio per una
stagione delle regole, che è stata impostata in questa Regione. Non
ho dimenticato con quanta difficoltà si sia usciti da un quadro
generale di operato dell'Amministrazione - parlo tanto della sede
politica quanto della sede propriamente tecnica e burocratica -
nella quale l'operato dell'Amministrazione si ispirava
essenzialmente al
"Ritenuto opportuno"
, per passare ad un
contesto e ad un operato completamente diverso. Vorrei ricordare
come per anni ci si sia prodigati nel cercare di dare un quadro di
riferimento di piena legittimità e di trasparenza alla nostra
Amministrazione ed inviterei caldamente anche i colleghi,
soprattutto quelli che non hanno partecipato alle legislature
precedenti, ad andare a rivedere come erano concepiti e strutturati
prima e come lo sono adesso certi atti amministrativi. Credo che si
renderebbero conto e ne avrebbero assoluta consapevolezza, di come
siano stati compiuti passi da gigante, nel senso di rendere
pienamente manifesta la natura della volontà politica e la sua
scissione precisa dalla sede tecnica e gestionale. Questo è un
passaggio avvenuto grazie al lavoro di questa classe politica e di
cui questa classe politica, anche nel momento in cui emergono delle
manchevolezze, non deve dimenticare la paternità.
Ho sentito in quest'aula toni di pentimento rispetto a scelte
condivise nel passato: il pentimento è una nobile condotta, anche
in politica è possibile e a volte legittimo. Personalmente non mi
classifico fra i pentiti di quell'imponente lavoro che è stato
fatto per dare maggiore chiarezza alle regole della nostra
Amministrazione. Ma vorrei ricordare che, nel dare questa chiarezza
di regole, nel tentare di dare questa cornice compiuta di attenta
legittimità, è stato anche fatto uno sforzo per dare velocità e per
imprimere maggiore agilità alla nostra Amministrazione regionale.
Qui è il delicato equilibrio, del quale credo si dovesse parlare
principalmente oggi.
Non mi pare che dovesse essere questa la sede opportuna per
alcuni giudizi molto affrettati che ho sentito emettere in
quest'aula, mentre, collega Curtaz, ho apprezzato il suo sereno
ragionare, al di là di due punti specifici sui quali vi è
sicuramente divergenza di vedute, ma che possono tranquillamente
essere approfonditi. Ho apprezzato, ho sinceramente apprezzato il
suo sforzo, che so essere stato condotto con grande impegno e
serietà in commissione, ma lo voglio dissociare da posizioni che
invece non collimano con questo stesso atteggiamento tenuto in seno
al suo gruppo.
Credo che ci sarebbe da rimpiangere tribunali "Khmer?, piuttosto
che affrontare giudizi della durezza e vorrei dire anche della
superficialità di quelli che sono stati enunciati in quest'aula,
proprio dimenticando quelle che dovevano essere le premesse di
questo dibattito, ossia che esso si doveva concentrare sugli
aspetti riguardanti l'organizzazione e il funzionamento di
strutture amministrative e non le responsabilità individuali. Così
non è stato e me ne rammarico, ma mi rammarico anche che siano
stati introdotti aspetti, sui quali forse maggior documentazione
potrebbe aiutare a comprendere, ad esempio, che in materia di
investimenti nel campo delle attività editoriali i contributi ai
quali allude la Consigliera Squarzino non sono stati liquidati.
Quindi è difficile attivare controlli e perseguire soggetti, che
neppure hanno potuto ancora percepire delle somme. Ho ritenuto
affrettati, Consigliera Squarzino, i suoi giudizi, li ho ritenuti
affrettati in ordine alle responsabilità gravissime, agli addebiti
gravissimi in capo all'ex Capo Ufficio stampa, ai benefici non
proporzionati e ad altri aspetti sui quali credo che lei abbia un
po' precipitosamente formulato i suoi giudizi.
Come pure vorrei dire al Consigliere Beneforti che i toni
retorici che sono stati usati, mi sono parsi un po' fuori luogo,
leggermente stonati rispetto al tono della giornata e naturalmente
la verginità è sempre una cara virtù, si può essere vergini di
servo encomio e di codardo oltraggio, ma forse la memoria
aiuterebbe. La memoria aiuterebbe, Consigliere Beneforti, a
riportare sé stesso, anche la propria azione politica, nel quadro
di responsabilità che tutti ci accomunano; voglio tenere
doverosamente fuori chi non ha mai partecipato ad azioni di governo
in questa Regione, né in questa, né in altre legislature.
Naturalmente altri forse possono essere gli addebiti o gli
appunti che potremmo muovere, ma sicuramente, collega Beneforti,
maggior prudenza di giudizio "verso il potere per il potere, la
vergogna, il malcostume, il servilismo", non sarebbe stata mal
riposta in questo momento. Non credo che tutti questi mali siano
erba diffusa in questa Regione; sicuramente il tono della tensione
morale nella politica e nell'Amministrazione è calato, questo è
fuori discussione, ne siamo tutti consapevoli e tutti toccati. Non
credo che il declino di democrazia e il declino di autonomia siano
il frutto imputabile ad un movimento, il cui solo torto è di aver
avuto consenso prolungato e forte da parte dell'opinione
pubblica.
Ho avuto già modo in altre occasioni di dire che non si può
imputare all' "Union Valdôtaine" anche il fatto di non aver
costruito la propria alternativa: questo non chiedetecelo! Possiamo
fare tante cose per voi, per venirvi incontro, ma non spingerci
fino al punto da creare la nostra stessa alternativa. Chiedo scusa
ai colleghi della coalizione, ma è una legittima rivendicazione di
orgoglio politico che in quest'aula può ancora risuonare. Proprio
perché non sia questa una difesa di bandiera, e non lo è, voglio
dare atto che nella maggioranza e nell'opposizione, quindi anche
negli interventi dei colleghi della "Stella Alpina" ci sono stati
contributi seri, richiami utili, importanti alla necessità di
guardare più alla sostanza che alla forma.
Ho l'impressione che si sia creata anche dalla lettura della
relazione della stessa Commissione di indagine - e ne prendo le
distanze solo come doverosamente in questa fase deve fare chi la
analizza dall'esterno e non come interprete - un po' di suggestione
delle parole; questo reiterato richiamo ad illegittimità che sono
negli atti, ma che dobbiamo valutare sempre e comunque nella
sostanza, e che soprattutto dobbiamo isolare nel contesto di un
settore dell'Amministrazione.
Non ritengo giusto ricorrere ad un'operazione di
generalizzazione; questo non deve essere fatto: è sbagliato nei
confronti di questa classe politica, ma soprattutto è sbagliato nei
confronti di tutta l'Amministrazione, di quei funzionari che, anche
a fronte di eventi gravi e importanti che hanno toccato la
comunità, si sono assunti grandi responsabilità nell'azione
amministrativa, non ultima l'azione di ricostruzione post
alluvionale. Credo che non dobbiamo lasciare planare sulla nostra
Amministrazione il dubbio generalizzato di scorrettezza e di
incompetenza, questo lo ritengo errato nella prospettiva di chi si
dovrà trovare, dal mese di luglio in poi, a governare questa
Regione. E questo perché se cercherà o penserà di governarla contro
la propria struttura amministrativa, e non dando la giusta fiducia
laddove essa deve essere riposta, alla classe amministrativa, credo
che non avrà la possibilità di compiere un percorso molto
lungo.
Alcuni colleghi si sono poi spinti molto avanti nella
riflessione, introducendo temi che appartengono più al versante
della riforma istituzionale che a quello della riforma
amministrativa. Ma credo che abbiano fatto bene a farlo, non ne
condivido interamente il contenuto, ma credo che abbiano fatto bene
a portare avanti il ragionamento, perché non c'è riforma
istituzionale seria senza un'attenta riforma dell'Ammini­strazione,
e viceversa non si può pensare di tenere seriamente
l'Amministrazione, senza che il Governo in ogni sua parte possa
avere quella continua interlocuzione e quella verifica di risultato
che noi gli chiediamo.
Nel 1995 ho avuto modo di vivere nella "Giunta Viérin" quella
lunga fase di gestazione della legge n. 45. Eravamo animati da
grande ambizione e fortemente motivati nel far fare un salto di
qualità a tutta l'Amministrazione. Abbiamo sentito in quel momento
la necessità di un forte rinnovamento. Quello che credo debba
venire fuori dalla giornata di oggi è il senso di un percorso che è
stato tracciato, che non è compiuto, che sicuramente presenta anche
delle manchevolezze, ma che deve essere proseguito, e questo al di
là delle persone che ne possono aver portato maggiore o minore
merito, dobbiamo avere consapevolezza che solo attraverso un
rapporto di separazione fra la politica e l'Amministrazione, ma
anche attraverso la possibilità di avere un'amministrazione in
parte scelta fiduciariamente - questo lo rivendico - noi possiamo
mantenere quella capacità di guida della struttura amministrativa,
che altrimenti sarebbe fatalmente ingessata. La collega Squarzino è
stata onestissima quando ha detto: "Io sono pentita, secondo me
dobbiamo fare marcia indietro". Io non lo sono, io credo che non lo
sia questa maggioranza.
Credo che abbiamo ancora la necessità di mettere a confronto la
struttura amministrativa interna di questa Regione con soggetti che
vengono dall'esterno, portatori di esperienza, portatori anche di
un saper costruire un sistema diverso. E poi, colleghi, non
facciamoci di nuovo prendere dalla vecchia logica del controllo
formale. Ho sentito nelle parole di alcuni colleghi, e anche nel
testo di una delle risoluzioni presentate dai colleghi di "Forza
Italia", la volontà di tornare ad un sistema di controlli formali,
peggio ancora se localizzati nel cuore stesso dell'Amministrazione,
nella Segreteria della Giunta regionale! Non si può chiedere ad un
collega, che deve essere servente rispetto a tutta la struttura
amministrativa e che servente è rispetto alla Giunta, di essere, in
più, il censore della legittimità degli atti amministrativi dei
colleghi. Credo che altre formule dovranno essere pensate nella
prossima legislatura, altri sistemi dovranno essere individuati,
perché non credo che la via sia quella di trasformare un rapporto
collaborativo, come era stato immaginato, in un rapporto censorio e
di controllo vero e proprio.
Ma qui abbiamo un nodo che è stato scoperto dal collega Frassy,
io non ho apprezzato il richiamo e la citazione di documenti che
avevano e per me credo debbano continuare ad avere un carattere
riservato, ma ho trovato particolarmente indelicato, anzi grave,
che venisse indicato proprio nel Segretario della Giunta regionale
il soggetto che avrebbe messo la Giunta stessa a conoscenza di
determinate cose. E, poiché il collega ha avuto l'amabilità di
indicare questo, dando puntualmente conto del fatto che queste cose
erano a conoscenza della Giunta proprio attraverso il rapporto con
la Segreteria di Giunta, vorrei dire che questa è una menzogna,
questa è una palese menzogna, e ho potuto averne conferma dagli
atti stessi di queste dichiarazioni, e voglio citarle testualmente
proprio per dimostrare quanto questa affermazione sia falsa. Dice
infatti il nostro dirigente:
"Evidentemente è prassi ed una
forma di collaborazione anche nei confronti delle altre strutture
rilevare con note interne informali considerazioni che la
Segreteria fa in relazione al mancato richiamo di elementi che
riteniamo importanti…"
- perché il
Presidente Fiou chiede puntualmente conto di queste, sono formali o
informali? -
"… Sono informali, nel
senso che non sono protocollate, sono note interne che riceve
solamente colui che sottoscrive l'atto, quindi il dirigente. Non
abbiamo mai inviato queste note all'amministratore, proprio perché
sono note per le quali già la Segreteria di Giunta andava oltre il
proprio dovere! Questo è un rapporto collaborativo,
volontario…"
(
interruzione del Consigliere Frassy, fuori
microfono
)
… no, nessuno ci prescrive di fare
queste segnalazioni. Credo, collega Frassy, che lei abbia voluto
falsare il contenuto di queste dichiarazioni; credo che sia
sbagliato cercare di insinuare il tarlo del dubbio e creare
presupposti di conflittualità, laddove dobbiamo ricostruire
fortemente la fiducia che ci lega alla nostra Amministrazione e ai
nostri dirigenti. Torno a ripetere: queste vicende di cui abbiamo
parlato - e la Giunta non ha né minimizzato, né banalizzato le
vicende su cui ha relazionato - sono eccezione e non regola per
questa Amministrazione. Credo che noi abbiamo da guardare avanti e
mi pare che la prospettiva politica sia indicata nel documento
proposto dalla maggioranza, intanto nel dire che consideriamo
ancora validi i principi ispiratori della riforma della legge n.
45, proprio perché sono una rotta da perseguire, da rafforzare
attraverso un lavoro comune.
Questo è un cantiere. La legge n. 45 ha aperto un cantiere di
lavoro, che comporta oggi una rivisitazione attenta di una serie
complessa di meccanismi, dei rapporti fra il bilancio regionale e
il bilancio di gestione, dell'introduzione di sistemi di controllo
di gestione di cui molto abbiamo parlato, ma di cui molto nei
prossimi anni bisognerà fare per crearne le condizioni e i
presupposti, di introduzione di rapporti diversi fra i livelli
dirigenziali. Qualcuno ha già tracciato la risposta, indicandola
nel ripristino di un sistema gerarchico. Credo che anche qui alla
prossima legislatura dovremo affidare un ruolo di meditazione.
Il collega Curtaz ha detto bene: "Leggere, rileggere e
meditare". Sono consigli che sottoscrivo interamente, come
sottoscrivo interamente nella risoluzione presentata dalla
maggioranza la necessità di aggiornare la legge n. 66/1979. Il
Presidente Viérin ricorda quanto abbiamo discusso all'inizio di
questa legislatura e quanto proprio il timore di spogliare
ulteriormente il Consiglio regionale di competenze abbia
rappresentato una forte remora, perché si andasse ad incidere su
questo.
Credo che queste remore dovremmo superarle, le dovrà superare
questa Regione nella prossima legislatura e dovremmo tutti farci
carico di capire che questo non deve essere più sede di
amministrazione diretta, ma che anche la Giunta regionale dovrà
spogliarsi definitivamente di competenze che ancora le residuano
sotto il profilo gestionale, di cui dovrà sapersi liberare per
avere una vera e propria azione di indirizzo politico. Abbiamo poi
da accompagnare questa riforma con uno sforzo culturale comune; non
possiamo pensare di avere al tavolo della Giunta solo dei tecnici.
Questo deve essere un ruolo che ancora viene affidato a
rappresentanti eletti in funzione di altri valori, di altre
competenze e di altre disponibilità. Non possiamo noi ingabbiare la
funzione politica all'interno di un'azione puramente tecnica.
Mi sono sicuramente lasciato andare parlando a braccio, ma le
cose che ho detto sono cose che sento. Non era una giornata che
invitasse a grandi esaltazioni quella di oggi, ma credo che
l'abbiamo tutti affrontata con serietà e consapevolezza e mi auguro
soprattutto nella prossima legislatura ci siano ancora in questo
Consiglio, e nella Giunta che esso saprà esprimere, capacità di
raddrizzare il timone anche quando, come spesso può avvenire, ci
sia necessità di correggere la rotta.
Presidente
La parola al Consigliere Frassy, per fatto
personale. Mi illustra dove sta il fatto personale?
Frassy (FI)
Sono stato accusato di menzogna. Il
Presidente del Consiglio, prima di prodursi in giudizi di questo
genere, dovrebbe avere quanto meno il buon gusto di conoscere gli
atti, mentre invece mi sembra che lei abbia in maniera quanto
meno…
Presidente
… scusi,
Consigliere Frassy, mi ha appena
citato…
Frassy (FI)
… il Presidente
della Regione… dovrebbe avere avuto la
bontà di leggersi, oltre che le relazioni finali, quantomeno in
verbali delle numerose audizioni, e capirebbe forse che il termine
di "menzogna" è un termine che mal si adatta a quanto testé è stato
da me dichiarato.
"Asserzione e dichiarazione coscientemente
falsa"
: questo è il termine che viene riportato sul "Nuovo
Zingarelli", vocabolario della lingua italiana. Penso di non aver
mai fatto politica, Presidente Louvin, con la consapevolezza di
affermare situazioni false rispetto a quella che era la realtà che
esaminavo.
Non so se in quest'aula e nell'ambito della Giunta e della
maggioranza che lei rappresenta, tutti possano dire lo stesso senza
correre il rischio di essere smentiti! Smentisco comunque nella
maniera più categorica quello che lei ha affermato e rilevo anche
che stranamente in quest'aula i regolamenti hanno interpretazioni
differenti, a seconda che debbano essere fatti rispettare ai
Consiglieri di opposizione piuttosto che ai Presidenti della
Regione.
Mi è stato detto che non bisognava dare lettura testuale di
determinati atti, invece vedo che il Presidente della Regione ha
dato tranquillamente lettura di quegli atti.
Dico semplicemente che in quest'aula forse una cosa che molti
dovrebbero imparare a fare, almeno quando si parla di situazioni
serie, è squarciare i veli dell'ipocrisia e penso che non si possa
pensare che, affermando certe cose, di cui darò contezza fra un
attimo, si voglia mettere in difficoltà nessuno; semplicemente se
vogliamo fare chiarezza, dobbiamo capire chi fa che cosa e quali
sono le responsabilità di fondo. E, quando nei resoconti sta
scritto:
"Visto che ho questa doppia veste di Segretario di
Giunta, mi sembra di ricordare che in qualche maniera questo fosse
noto in Giunta",
ritengo, caro Presidente Louvin, che quanto da
me affermato non sia assolutamente una menzogna, ma sia forse una
scomoda realtà per qualcuno! Questa è la realtà, il resto sono
parole!
Il Consiglio prende atto della "Relazione conclusiva della
Commissione consiliare di inchiesta" e della "Relazione della
Commissione di indagine amministrativa".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK