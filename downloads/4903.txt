Consiglio Regionale della Valle d'Aosta - Oggetto del Consiglio n. 624 del 24 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 624 del 24 novembre 1982 - Resoconto
OGGETTO N. 624/VII - ATTIVITA' DELL'ENTE PARCO NAZIONALE DEL
GRAN PARADISO - (Interpellanza).
PRESIDENTE:
Do lettura dell'interpellanza in oggetto
presentata dai Consiglieri Tonino, Péaquin e Carral.
INTERPELLANZA
I sottoscritti Consiglieri regionali hanno appreso dagli
organi di stampa dell'avvenuto incontro a Torino fra la Regione
Valle d'Aosta, la Regione Piemonte e l'Ente Parco del Gran Paradiso
durante il quale, stando alle dichiarazioni rilasciate dal
Presidente Andrione, si è registrato il passaggio di una posizione
di contrasto ad una condizione di accordo.
Recentemente si è inoltre appreso che l'Ente Parco Nazionale
del Gran Paradiso ha presentato alla Procura di Torino un
esposto-denuncia contro l'ex direttore dell'Ente, l'Ing. Francesco
Framarin, accusato di presunto peculato.
Ciò premesso, si
INTERPELLA
il Presidente della Giunta regionale per avere informazioni
più dettagliate sui due fatti citati in premessa che interessano
l'attività del Parco del Gran Paradiso.
PRESIDENTE:
Illustra l'interpellanza il Consigliere
Tonino, ne ha facoltà.
TONINO - (P.C.I.):
Noi abbiamo sempre sostenuto che oltre
alle giuste battaglie e rivendicazioni nei confronti dello Stato
per avere competenza primaria sul Parco del Gran Paradiso,
occorresse anche un'azione più incisiva della Regione, affinché la
gestione fosse diversa da quella del passato. Altre volte abbiamo
lamentato un disinteresse della nostra Regione, una scarsa
propensione al raggiungimento di accordi con la Regione Piemonte
per dare esempi tangibili e concreti di una diversa volontà delle
Regioni di fronte al disinteresse dello Stato.
Ora, in questi ultimi tempi, apprendiamo dagli organi di stampa
che si sono susseguiti incontri fra la nostra Regione e la Regione
Piemonte per affrontare problemi concreti di gestione del Parco. La
cosa naturalmente è da noi giudicata positivamente; ci sembra un
passo utile e ci sembra una azione, ripeto, necessaria. Oltre a
questo, i giornali hanno riferito anche di presunte irregolarità
verificatesi durante la permanenza dell'Ing. Francesco Framarin
alla Direzione del Parco. Il tutto è, secondo le notizie di stampa,
abbastanza vago: crediamo perciò sia necessario chiarire almeno in
Consiglio regionale anche questo aspetto.
L'interpellanza ha perciò questi due scopi: il primo è di
chiedere al Presidente della Giunta di informare più
dettagliatamente il Consiglio sullo stato dei rapporti tra le due
Regioni; il secondo, è di chiarire gli elementi relativi alle
presunte irregolarità nella gestione del Parco.
PRESIDENTE:
La parola al Presidente della Giunta, per la
risposta.
ANDRIONE - (U.V.):
Devo ringraziare i Consiglieri che
hanno presentato questa interpellanza perché mi permettono di fare
il punto su una situazione che è in grossa evoluzione.
Dopo un tentativo di collaborazione con il Parco, sfociato nella
legge del '76 istituente "Particolari garanzie per la
Valsavarenche", vi è stato un lungo periodo nel quale tra il
Consiglio di Amministrazione del Parco e la Regione Autonoma Valle
d'Aosta è un po' eufemistico dire che si era ai ferri corti. Con il
cambiamento ai vertici, sia con Cavallo che con Rey che con
Deorsola adesso, le cose sono profondamente mutate e tra Consiglio
di Amministrazione del Parco e Regione si è instaurata una
collaborazione che purtroppo è stata rallentata da una serie di
fatti, quali numerose denunce contro il Presidente del Consiglio di
Amministrazione del Parco, cosicché Cavallo ha rifiutato anche di
essere semplicemente nominato Consigliere, Rey si è dimesso,
Deorsola ha la sua bella mazzetta di denunce: denunce che nascevano
all'interno della struttura stessa del Parco, e che ricalcavano
quelle tesi di riserva assoluta ben note perché illustrate da
numerosi articoli, su diversi giornali e su diversi
settimanali.
Il Consiglio di Amministrazione del Parco, accortosi di certi
fatti, ha proposto al Ministero dell'Agricoltura e Foreste
l'applicazione della legge, e cioè il diritto di nominare il
Direttore; la cosa si trascina nelle aule del Tribunale
Amministrativo da più di due anni; la situazione è congelata, non
si sa per quale motivo, forse perché contrariamente alle Regioni
gli individui hanno dei Santi in Paradiso, fatto sta che il Parco
si trova obiettivamente in una situazione difficile anche sotto il
profilo strutturale. Ultimamente, e su questo io ho le stesse
notizie che ha il Consigliere Tonino, è stata sporta una formale
denuncia per peculato in relazione a delle trasferte, nei confronti
di un dipendente del Parco; ma questa credo che è questione che non
riguarda che loro!
Nell'ambito di questi migliorati rapporti con il Consiglio di
Amministrazione del Parco, bisogna sottolineare un fatto anomalo e,
direi, paradossale: il Consiglio di Amministrazione del Parco e le
Regioni - rappresentate dal Presidente Enrietti e dall'Assessore
Rivalta per il Piemonte, da me e dall'Assessore Chabod in certi
casi o dall'Assessore Borbey in altri per la Valle d'Aosta - fanno
un fronte unico contro il Ministero, e in particolare contro la
Direzione Generale di quel Ministero, che invece procede per conto
suo su una strada nota solo a quelle persone, che predicano bene ma
..... Se ricordo bene, il Collega Tonino era presente a
Saint-Vincent quando c'è stata la Commissione Interparlamentare, e
ricorderà che in quella occasione è stato autorevolmente sostenuto
che le Regioni sono troppo importanti per rivendicare dei posti nel
Consiglio di Amministrazione del Parco! La Regione è un fatto
talmente maestoso che non deve abbassarsi fino lì!
Però ieri è pervenuta questa lettera, a firma del Ministro
dell'Agricoltura e Foreste, dove è scritto: "E' nota alle SS.LL. la
difficile situazione finanziaria del Parco Nazionale del Gran
Paradiso" - oltre che a me la lettera è inviata al Presidente della
Giunta Provinciale di Torino - "alla quale il Ministero
dell'Agricoltura e Foreste si è sforzato di porre rimedio mediante
contributi ordinari e straordinari"; e segue dicendo che però,
visto che questi contributi non sono stati pagati, secondo una
norma ecc. ecc., "lo scrivente" - quindi il Ministro -"spera di
riuscire ad ottenere lo stanziamento aggiuntivo richiesto, ma fa
presente che anche nel caso più favorevole il Parco non
risolverebbe tutti i suoi attuali problemi. I fondi attualmente a
disposizione, infatti, non sono neppure sufficienti al normale
funzionamento, mentre sarebbero necessari anche quegli interventi
di promozione socio-economica di cui finora si è soltanto parlato".
Siamo grati che finalmente lo scriva qualcuno! "Per alleviare" -
salto perché la lettera è molto lunga - "le gravi ristrettezze
attuali dell'Ente Parco, sarebbe perciò opportuno che anche le
Amministrazioni presiedute dalle SS.LL. adeguassero i loro
contributi" - questa è splendida! - "portandoli a 500 milioni di
lire almeno per ciascuna".
Ora, noi non intendiamo assolutamente - anche se risponderemo
gentilmente, per invito formale del Presidente del Consiglio di
Amministrazione del Parco - modificare i contributi; e questo per
una serie di ragioni che sono note agli interroganti e che abbiamo
ampiamente illustrato in altra sede. Però in successivi incontri
con la Regione Piemonte e con il Consiglio di Amministrazione del
Parco, abbiamo fatto questo ragionamento, al di là di ogni
polemica: per la Regione Piemonte, trattandosi di Regione a Statuto
ordinario, vi sono problemi minori in quanto certe competenze sono
chiaramente riservate allo Stato; ma noi, che rivendichiamo anche
delle competenze maggiori, abbiamo preso posizione in maniera più
netta, sempre d'intesa con la Giunta regionale del Piemonte.
E il succo del discorso è questo: tutto quanto ha carattere
scientifico o di promozione del Parco, nel senso non di diffonderne
un'immagine per alcuni aristocratici che cercano di escludere tutti
gli altri, ma di metterlo a disposizione di chiunque voglia
studiare, imparare, ecc., graverà sulle finanze delle rispettive
Regioni: Piemonte, per il versante piemontese; Valle d'Aosta, per
il versante valdostano. In particolare, proprio nella riunione di
ieri - ne parlerò poi in Giunta e verrà in seguito in Consiglio -
la Regione Autonoma Valle d'Aosta si è dichiarata favorevole alla
creazione di una Stazione di Biologia Montana, a tal fine
ricostruendo un edificio che esiste a Silvenoire di Cogne, con lo
specifico compito di studiare le forme epizzotiche che colpiscono
soprattutto gli ungulati; fra queste, in particolare, la
cheratocongiuntivite del camoscio e dello stambecco, e poi anche
altre forme morbose specifiche. Nei prossimi giorni - io purtroppo
non potrò essere presente - vi sarà a Varallo un importante
Congresso, cui parteciperanno ricercatori e professori di tutte le
Università dell'arco alpino - dalla Francia, alla Svizzera,
all'Austria, alla Germania, alla Jugoslavia - e anche dei Rumeni;
in questa occasione si proporrà l'istituzione di questa struttura
speciale di cui potranno servirsi tutti i ricercatori, perché tutti
sono interessati allo studio di queste specifiche malattie. Forse
potrà essere questo il germe di un futuro scambio per studiosi,
anche a livello universitario.
L'altra questione è stata quella dell'immagine promozionale del
Parco, e su questo l'architetto Deorsola ha molto insistito;
d'intesa, specie con Rivalta che conosce bene quelle zone, hanno
scelto Bastanon per il Canavese, e abbiamo visitato ieri, insieme,
il Castello di Aymavilles in cui sono in corso dei restauri; finiti
i restauri, fatti anche questi d'intesa fra Rivalta e l'Ente Parco,
il Castello di Aymavilles potrebbe diventare il simbolo del
versante valdostano del Parco e servire sia come piccola
foresteria, perché ce ne sono le possibilità, sia come centro di
studi.
Queste sono per adesso le iniziative che abbiamo in corso,
mantenendo evidentemente il concetto che la questione Parco deve
essere vista in maniera globale e si potrà risolvere soltanto non
dimenticando i problemi urbanistici, i problemi di vita delle
popolazioni che vi abitano: questo l'abbiamo fortemente
sottolineato, e lo stesso Consiglio di Amministrazione del Parco si
è dichiarato contrario ad alcuni aspetti di quella famosa
legge-quadro che più mortificherebbero le Regioni e i Comuni
interessati. Facendo per adesso il punto qui, i futuri sviluppi
potrebbero essere decisamente positivi tanto da arrivare a un
regolamento del Parco - è sessant'anni che si dice che deve essere
fatto un regolamento! - che stabilisca una linea di condotta
accettabile per tutti e direi, soprattutto, conforme a quelli che
sono i compiti specifici del Parco, abbandonando invece un tipo di
gestione praticamente personale.
PRESIDENTE:
La parola al Consigliere Tonino per la
replica.
TONINO - (P.C.I.):
Questa volta dobbiamo ammettere che la
risposta del Presidente della Giunta è stata esauriente. E per
quanto riguarda la nostra posizione, siamo dell'avviso che debbano
essere due i fronti dell'azione della nostra Regione: il primo, che
stiamo un po' trascurando in questo ultimo periodo, è quello dei
problemi istituzionali. Non appena era stata approvata al Senato la
legge-quadro, avevamo fatto una nota in cui segnalavamo la
pericolosità di quella legge-quadro; credo che l'azione della
Regione per modificare quegli orientamenti debba essere ripresa, e
mi riferisco all'azione del Consiglio nel suo complesso e non
soltanto della Giunta.
Il secondo fronte, ed è una questione a cui noi teniamo in modo
particolare, è l'azione concreta di oggi, da una parte per vincere
quelle che sono resistenze che io definisco conservatrici sulla
visione dei parchi, e dall'altra per affrontare i problemi
urbanistici immediati delle popolazioni che vivono all'interno del
Parco. Io credo - e ne sono convinto - che ci sia spazio per una
iniziativa, e i fatti di questi ultimi tempi danno ragione a questa
impostazione, e cioè: se noi vogliamo difendere quella concezione
per cui il Parco non è soltanto un luogo fruibile da alcuni
specialisti, ma è il luogo in cui si può creare una fruizione
turistica di segno diverso e nuovo, dato che la domanda di turismo
di quel tipo sta crescendo, dobbiamo fare di tutto per favorire nel
concreto questo tipo di utilizzazione, che naturalmente non mette
in secondo piano i problemi scientifici; anzi, a nostra opinione è
che questi problemi scientifici e naturalistici debbano essere
meglio studiati, meglio conosciuti e maggiormente diffusi a livello
di informazione. Perciò, tutte le azioni che possono essere fatte
dalle due Regioni perché sia valorizzata la funzione scientifica e
naturale del Parco, secondo noi sono delle azioni molto utili e
apprezziamo lo sforzo che viene fatto in questo senso.
Altra cosa da fare oggi, lo ha accennato anche il Presidente
della Giunta, è cercare di accelerare, secondo la nostra opinione,
i tempi per la definizione di un piano di utilizzo territoriale del
Parco, esaminando tutti i suoi aspetti, siano essi sociali che
territoriali che ambientali, per dare anche in questo modo una
risposta in positivo di fronte a chiusure che, come abbiamo
verificato tutti, esistono soprattutto a livello di Ministero, ma
sono abbastanza ramificate a livello politico e cioè a livello di
Paramento italiano.
La raccomandazione che noi facciamo da questi banchi è di
continuare questo tipo di azione, perché potrebbe effettivamente
portare a dei risultati positivi.
PRESIDENTE:
Colleghi Consiglieri, il Presidente della
Giunta deve assentarsi per qualche minuto.
Procediamo nell'esame delle interpellanze, passando alla
trattazione dell'oggetto iscritto al n. 13 dell'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK