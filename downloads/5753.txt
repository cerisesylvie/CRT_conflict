Consiglio Regionale della Valle d'Aosta - Oggetto del Consiglio n. 176 del 25 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 176 del 25 novembre 1983 - Resoconto
OGGETTO N. 176/VIII - INIZIATIVE REGIONALI E SITUAZIONE
RIGUARDO ALLA DISCIPLINA DELLA FORMAZIONE PROFESSIONALE.
(Interpellanza).
PRESIDENTE:
Do lettura dell'interpellanza presentata dai
Consiglieri Cout e Mafrica:
INTERPELLANZA
Ritenendo necessaria una rapida attuazione della L.R.
5.5.1983, n.
28, concernente la disciplina della formazione
professionale in Valle d'Aosta, al fine di intervenire in modo più
coordinato ed incisivo sul mercato del lavoro, soprattutto in un
periodo di grandi sconvolgimenti e trasformazioni delle strutture
produttive della nostra Regione;
i sottoscritti Consiglieri regionali
INTERPELLANO
il Presidente della Giunta regionale e gli Assessori
competenti per sapere:
1)
se la Giunta regionale ha avviato le procedure per
la costituzione della Consulta regionale per la formazione
professionale;
2)
quando sarà presentato in Consiglio il programma
per gli interventi di formazione professionale per il 1984;
3)
quali iniziative sono state prese per dotare il
sistema di formazione professionale delle strutture e del personale
previsti dalla legge.
PRESIDENTE
: Illustra l'interpellanza il Consigliere Cout,
ne ha facoltà.
COUT (P.C.I.):
Quando abbiamo votato la legge sulla
formazione professionale ne abbiamo dato una valutazione
complessivamente positiva, anche se alcune questioni avrebbero
potuto essere approfondite; abbiamo ritenuto di votarla subito in
modo che questa legge potesse essere attuata al più presto, perchè
la situazione occupazionale e quindi il mercato del lavoro in Valle
d'Aosta richiedono la possibilità di seguire gli spostamenti che
stanno avvenendo, in modo notevole, per l'occupazione.
Abbiamo inoltre votato questa legge proprio perchè agli articoli
31 e 33 ci sono alcune norme che fissano dei termini per la sua
attuazione. Ci pare di intravedere nell'operato della Giunta un
certo ritardo in questo realizzo; vorremmo avere una conferma di
questo o, meglio ancora, un chiarimento dall'Assessore su quello
che si sta facendo, perchè ci dispiace dover constatare che per il
1983 il piano per la formazione professionale arriverà in ritardo,
quando invece era stato previsto dall'art. 33 che questo piano
avrebbe dovuto essere disposto entro il mese di settembre. Mi
sembra che tutti gli anni, entro il 15 settembre, dovrebbe essere
presentato questo piano da inviare alla CEE; questo piano sarà
senz'altro stato inviato senza che il Consiglio, o comunque la
Commissione competente, abbia potuto esprimere un giudizio, una
valutazione sullo stesso.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI (Féd. DP-UVP
): La Giunta regionale ha avviato
le procedure necessarie per la costituzione della Consulta per la
formazione professionale e siamo ormai nella fase conclusiva per la
sua realizzazione. Sono state già spedite le lettere per la
richiesta delle designazioni dei singoli organi per formare tale
consulta.
Per quanto riguarda gli interventi per il 1984, il motivo per
cui non è ancora giunto il programma non è certo imputabile alla
Giunta regionale ma - come penso il Consigliere Cout sappia-era in
corso la riforma del Fondo Sociale Europeo che è stata varata solo
il 17 ottobre ed è giunta nelle sedi competenti recentissimamente.
Adesso che abbiamo avuto le linee di orientamento da parte del
Fondo Sociale Europeo ritengo che nell'arco di un paio di mesi sarà
possibile presentare il programma, ma questo ritardo - ripeto - va
addebitato ad un organo esterno e non alla Giunta.
Va inoltre tenuto presente che i programmi che i singoli
Assessorati hanno preparato hanno dovuto essere ridimensionati
proprio perchè si deve rientrare nella disponibilità finanziaria
complessiva che è stata stanziata a questo titolo; per quanto poi
riguarda le iniziative prese per la sistemazione di queste nuove
strutture, va ricordato che si è già provveduto con il
trasferimento del capo servizio, si procederà con il trasferimento
di altre persone già assegnate all'ex ufficio formazione
professionale, in questo settore. Non va dimenticato infine che
esiste un problema che ormai tutti conoscono, cioè la carenza di
disponibilità di locali: stiamo cercando di reperire dei locali
dove collocare questa struttura.
PRESIDENTE
: Ha chiesto di parlare il Consigliere Cout, ne
ha facoltà.
COUT (P.C.I.):
Non possiamo che ritenerci soddisfatti
parzialmente perchè vediamo che ancora una volta si va a rilento.
Auspichiamo che quanto prima si possa trasferire tutto il
personale, si proceda all'assunzione del nuovo personale che è
previsto nell'art. 31, si addivenga alla costituzione della
Consulta, si prepari non solo il piano per il 1983 ma anche il
piano triennale che dovrebbe essere presentato entro il mese di
dicembre e, come già abbiamo detto quando abbiamo votato questa
legge, ci riserviamo ancora una volta di seguire l'attuazione di
questa legge che riteniamo urgentissima.
Si dà atto che dalle ore 10.38 assume ]a Presidenza il
Vice-Presidente Giulio Dolchi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK