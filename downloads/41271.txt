Consiglio Regionale della Valle d'Aosta - Oggetto del Consiglio n. 431 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 431 del 20 febbraio 2019 - Resoconto
OGGETTO N. 431/XV - Interpellanza: "Impegni assunti per il
completamento della pista ciclopedonale di fondovalle da
Pont-Saint-Martin a Courmayeur".
Rini (Presidente)
- Punto 26 all'ordine del giorno. Per
l'illustrazione, la parola alla collega Minelli.
Minelli (RC-AC)
- L'interpellanza che presentiamo è volta
a richiedere alcune informazioni e alcuni chiarimenti sugli impegni
che erano stati presi nell'ottobre scorso con la votazione
all'unanimità di una nostra mozione, quella sulla pista
ciclopedonale di fondo valle, da Pont-Saint-Martin a Courmayeur. In
quella mozione avevamo impegnato la Giunta soprattutto ad assumere
la regia di questo progetto, in accordo e in collaborazione con gli
enti locali interessati, e ad attivarsi presso la Regione Piemonte
al fine di concertare l'ideazione, la realizzazione e la promozione
della ciclovia Baltea. Inoltre, sempre in quella occasione, avevamo
chiesto alla Regione di attivarsi con il CELVA, con le associazioni
di settore, quindi le associazioni del cicloturismo e
dell'escursionismo, al fine di mettere a punto un'offerta
articolata per il cicloturismo in Valle d'Aosta.
Come è evidenziato anche nel verbale di quella seduta
consiliare, a seguito della presentazione della mozione c'era stato
un ampio dibattito e tutti gli interventi dei consiglieri avevano
espresso interesse per questo progetto della ciclovia Baltea.
Occorre poi dare seguito agli impegni che si sono assunti, quindi
la nostra interpellanza è volta ad avere informazioni per sapere se
la Giunta regionale si è attivata con i tavoli che avevamo
indicato, in particolare modo con il CELVA, con gli operatori e con
le associazioni di settore che sono interessate dall'intervento, e
se non è stato fatto se si intende farlo nel breve periodo.
Vogliamo anche sapere se ci sono stati dei contatti con la
Regione Piemonte. Abbiamo appreso dagli organi di stampa che in
questo senso qualcosa è stato fatto e che probabilmente si va nella
direzione che avevamo indicato, ma volevamo avere qualche
informazione in più.
Poi chiediamo se sono stati persi anche degli altri impegni di
cui non siamo a conoscenza e soprattutto, infine, come si intenda
procedere per assumere nel futuro la regia di questo progetto,
perché avevamo sottolineato nell'esposizione della mozione, lo
abbiamo ribadito nel dibattito e lo dico anche oggi: è sempre molto
importante che poi ci sia un coordinamento delle iniziative. Noi
riteniamo che lasciare alle singole iniziative dei comuni che hanno
dei tratti di pista ciclopedonale sia una cosa da evitare, perché
invece è più importante assumere tutto il controllo di quello che è
un progetto importante. Avevamo detto che può anche essere un
atout
per il turismo sostenibile in Valle d'Aosta e che dal
punto di vista della sostenibilità finanziaria ha un impatto, che
però è sicuramente inferiore a quello che hanno altri interventi
che magari hanno impatti di altro tipo.
Dalle ore 12:34 assume la presidenza il vicepresidente
Distort.
Distort (Presidente)
- Grazie collega Minelli. Per la
risposta l'assessore Borrello, prego.
Borrello (SA)
- La collega ha ben esposto il percorso
dell'approvazione all'unanimità della mozione all'interno del
Consiglio regionale e vado a ripercorrere gli ultimi passaggi,
perché sono passati due o tre mesi rispetto all'approvazione della
stessa. Parto dal presupposto che, ovviamente, io interverrò per
quanto di competenza rispetto alle infrastrutture delle piste
ciclopedonali, tenendo conto che l'aspetto dei rapporti con le
associazioni è un ragionamento più di carattere turistico,
incardinato in una visione più globale del turismo ciclabile in
Valle d'Aosta.
Rispondo puntualmente alle questioni che lei ha richiesto. Le
strutture regionali competenti dal punto di vista tecnico hanno
avviato un'interlocuzione diretta con le singole amministrazioni
locali, i Comuni o le Unités des Communes, per definire nel
dettaglio le disponibilità, le esigenze del territorio e
identificare un percorso base di pista ciclabile da sviluppare
sull'asse del fondo Valle. Tale attività risulta terminata e
troverà una restituzione a livello di programmazione nel piano di
mobilità ciclabile, che costituirà una delle tematiche affrontate
nel Piano regionale dei trasporti che il competente assessorato
regionale approverà prossimamente. Abbiamo finito l'attività di
concertazione con le amministrazioni locali e le Unités des
Communes e il tutto verrà poi codificato in un atto che sarà
inserito nel Piano regionale dei trasporti che il collega porterà
prossimamente. Relativamente al coinvolgimento degli operatori e
delle associazioni di settore, come dicevo prima, si dovrà fare un
ragionamento complessivo legato al discorso turistico insieme agli
organi competenti.
Per quanto riguarda l'attivazione presso la Regione Piemonte per
la ciclovia Baltea, i contatti sono già stati avviati e si
esplicitano nella partecipazione a progetti comuni in ambito
statale ed europeo, per la rilevazione di iniziative condivise che
coinvolgono sia la mobilità transfrontaliera (cito il progetto che
coinvolge la Regione Piemonte, la Liguria e la
Savoie
), sia
a livello nazionale il coinvolgimento del progetto FSC riguardante
la variante ciclabile della via Francigena in collaborazione con
l'Assessorato al turismo. Lei ha citato giustamente alcune notizie
di carattere giornalistico rispetto a un'attività di confronto su
varie tematiche, tra virgolette, legate alla connessione con la
Regione Piemonte, che abbiamo avuto in quel di Quincinetto, per
problematiche legate alla difesa del suolo, ma anche per quanto
riguarda gli aspetti legati alla viabilità, sia veicolare sia
ciclabile. Abbiamo avuto un confronto con l'assessore Balocco,
assessore ai trasporti della Regione Piemonte e con l'assessore mio
omologo ai lavori pubblici, per cercare di coordinarci dal punto di
vista politico, per dare gli indirizzi tecnici che già stanno
affrontando la tematica rispetto a progetti di carattere
transfrontaliero e interregionale.
La terza domanda: "quali eventuali altri passi siano stati fatti
per dare concretezza agli impegni assunti". Le do velocemente solo
i titoli delle iniziative attualmente in corso. Completamento della
pista ciclabile dell'Unité des Communes Mont Emilius, tra i comuni
di Fénis e Saint-Marcel: il quinto lotto dell'importo di 1 milione
euro, tutti finanziati dai fondi FESR, con lavori che sono già
stati aggiudicati e per i quali si prevede l'avvio entro la
primavera del 2019; abbiamo un sesto lotto, anche questo per 1
milione e 400 mila euro del fondo FSC della Regione Piemonte, con
la realizzazione in capo alla regione prevista nell'anno 2019;
settimo lotto, sempre in comune di Saint-Marcel per 1 milione e 400
mila euro, con progettazione e realizzazione nel 2020. Poi abbiamo
la realizzazione di un tratto ciclabile compreso tra il comune di
Pont-Saint-Martin e Hône per un importo di 900 mila euro, già
finanziato nelle risorse delle aree interne; la progettazione e la
realizzazione dell'opera spetterà all'Unité des Communes Mont Rose.
Ulteriore punto, la realizzazione di un tratto ciclabile dell'Unité
des Communes Grand Paradis, compreso tra i comuni di Sarre e Avise,
per un importo di 3 milioni 800 mila euro, sempre finanziati con
risorse europee; è in corso di predisposizione l'accordo di
programma tra le amministrazioni. Ultimo, il progetto "Aosta in
bicicletta" per un importo di 4 milioni 800 mila euro, di cui 3
milioni già finanziati con i progetti europei FESR da erogare al
Comune di Aosta per la realizzazione dell'opera, mancante 1 milione
e 800 mila euro che rientrano nel capitolo della sicurezza del
Piano Nazionale della sicurezza stradale.
Le ho annunciato questi temi, intanto per far capire che si sta
lavorando in questa direzione in maniera operativa, ma anche per
rappresentarle, in virtù della differenziazione di progettazione e
realizzazione dell'opera, della necessità - lo stiamo dimostrando -
di una regia rispetto all'attività dei diversi enti su questo
progetto comune. Il progetto comune è di realizzare una continuità
ciclabile all'interno del territorio. Quindi, al di là di chi possa
eseguire la progettazione o realizzare l'opera e al di là della
provenienza dei fondi (fondi europei, piano di sicurezza nazionale
di carattere stradale o fondi regionali), ci deve essere una regia
per definire questo completamento, che è
in itinere
così
come lo abbiamo annunciato.
Quali sono le ulteriori attività. Bisogna continuare questo
confronto con i colleghi Bertschy e con il collega Viérin per
quanto riguarda da una parte l'aspetto turistico e dall'altra parte
il coinvolgimento da un punto di vista politico, rispetto tutta una
serie di interlocutori sia nazionali, sia i colleghi francesi e
svizzeri, per poter creare dei progetti per attingere a quei fondi
europei, in modo da poter completare questa visione turistica che è
sicuramente nobile per la Valle d'Aosta. Inoltre, l'importante è
che la politica dia un segnale, che è stato dato con la mozione
approvata all'unanimità, e che in maniera continuativa ci sia
questa azione di confronto con i colleghi delle altre regioni, per
la realizzazione tecnica dei progetti da poter portare
all'attenzione anche della Comunità europea.
Dalle ore 12:41 riassume la presidenza la presidente
Rini.
Rini (Presidente)
- Per replica la parola alla collega
Minelli.
Minelli (RC-AC)
- Grazie assessore per la risposta. Come
avevamo appreso, c'è stato questo contatto di cui lei ci ha dato
ulteriore comunicazione. Io credo che in questo senso ci possiamo
dire parzialmente soddisfatti, perché l'aver preso contatto, anche
attraverso un piano che non comprende soltanto ovviamente la
ciclovia, ma più in generale i collegamenti transregionali tra la
Valle d'Aosta e il Piemonte, è importante. Mi spiace che in questo
momento non siano presenti in aula l'assessore ai trasporti e
l'assessore al turismo, perché giustamente lei ha detto che bisogna
che siano coinvolti anche altri attori e che, soprattutto, questo
intervento va inserito in un piano di sviluppo turistico della
Valle d'Aosta. Il piano della mobilità ciclabile è una parte
importante - ecco che è rientrato l'assessore ai trasporti - e
vedremo cosa sarà previsto quando potremo esaminarlo. C'è stato il
contatto con le Unités des Communes e poi, come lei ci ha elencato,
sono previsti in prosecuzione degli interventi nei vari comuni che
hanno tratti di pista ciclabile.
Io mi permetto di insistere sulla questione della regia. Lei ci
ha detto che si sta lavorando per assumere un'attenzione e una
razionalizzazione di tutti questi progetti che hanno delle
diversità, sia perché sono stati finanziati con fondi diversi, sia
perché hanno caratteristiche tecniche e progettuali diverse. Io
credo sia importante - lo dico anche sulla base delle esperienze
pregresse che ci sono state in altre regioni - che questa azione di
regia sia incisiva, importante e strutturata. Credo sarebbe
necessario pensare a un piano, a uno studio di fattibilità che veda
coinvolti e che metta insieme tutte le varie realtà da
Pont-Saint-Martin a Courmayeur. Promuovere il cicloturismo senza
pensare e progettare delle infrastrutture adeguate, quindi non
soltanto i tratti di pista, ma tutto quello che può essere connesso
alla pista stessa, è un impegno oneroso, un impegno sicuramente
serio da non prendere sotto gamba, ma a nostro avviso assolutamente
necessario se si vuole davvero arrivare a dare, con questo progetto
della ciclovia di fondovalle, un esempio e un'alternativa per il
turismo sostenibile, che potrebbe davvero diventare una delle
caratteristiche peculiari della nostra regione in tema di
sostenibilità del turismo. Mi auguro che le azioni che già sono
state intraprese vengano portate avanti, sia per quanto riguarda i
contatti con la regione a noi vicina, sia soprattutto per quanto
riguarda la sinergia nel mettere insieme tutto ciò che riguarda i
singoli comuni. Altrimenti rischiamo di avere ancora degli
interventi che per un po' di tempo saranno a spezzatino ed è quello
che, secondo me, dobbiamo assolutamente evitare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK