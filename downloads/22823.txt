Consiglio Regionale della Valle d'Aosta - Oggetto del Consiglio n. 2256 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2256 del 8 novembre 2006 - Resoconto
OGGETTO N. 2256/XII - Esistenza di casi di errori umani nelle
strutture ospedaliere della Regione. (Interpellanza)
Interpellanza
Vista la denuncia fatta dall'Associazione italiana di
oncologia medica, in un recente convegno all'Istituto Tumori di
Milano, secondo cui per "errori in sala operatoria o nei reparti,
per cattiva organizzazione", si registrano in Italia 90 morti al
giorno;
Considerato che si tratta di una cifra considerevole, che
richiede ancora maggior attenzione, sia per prevenire le più
frequenti cause di errori umani, sia per correggere quelle
criticità nell'organizzazione, dato che almeno la metà degli
"errori" potrebbe essere evitata;
Constatato che i maggiori errori avvengono in ortopedia e
traumatologia (con il 16.5% di errori), seguita da oncologia (13
%), da ostetricia (0.8 %) e dalla chirurgia (10.6 %);
Ritenendo difficile ipotizzare che da tale fenomeno sia
immune la nostra sanità;
la sottoscritta Consigliera regionale
Interpella
l'Assessore competente per sapere:
1) se anche all'interno della nostra Regione si registrano
dati analoghi a quelli sopra segnalati, quali sono le discipline
mediche e chirurgiche in cui le percentuali sono più alte, se esse
rispecchiano i dati nazionali, e se sono state individuate le
possibili cause;
2) se di alcuni specifici errori sono state individuate le
criticità che potrebbero favorire tali errori;
3) in particolare, per quanto riguarda l'ostetricia, se anche
la pratica del parto cesareo programmato si è dimostrata un settore
non esente da errori e, per quanto riguarda la chirurgia, se è
stata rilevata l'incidenza di infezioni, anche con esito mortale,
contratte nelle sale operatorie;
4) che cosa si è finora fatto per prevenire nelle diverse
discipline mediche e chirurgiche le possibili cause degli errori e
cosa si intende fare nel breve e medio termine.
F.to: Squarzino Secondina
Président
- La parole à la Conseillère Squarzino
Secondina.
Squarzino (Arc-VA)
- Il 24 ottobre, sugli organi di
informazione, è stata data molta pubblicità ad una denuncia fatta
dall'Associazione italiana di oncologia medica rispetto al numero
enorme di decessi che avvengono per errore nelle strutture
ospedaliere del nostro Paese; venivano anche individuate una serie
di possibile cause - errori umani, criticità nell'organizzazione -,
per cui si diceva che una parte di questi errori può essere
evitata.
In questa denuncia si individuavano anche alcuni reparti, in cui
erano più frequenti queste tipologie di errori; poi la settimana
successiva, il 31 ottobre, c'è stata una smentita di questi dati,
nel senso che, come hanno precisato gli stessi attori di questi
dati, probabilmente lì c'è stato un'impropria valutazione di
metodo, cioè sono stati probabilmente scambiati alcuni dati con
altri, per cui questo dato non risulta così attendibile come è
stato individuato nei primi articoli del 31 ottobre... per fortuna,
possiamo ridimensionare il problema! Tuttavia, al di là di questi
dati che, in base alle ultime informazioni, non sono veritieri,
esiste un problema sul fatto che negli ospedali esistono delle
morti per errori, e forse questa può essere l'occasione per
riflettere sulla situazione che si verifica nelle nostre strutture
ospedaliere, nel senso che è quasi inevitabile che ci siano degli
errori.
La mia domanda è se ci sono state delle indagini, se anche qui
la nostra ASL ha fatto un monitoraggio di possibili errori che
possono avvenire soprattutto per quanto riguarda l'aspetto
dell'incidenza di infezione in Chirurgia e, collateralmente, anche
per quanto riguarda in Ostetricia il parto cesareo; quindi è
questo, al di là di altre cause, visto che tramite una ricerca in
Internet, quello è l'ambito in cui più facilmente si manifestano
delle infezioni con delle conseguenze per gli utenti... pertanto se
l'azienda ha fotografato o ha gli strumenti per fotografare la
realtà come si viene determinando nel nostro ospedale, se ha
individuato eventualmente qualche causa particolare che è presente
in tutte le altre strutture ospedaliere e se ha individuato anche
alcune linee per evitare che questi errori - se ci sono - possano
ripetersi.
Si dà atto che dalle ore 18,16 presiede il Vicepresidente
Lanièce.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Questa interrogazione nasce attorno ad un
articolo, apparso il 24 ottobre, che dava dei dati molto
preoccupanti, e spero che tutte le Procure d'Italia si siano
attivate per verificare cosa ci sia dietro a degli articoli di così
grande allarmismo, che prevedevano e dichiaravano che i morti per
errori medici erano 90 al giorno, quindi facendo una piccola
moltiplicazione venivano 32.850 morti all'anno per errori
medici.
L'interpellanza era stata costruita solo attorno a questo
articolo, poi correttamente si riferisce anche a quanto è apparso
il 31 ottobre 2006, in cui da un lato l'Onorevole Marino,
responsabile della Commissione sanità dell'Ulivo, diceva che si
trattava di
"numeri di fantasia, un artificio senza fondamento
scientifico, un puro esercizio teorico su dati estrapolati da fonti
lette superficialmente e diffusi con molta approssimazione"
,
tanto che l'autore dell'articolo del 24 ottobre, dr. Emilio
Baietta, ammetteva, imbarazzatissimo, di essersi sbagliato e se ne
scusava: questo ha fatto nascere l'interpellanza.
La rettifica del 31 ottobre infatti titola: "Una bufala la
denuncia sui morti di malasanità". Dietro a questi errori c'è un
allarmismo pericoloso, c'è chi prospetta un reato di procurato
allarme, perché diffondere dati così negativi non può essere
occasionale... si pensi a cosa vuol dire per le assicurazioni
private, degli specialisti che sono in continuo aumento e che per
alcune specializzazioni, quelle appunto denunciate da Baietta,
devono pagare dei premi molto elevati! Il Ministro Turco ha subito
replicato che solo il 10% delle denunce per lesioni giunge a una
condanna, quindi direi che un'interpellanza costruita attorno a dei
dati allarmistici, è stata - come ha riconosciuto l'interpellante -
notevolmente ridimensionata. Certo che gli errori sono quasi
inevitabili, come dice la collega Squarzino; è chiaro che gli
errori in un ambito umano sono presenti, anche se la morte di per
sé non è sempre evitabile da alcuna parte - e questa è forse
un'ipotesi che alcuni avanzano, ma che non è così - e non sempre è
colpa del medico se qualcuno muore... ci sono delle malattie
incurabili, e purtroppo si muore dappertutto, anche dove errori
umani non si fanno! I dati in Valle d'Aosta sarebbero stati molto
preoccupanti in quanto, secondo questa proporzione, avrebbero
dovuto esserci 78 morti all'anno per errori medici...
Lasciando perdere questo allarmismo, che può essere anche
colpevole, su questo argomento - e arrivo alla seconda parte
dell'interpellanza - abbiamo sempre cercato di agire sul nuovo ramo
dell'igiene e della prevenzione che si chiama "rischio clinico", e
questa nostra attività ci ha portato ad una maggiore attenzione. Se
questi errori ci sono, compito nostro è dare a questa eventualità
una maggiore attenzione per diminuire le criticità là dove queste
ci possano essere. Chiaramente non si vuole nascondere nessuno, né
proteggere chi ha sbagliato, si può decidere se chi ha sbagliato
sia colpevole e di che cosa, se ci sia una colpa grave...
Contestiamo la denigrazione di questi articoli iniziali e il
conseguente allarmismo.
Dicevo che non abbiamo preso solo iniziative a livello teorico,
ma iniziative a livello pratico, perché siamo coscienti che
l'attenzione debba essere sempre potenziata. È sfuggita forse la
deliberazione n. 3561 del 28 ottobre 2005 relativa all'approvazione
di un protocollo per il monitoraggio degli "eventi sentinella",
elaborato in via sperimentale dal Ministero della sanità a cui la
nostra Regione ha aderito: questo è importante, perché il ministero
dice: "esistono degli eventi sentinella e questi vanno presi in
considerazione dai DRG"; i DRG vengono su questi eventi raccolti in
modo particolare e inviati al ministero attraverso delle procedure
che questa deliberazione sancisce in modo chiaro.
Gli "eventi sentinella" presi in considerazione dal ministero
sono le procedure in paziente sbagliato, le procedure in parte del
corpo sbagliato - destra invece che sinistra... -, suicidio in
paziente ricoverato, strumento o altro materiale lasciato
all'interno del sito chirurgico, reazione trasfusionale conseguente
ad incompatibilità, decesso o coma o gravi alterazioni funzionali
derivanti da errori di terapia associati all'uso di farmaci,
decesso materno, malattia grave correlata al travaglio o al parto,
abuso su paziente ricoverato, mortalità in neonato sano e ogni
altro evento che causa morte o gravi danni, indicativo di mal
funzionamento del sistema. Questi sono gli "eventi sentinella" e
l'adesione a questo protocollo prevede delle schede descrittive
degli "eventi sentinella" oggetto di monitoraggio, una scheda di
segnalazione che l'ASL deve compilare e spedire alla Regione o al
Ministero della salute entro 5 giorni dall'evento, schede da usare
per l'analisi dei fattori contribuenti e determinanti, un piano di
azione per la riduzione del rischio e il flusso informativo: questo
è un protocollo che la Regione ha messo in atto da fine ottobre
2005, che non ha portato ad oggi ad alcuna dichiarazione da parte
dell'ASL di questi "eventi sentinella".
Aggiungo, per significare quanto questo rischio e il desiderio
di diminuire le criticità siano ben presenti, che nella Commissione
parlamentare della salute è previsto un tavolo tecnico per la
gestione del rischio clinico ed è presente dal mese di novembre
2005 un nostro rappresentante stabile nella persona del Direttore
sanitario. Come terza iniziativa, nella riorganizzazione dei
dipartimenti è previsto un dipartimento funzionale che si chiamerà
"Dipartimento funzionale del rischio clinico" che, non appena il
"Patto di stabilità" verrà modificato o quando avremo la sentenza
della Corte costituzionale, sarà messo in funzione; quindi penso
che gli errori ci siano, nasconderlo è assurdo, bisogna vedere come
si rimedia alle capacità di risolvere questi errori, di abbassare
le criticità; gli errori bisogna ridurli ed eliminarli.
Il diffondere di dati non corretti come è stato il primo
articolo non contribuisce alla serietà di analisi di un sistema che
vogliamo sempre più sicuro, l'allarmismo crea solo delle perdite di
fiducia; teniamo presente che la realtà nostra è una realtà piccola
dove un albero che cade fa molto più rumore di 100 alberi che
rimangono su, e il caso che ha avuto delle complicanze può essere
presentato come la regola e invece non è così, oppure vi può essere
un tentativo di tendenza alla distruzione proprio in un momento in
cui la mobilità passiva, senza meccanismi di contenimento adottati
dal punto di vista legislativo, sta invertendosi e sta mostrando un
andamento positivo.
Le attività e i provvedimenti messi in atto per ridurre o
monitorare gli eventi sono state quindi fatte in accordo con il
ministero in modo chiaro e preciso: credo che questa sia l'attività
più corretta in questo settore, anche se finora non ci sono stati
presentati dei grandi casi e dei fatti significativi di errori
medicali.
Presidente
- La parola alla Consigliera Squarzino
Secondina.
Squarzino (Arc-VA)
- Questa nostra iniziativa è nata non
solo perché avevamo letto quei dati, ma anche perché in queste
settimane alcuni di noi, come Consiglieri, sono in giro per le
strade e per le piazze, al mercato per la raccolta di firme per il
referendum per l'ospedale nuovo e si parla anche con la gente, che
dice: "sì, siamo d'accordo... no, non siamo d'accordo", qualcuno
dice: "non solo le strutture, ma anche il personale bisogna
cambiare"...
(interruzione dell'Assessore Fosson, fuori microfono)
... mi lasci concludere, non mi faccia dire le cose che non
voglio dire!
In genere la mia risposta è questa: ci sono sicuramente nella
nostra sanità molti settori che funzionano molto bene, sono centri
di eccellenza di cui andare orgogliosi, ma è chiaro che di fronte a
casi precisi che la gente ci propone, questi casi vanno letti, e in
questo modo li voglio leggere, come esempi di criticità come lei ha
detto. Nessuno di noi vuole demonizzare una persona piuttosto che
l'altra, ma quello che ci interessa è vedere quali sono i punti del
sistema che sono più critici e su cui bisogna intervenire. Credo
che questo sia l'atteggiamento non solo chiesto dal ministero, ma
che anche l'USL sta adottando.
Gli "eventi sentinella": sono ben contenta che si cominci ad
individuare gli "eventi sentinella", ma sono anni che chiediamo di
monitorarli, perché sono quelli che ci danno il senso della qualità
e dell'appropriatezza di un intero sistema. Lei dice che ci sarà
questo dipartimento... va molto bene e saremo contenti di vederlo,
ma là dove l'ho trovata reticente, Assessore, è che una volta
affermato che si vuole fare il monitoraggio serio che già si sta
portando avanti, che non ci sono dei fatti particolarmente gravi,
spero anch'io... io avevo chiesto un dato solo e lei non me lo ha
fornito! Non credo che in questo momento non ci siano ancora
elementi per fornire questo dato... quando chiedo:
"se è stata
rilevata l'incidenza di infezioni, anche con esito mortale..."
- ma quello che è un inciso -
"contratte nelle sale
operatorie"
, ... questo era un elemento preciso su cui credo
che l'USL abbia dei dati... perché non li ha forniti? È vero, penso
che gli "eventi sentinella" si registrano e si fanno gli interventi
per diminuire il numero di questi eventi sentinella, ma se non
vengono dati fin dall'inizio neanche alcune informazioni su quello
che già adesso è stato registrato, mi sembra non serio!
Assessore, io penso che al di là degli "eventi sentinella",
un'azienda seria prende atto e rileva l'incidenza di infezioni
contratte in sala operatoria, questo è un elemento fondamentale per
descrivere la qualità del servizio che viene fornito! Lei non ha
bisogno di andare a vederlo nel sito "I vari documenti", ma ad
esempio il Piemonte rileva, rispetto a un'indagine conoscitiva che
hanno fatto, che una prevalenza media degli infezioni nosocomiali
in Piemonte si attesta su un valore del 7,8%, è un dato, alto o
basso non lo so, non ho elementi... sarebbe stato interessante
capire se anche l'USL della Valle d'Aosta è in grado di individuare
un'incidenza! Lei capisce che, a fronte di dati precisi, anche per
noi è più facile dire: "è successa quella cosa terribile, hai
contratto un'infezione, ti hanno operata altre 2 o 3 volte, sei
ancora lì, in rianimazione, da 3-4 settimane, non sai quando
uscirai, ma sappi che solo qui, nel nostro ospedale, l'incidenza di
infezioni contratte in sala operatoria è dell'1-2% per cui sei
stata sfortunata"... ma se so che invece l'incidenza in Valle
d'Aosta è più o meno come quella del Piemonte, allora è chiaro che
la cosa comincia a preoccuparmi! In questo senso chiedevo alcuni
dati e credo che questi dati ci siano già... non è possibile che
non abbiano questi dati!
Le chiedo allora, Assessore, se è possibile avere questi dati,
altrimenti è difficile poter capire qual è la situazione da cui si
è partiti, quali sono state le azioni positive che questo
"Dipartimento del rischio clinico" ha attivato; quindi la
pregherei, Assessore, se questi dati ci sono, di fornirceli e, se
non ci sono, la cosa è molto grave!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK