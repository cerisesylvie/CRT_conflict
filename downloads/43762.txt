Consiglio Regionale della Valle d'Aosta - Oggetto del Consiglio n. 940 del 7 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 940 del 7 ottobre 2021 - Resoconto
OGGETTO N. 940/XVI - Dibattito sullo stato della procedura
dello studio di fattibilità per il collegamento intervallivo del
Vallone di Cime Bianche.
Bertin (Presidente) -
Possiamo riprendere. Durante la
sospensione si è anche riunita la Conferenza dei Capigruppo ed è
stata accettata la richiesta di aprire un breve dibattito politico
sull'interrogazione presentata dalla deputata Tripodi relativamente
alle Cime Bianche e la Conferenza dei Capigruppo ha anche stabilito
le tempistiche che sono, nel caso, di cinque minuti per gruppo più
due per l'eventuale secondo intervento. Ha chiesto la parola il
consigliere Restano.
Restano (VdA Unie) -
Come detto in Conferenza dei
Capigruppo, la sospensione è stata chiesta per un fatto politico
che si è verificato nella giornata che abbiamo appreso da una
notizia di stampa, vale a dire un'interrogazione presentata dalla
deputata Elisa Tripodi e anche da una neodeputata del Movimento
Cinque Stelle riguardante il futuro delle Cime Bianche. Interrogano
il Ministro competente e l'Europarlamento per sapere quali
provvedimenti intraprendere in merito allo studio di fattibilità
che questo Consiglio regionale e Governo regionale hanno richiesto
tramite la Monterosa per il futuro degli impianti funiviari e dei
collegamenti intervallivi delle Cime Bianche.
Certo che questa notizia ha destato grande stupore e subito ci
siamo interrogati circa la genesi, signor Presidente e signori
Assessori, perché volevamo sapere da lei e da voi se vi erano state
delle interlocuzioni, ma soprattutto con il Deputato eletto nel
Collegio uninominale della Valle d'Aosta e con l'Europarlamentare
citata, ma soprattutto per avere delle conferme perché, nell'ottica
della nostra autodeterminazione e delle possibilità che ha questo
Consiglio nell'indirizzare le scelte politiche, questa è una scelta
che è già stata ampiamente dibattuta e con le dovute sensibilità
ambientali è una scelta che è già stata fatta, una scelta che è
stata oggetto del programma di vari Governi che si sono succeduti e
quindi in questo breve dibattito, per quanto ci riguarda, vogliamo
ribadire con forza la nostra intenzione politica, il nostro
indirizzo politico verso le possibilità di avviare dei collegamenti
intervallivi nella nostra regione, i nostri intendimenti futuri
riguardo al turismo di montagna e ancora di più riguardo agli sport
di montagna, estivi e invernali. Tutto qua.
Presidente -
Altri intendono intervenire? Ha chiesto la
parola il presidente della Regione Lavevaz, ne ha facoltà.
Lavevaz (UV) -
Solo per chiarire rispetto a quanto già
detto nella riunione di maggioranza, ma, visto che il quesito è
stato posto giustamente all'attenzione del Consiglio, do la
risposta a tutto il Consiglio. Solo per confermare che non c'è
stata alcuna interlocuzione né con il sottoscritto, né, a quanto mi
è stato confermato, con gli altri membri della Giunta rispetto a
questo argomento, un argomento che, per quanto ci riguarda, ha un
percorso assai chiaro, assai definito, è un progetto che è stato
inserito nel programma di legislatura condiviso dalle forze
politiche che sostengono questa maggioranza, un programma
sottoscritto da 21 Consiglieri dove il percorso prevedeva uno
studio di dettaglio, di fattibilità per capire eventuali
problematiche nella progettazione di questo intervento. Alla fine
di questo studio, com'è stato definito nel programma, la decisione
deve tornare in Consiglio regionale che, assumendo poi gli esiti di
questo studio, definirà la prosecuzione di questo progetto, quindi
questo è al momento la decisione e la linea molto chiara di questo
Governo e di questo Consiglio direi anche viste le decisioni
prese.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Visto che c'è uno strano silenzio,
volevo fare alcune considerazioni, perché sono andato all'uscita
delle notizie di stampa a leggermi i testi delle due iniziative:
uno della deputata Tripodi e l'altro dell'europarlamentare
Beghin.
Io faccio una considerazione di tipo tecnico e poi una
considerazione di tipo politico: quella di tipo tecnico, e in
particolare prendo spunto da uno degli interrogativi che pone alla
Commissione l'eurodeputata: se reputa legittima la realizzazione di
tale impianto. Io immagino che se la società ha intrapreso un
percorso, che, tra l'altro, è stato anche mi sembra più volte
integrato secondo gli auspici di determinate parti politiche, nel
caso in cui questo studio riterrà o dirà che non si può fare, io
immagino che i professionisti incaricati di fare questo studio non
affermeranno il falso, perché altrimenti mi perdo un pezzo. Abbiamo
dei tecnici che devono esprimersi e abbiamo dei politici che già
dicono la loro, oppure chiedono a un organo politico una questione
di natura tecnica.
Detto questo - e passo alla considerazione politica, ed è qua un
po' l'imbarazzo di questo silenzio -, io ricordo tempo fa un
proclama, uno dei tanti tavoli, in cui vicino al simbolo del
Movimento 5 Stelle che oggi qui non è rappresentato e un po' mi
dispiace perché ci hanno dato grandi soddisfazioni nel passato,
anche quello del PCP, che, fino a prova contraria, è ancora un
gruppo, almeno io così ho capito, quindi mi chiedo tutto il gruppo
cosa ne pensa o se questa iniziativa nasce dal gruppo. Abbiate
pazienza, colleghi, però spesso e volentieri si chiedono conferme o
esplicitazioni da questa parte, ma lo chiediamo anche a voi perché
io non capisco, cioè ci sono tanti tavoli, ce ne sono talmente
tanti che ci perdiamo ma anche al di fuori, quindi io vorrei capire
se è possibile, se questa iniziativa ha una nascita in seno al
gruppo o all'assemblea o comunque dove sta l'incoerenza da parte di
chi comunque fa parte, o comunque ha lanciato un'area comune dove
l'iniziativa io penso della deputata Tripodi sia nata o comunque
sia sostenuta da quell'area. Io questo lo vorrei capire
sinceramente perché di iniziative ne abbiamo presentate in
Consiglio e di risposte ne abbiamo avute, quindi sinceramente in
parte penso di sapere qual è la posizione di una parte del Governo,
perché l'ala di sinistra non lo so cosa pensa, però io vorrei
capire se questa è un'iniziativa estemporanea dell'Eurodeputata,
oppure c'è anche un sostegno, chiamiamolo politico, del gruppo PCP,
perché fino adesso l'unico gruppo che conosco è quello fatto di
sette di cui tra l'altro... va beh, questi sono affari vostri.
Presidente -
Ha chiesto la parola il consigliere Cretier,
ne ha facoltà.
Cretier (PCP) -
Vorrei anche rispondere al collega
Aggravi, nel senso che non abbiamo avuto nessuna interlocuzione con
la Deputata, quindi garantisco, per quel che ci riguarda, che
l'iniziativa sia partita esclusivamente dalla persona che ha
presentato il documento.
La decisione di presentare e di bloccare il progetto mi sembra
sinceramente una forzatura perché tutto passa attraverso lo studio
di fattibilità, quindi si conviene che in maggioranza le decisioni
vengano prese assolutamente tutti assieme e quindi, di conseguenza,
aspettiamo il passaggio naturale dello studio di fattibilità.
Questo è un argomento che più volte si è discusso in quest'Assise,
mi ricordo anche delle iniziative a tal proposito, qualcuno ha già
detto che c'è traccia di questa iniziativa anche nel programma nel
DEFR che abbiamo voltato ricordo tutti e 21 della maggioranza, mi
sembra che venga veramente a mancare la centralità del Consiglio
regionale, nel senso che è un'iniziativa portata avanti dalla
Deputata senza nessuna condivisione e nessuna forzatura, quindi
chiaramente non è stata condivisa, tutto passa attraverso lo studio
di fattibilità commissionato dalla Monte Rosa, solo dopo qui saremo
o a esprimere dei pareri e a decidere sul proseguo di questo
progetto. Dispiace senz'altro che non ci siano state interlocuzioni
con il Governo regionale e mi sembra effettivamente un attacco
all'autonomia da un rappresentante eletto, come ha ricordato il
collega Restano, in un seggio nominale e quindi a rappresentanza
diciamo non solo di chi l'ha votata, ma di tutto l'elettorato
valdostano. La persona dovrebbe essere un baluardo comunque
dell'autonomia e dello Statuto speciale della Valle d'Aosta, cosa
che modestamente penso che non sia per i fatti rappresentati
facendo un'iniziativa che assolutamente non è stata condivisa.
Presidente -
Ha chiesto la parola il consigliere
Chatrian, ne ha facoltà.
Chatrian (AV-SA) -
Per ribadire qualche concetto su
questo tema così importante e dibattuto all'interno di questo
Consiglio. È un po' con un certo imbarazzo che abbiamo letto le
parole di una rappresentante - che dovrebbe rappresentare una
Regione autonoma come la nostra - che, senza interloquire né con la
Presidenza della Regione, né con gli Assessori delegati, né con il
Consiglio, mette in evidenza oltretutto degli elementi non corretti
come primo punto.
Per quanto riguarda il secondo, noi pensiamo come gruppo che il
percorso che questo
dossier
ha fatto è un percorso limpido,
trasparente, tant'è vero che il documento di natura politica è
stato votato a larga maggioranza nel gennaio 2020, quindi diciamo
che il
feu vert
è stato dato in una discussione mi ricordo
molto bene franca, interessante, perché la politica fino a gennaio
2020 non aveva deciso di dare corso. Una volta dato corso a larga
maggioranza, quindi oltre agli schemi di maggioranza e
opposizione... perché, se non mi ricordo male, i voti furono 25 o
26 su 35 che diedero l'
okay
a questo percorso,
successivamente ci fu l'okay da parte delle strutture dirigenziali,
della parte amministrativa e dei dirigenti che diedero l'okay a
seguito dell'okay di natura più politica.
Detto questo, c'è un terzo e ultimo passaggio per quanto ci
riguarda, nel senso che a ottobre 2020 firmammo a 21 il prosieguo
di questo percorso, cioè il dare corso a tutti i progetti in modo
che il Consiglio, nella sua centralità, avrebbe poi potuto
nuovamente posizionarsi a seguito degli esiti della progettazione.
Non solo quindi fuorviante ma anche non corretto nei confronti del
Consiglio regionale e di tutte le forze politiche e i gruppi
consiliari che in questo Consiglio, comunque chi d'accordo, chi non
d'accordo, hanno deciso di dare corso e, di conseguenza, dare
l'okay a un progetto e un dossier così ambizioso e soprattutto, per
quanto ci riguarda, utile al prosieguo del presidio della montagna,
a chi vive in montagna, a chi vive e che decide per scelta di stare
in montagna e accompagnato anche a forse la parte più delicata:
quella del come far convivere la presenza dell'uomo sulle montagne
con quello che è comunque non solo il presidio, ma il rispetto
dell'ambiente nel momento in cui si fanno delle scelte strategiche
accompagnate da tutti quelli che sono i pareri, i posizionamenti,
gli studi, la fattibilità e soprattutto la sua sostenibilità.
Termino dicendo che è con grande rammarico che un rappresentante
che dovrebbe rappresentare una Regione alpina come la nostra,
autonoma come la nostra, prima nel suo pieno titolo di poter
predisporre, chiedere, approfondire tematiche così delicate, non
abbia avuto quella accortezza che forse sono i fondamentali di chi
si occupa del bene comune, del bene pubblico: confrontarsi con la
massima istituzione che è sicuramente questo Consiglio.
Ho voluto quindi ripercorrere quelle fasi salienti perché mi
ricordo, come dicevo prima, molto bene il dibattito che è avvenuto
in Consiglio regionale durante il DEFR a fine gennaio 2020,
oltretutto in un momento delicatissimo ma il mandato politico per
la prima volta in Consiglio lo mise in campo proprio in quel
momento, in quel periodo, fieri che questo avrebbe potuto poi
essere un dossier non solo
à suivre
ma un dossier che poteva
poi dare corso e quindi creare quelle condizioni per chi vive in
montagna - termino Presidente - di poter giocarsi delle
chances
nel futuro.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Le confesso di aver avuto veramente
dei sentimenti negativi dopo aver letto le agenzie di stampa, sono
offeso, deluso e mortificato: offeso, deluso e mortificato come
cittadino valdostano e come Consigliere regionale. Credo che
un'iniziativa di questo genere sia veramente inaudita, un
rappresentante del Collegio uninominale della Valle d'Aosta che si
permette, da un lato, di portare all'attenzione del Parlamento
italiano, del Ministro un argomento senza aver avuto nessuna
interlocuzione con il Presidente della Regione, con l'Assessore,
con i rappresentanti del popolo valdostano. Dall'altra parte sono
offeso dal punto di vista della sostanza, perché se voi andate a
leggere questa iniziativa, dipinge le istituzioni valdostane e i
Valdostani come un insieme di sciagurati che vogliono rovinare, che
vogliono in qualche modo cementificare la Valle d'Aosta. Allora
capite che un'immagine di questo genere fa male: fa male anche al
turismo, fa male anche al ristoratore, fa male anche
all'albergatore, perché se io leggo sul giornale che un Deputato
della Valle d'Aosta, il rappresentante della Valle d'Aosta vuole
che si intervenga a livello europeo, piuttosto che a livello
nazionale, sostanzialmente per commissariare la Valle d'Aosta
perché noi siamo ritenuti degli incapaci o degli inquinatori o dei
cementificatori, capite che siamo fuori da ogni regola.
Abbiamo avuto appena adesso le elezioni nel Comune di Ayas dove
all'interno del programma c'è questo progetto ed è stato
considerato, a differenza di quello che è stato detto da qualcuno
in quest'aula, un progetto strategico. A me interessa poco di
coloro che non rappresentano la Valle d'Aosta, il Parlamentare
europeo ha fatto un'iniziativa politica ma questa iniziativa del
Deputato valdostano può avere solo una risposta da parte nostra, un
invito più che una domanda: "deputato Elisa Tripodi dimettiti,
dimettiti", anziché chiedere le dimissioni di altri, io credo che
l'inadeguatezza di questo Deputato, di questo rappresentante della
Valle d'Aosta meriti una risposta sola: la richiesta delle
dimissioni per l'inadeguatezza.
Presidente -
La parola al consigliere Grosjacques, due
minuti per il secondo intervento.
Grosjacques (UV) -
Sì, per il tempo residuo, Presidente,
grazie. Era solo perché credo sia già stato detto quasi tutto,
vorrei solo ribadire in quest'aula che il nostro ruolo è un ruolo
di rappresentanza dei territori, i territori, soprattutto quelli
interessati, si sono espressi con grande chiarezza, con grande
forza sulla validità di questo progetto in tutti i suoi aspetti e
noi abbiamo, come rappresentanti del nostro territorio, l'obbligo
di difendere la scelta che è stata fatta: quella di predisporre uno
studio che arriverà in quest'aula per le decisioni finali.
La deputata Tripodi peraltro dimostra scarsa conoscenza del
nostro Statuto perché chiede al Ministro di invitare la Regione
Valle d'Aosta, credo sia superfluo dire che noi ci chiamiamo
Regione Autonoma Valle d'Aosta, quindi lo stampo centralista
dell'onorevole Tripodi lo vediamo anche nella composizione di
queste iniziative.
Io vorrei che questo Consiglio oggi si esprimesse con forza
respingendo la richiesta che ha fatto l'onorevole Tripodi, che
chiede al Ministro: "quali iniziative, per quanto di competenza, il
Ministro interrogato intenda adottare al fine di richiedere alla
Regione Valle d'Aosta di porre in essere in via di autotutela
qualsiasi iniziativa di competenza volta a evitare la
realizzazione". Bene, oggi noi dobbiamo dire in modo forte e chiaro
che respingiamo questa richiesta e che la sovranità del Consiglio
si manifesterà nella decisione alla fine del percorso di studi.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Io non ho letto il testo
dell'interrogazione, ho visto l'agenzia di stampa, credo che si
tratti di un'iniziativa di un Deputato della Repubblica,
un'iniziativa che, come tante altre, è normale ed è legittima,
secondo me. Credo sia un pochino pericoloso andare a sindacare
sulla libertà dei Parlamentari di presentare delle interrogazioni,
anche perché si tratta di una specifica prerogativa parlamentare e
non so se noi possiamo sindacare su questo. Il fatto che venga
chiesto se questa interrogazione è stata in qualche modo guidata,
telecomandata mi chiedo se dipende dal fatto che la Deputata è una
donna e qui spesso le donne vengono accusate di essere
telecomandate...
(interruzione di alcuni Consiglieri, fuori microfono)
...
scusate, io non ho interrotto nessuno, ho ascoltato
per cui se mi interrompete poi mi date qualche secondo in più.
Quello che vorrei dire è che effettivamente - perché i riferimenti
sono stati fatti a noi negli interventi di chi mi ha preceduto - io
ho chiesto che venisse fatta una verifica da parte del Governo con
il Ministero per sapere se, alla luce delle vicende del Terminillo,
c'era qualche impedimento, ma questa è una cosa che io ho chiesto
in aula. La risposta alla nostra sottolineatura di un eventuale
divieto non è mai stata data. Era stato proprio chiesto di fare in
un'interlocuzione: non ne sappiamo più nulla, io, riguardo a quello
che è stato il nostro operato, rispondo, il resto è una questione
che riguarda evidentemente la Deputata. Faccio solo notare che
l'area "Natura 2000" degli ambienti glaciali del Monte Rosa non è
stata scelta all'esterno della Valle d'Aosta, è una cosa che è
stata portata avanti dalla Valle d'Aosta stessa. Mi sembra
piuttosto che in questa situazione un po' surreale che si è creata
ci sia un timore di una verifica di quanto la legge potrebbe
dire.
Poi per il resto credo che la domanda debba essere fatta
all'onorevole Tripodi più che in quest'aula.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Collega Minelli, mi spiace, io l'ho
sempre rispettata e continuo a rispettarla ma lei mi ha offeso con
queste cose, sono sempre stato rispettoso dell'altro sesso più di
tanti altri e anche spesso del rispetto che ho avuto dall'altra
parte.
La collega Tripodi l'ho sempre rispettata anche quando ha detto
delle cose che non condividevo, le ho anche scritto una lettera a
cui non ho mai avuto risposta. Siccome io vi ho posto la domanda,
non giriamo il problema: il problema è che lei mi ha confermato con
questa sua presa di posizione che non è una questione di
telecomando, è una questione di accordo, quindi probabilmente è
stata ispirata e probabilmente c'è una manovra.
È bene quindi che vi parliate tra di voi perché avete un
programma che dice una cosa, avete sottoscritto un programma di
governo che ne dice un'altra e adesso ne state facendo un'altra, e
ricordo anche - e lo continuo a dire - che se lo studio riporterà
il fatto che non si può fare, e quindi è nella responsabilità del
tecnico... io penso che anche chi è assegnatario di quell'incarico
un po' si senta offeso, perché d'altra parte farà il suo studio,
farà le sue conclusioni e si prenderà le sue responsabilità ma non
mettiamola in una questione di conflitti tra sessi o quant'altro,
non è assolutamente quello.
Io ho chiesto una delucidazione di natura politica perché, mi
perdoni, ma la situazione sotto il vostro cielo, come diceva il
buon Mao, è molto, molto confusa.
Presidente -
Ha chiesto la parola la consigliera Minelli
per fatto personale.
Minelli (PCP) -
No, collega Aggravi, guardi, lei si è
sentito offeso, ma mi sento offesa anch'io perché in qualche
maniera lei mi dice che ci mettiamo a ispirare l'azione di persone
che sono state elette al Parlamento non da me, perché io ovviamente
non ho votato la deputata Tripodi, ero candidata, ma mi sembra che
abbia preso mi sembra 15 mila voti, sta facendo il Deputato che
piaccia o non piaccia, sarà rieletta o non sarà rieletta non lo so,
ma io penso che abbia un'autonomia di giudizio.
Se poi le cose che sono state dette in quest'aula riguardo al
collegamento e alla possibilità di verificare se non ci fosse un
problema dopo la decisione del Ministero sul Terminillo... abbiano
ispirato la deputata Tripodi in questo senso non lo so.
Ricordo anche che nel famoso dibattito del DEFR del 2020, quando
in quest'aula sedeva il Movimento 5 Stelle, le valutazioni che quel
movimento aveva fatto erano simili alle nostre...
(interruzione di un Consigliere, fuori microfono)
... no, ma anche quello che ha detto il collega Aggravi se
volete non è un fatto personale...
(interruzione di alcuni Consiglieri, fuori microfono)
... comunque io credo che un Parlamentare abbia il diritto di
fare il suo lavoro.
Presidente -
La parola al consigliere Manfrin.
Manfrin (LEGA VDA) -
Per mozione d'ordine. Solo per
chiederle, Presidente, se in quest'aula - e lo chiedo a lei che è
il supremo garante del dibattito in quest'aula - è ancora
consentito nel dibattito contestare delle opinioni, ancorché
espresse da qualcuno del sesso opposto o se qualsiasi contestazione
d'ora in poi debba essere considerata un'aggressione in quanto
esponenti del sesso opposto. Se ci riesce a sciogliere questo
dubbio, le saremo grati, Presidente.
Presidente -
Ha chiesto la parola il consigliere
Aggravi.
Aggravi (LEGA VDA) -
Siccome io, Presidente, chiedo
scusa, ho usato i due minuti previsti dagli accordi, vorrei
semplicemente in maniera sintetica...
Presidente -
Lo abbiamo calcolato come fatto personale
anche nel suo caso.
Aggravi (LEGA VDA) -
Allora uso i due minuti, perché a
questo punto io dico una cosa, collega Minelli: la Deputata, come
l'Eurodeputata, come ognuno di noi, è libero di fare quello che è
nel suo mandato ma considerato che la politica - forse è un
concetto un po' difficile per voi - è fatta anche di alleanza e di
movimenti... poi, ripeto, fate un po' di ordine e poi
organizzatevi... io dico che se c'è un tavolo, perché lo avete
detto a tutti, c'è un'area progressista, c'è una comunione di
intenti... io volevo semplicemente capire - come penso qualsiasi
Valdostano per la strada o qualsiasi Valdostano anche che sta in
Val d'Ayas o dalla parte della Val del Marmore vorrebbe capire -
semplicemente se c'è una comunione di intenti tra il gruppo del PCP
- non ho parlato delle consigliere Minelli e Guichardaz, ma il
gruppo del PCP -, ho chiesto anche di un membro del Governo... e
quello che è avvenuto per un motivo semplice, lo avete detto voi
che c'è un'alleanza progressista con il Movimento 5 Stelle e il
resto del mondo perché mi sono perso... Adesso vedo il collega
Cretier che mi dice di no, allora quest'area non c'è, ma lo dico
per voi: fate chiarezza al vostro interno perché altrimenti è molto
complesso. Forse prima dovete fare una verifica al vostro interno
perché l'altra verifica personalmente l'ho già capita e
compresa.
Presidente -
Se non vi sono altri interventi, chiudiamo
la discussione generale. Replica il Governo per cinque minuti.
Chiudiamo la discussione generale? La discussione generale è
chiusa. Interviene il Governo per cinque minuti.
Bertschy (AV-SA) -
Io credo che la cosa più brutta che
possiamo cogliere da questa iniziativa sia l'incapacità della
Deputata di agire nella stessa maniera in cui ha agito per altri
dossier
dove si è confrontata: parliamo
dell'elettrificazione della ferrovia, per esempio, con gli
Assessori che hanno lavorato in quell'Assessorato, non ultimo si è
compiaciuta per aver fatto un lavoro in favore della Valle d'Aosta.
Per questo dossier uno può avere la sua visione politica ma se
rappresenta le istituzioni, rispetta le istituzioni dall'inizio
alla fine del suo mandato, quindi avere quanto meno l'accortezza,
l'educazione e il rispetto del Presidente della Giunta, dei
componenti del Governo per significare il perché di un'iniziativa
così pesante nei confronti di un'azione che il Governo sta portando
avanti su mandato del Consiglio regionale ormai da più anni, io
credo che sarebbe stato corretto in termini politici e in termini
istituzionali. Il perché non è stato fatto evidentemente dimostra
che non è un'azione in rappresentanza di quella funzione, ma è
un'azione in rappresentanza di un'idea politica che non rispetta il
mandato che le è stato assegnato sì vincendo delle elezioni ma in
favore di tutta la comunità. Nessuno quindi giudica il lavoro degli
altri, si chiede semplicemente il perché non c'è stata la stessa
attenzione su questo dossier come su altri dossier.
Nel merito io non credo sia una buona cosa continuare a
sollecitare l'intervento di altre istituzioni, delle procure: di
quella contabile, di tutta una serie di enti che nulla hanno a che
fare con la politica. Qui bisognerebbe poter continuare a ragionare
di politica, creare le condizioni perché la comunità e le comunità,
quelle di riferimento, potessero dialogare e parlare, capire fino
in fondo il merito del progetto. Io ho risposto pochi giorni fa a
una
mail
di una persona che era contraria al progetto, è
contraria al progetto, ma me lo ha significato in maniera molto
educata dicendogli che se c'è una cosa che oggi dispiace a tutti: è
che non si possa parlare del merito ma si creino solo le condizioni
per non dialogare tra chi la pensa in una maniera e chi la pensa in
un'altra maniera. Tutto questo quindi aiuta a dare una risposta
corretta a quello che sta succedendo? A mio avviso, no, a nostro
avviso no, e in più lede l'autonomia di un Consiglio regionale che
non sta dicendo: "si fa a tutti i costi", ha assegnato attraverso
un indirizzo di governo la possibilità di studiare un progetto che
l'ha ricordato due minuti fa il collega Aggravi, l'abbiamo
ricordato tutti, potrà anche concludersi con una non possibilità di
realizzare quest'opera ma non sarà né il primo, né l'ultimo studio
che finirà in queste condizioni.
Guardi, lo studio del tram-treno non so dove ci porterà, e c'ero
io Assessore ai trasporti quando abbiamo cominciato a parlare di
quello e l'incarico è partito adesso. Chi lo sa se si farà lo
studio... il progetto del tram-treno? Eppure lo stiamo studiando
perché è corretto che la politica abbia tutti gli elementi per
prendere una decisione.
Allora se l'Avvocatura della Regione esprime un parere dicendo
che quello che si sta facendo è legittimo e crea le condizioni
perché si abbiano qui delle informazioni, io, come rappresentante
di questa Regione, dell'Amministrazione regionale, del Consiglio
regionale e del Governo non vedo perché non dobbiamo credere ai
nostri uffici e a quello che esprimono per creare le condizioni
affinché noi si possa lavorare in maniera corretta e onesta nei
confronti dei cittadini.
Allora la Deputata si iscrive nell'elenco di quelli che non
vogliono dialogare politicamente e si affidano al Ministro fuori
dalla Valle d'Aosta per risolvere un problema e discutere di un
problema che dovrebbe essere oggetto di confronto al nostro
interno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK