Consiglio Regionale della Valle d'Aosta - Oggetto del Consiglio n. 1564 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1564 del 9 novembre 2005 - Resoconto
OGGETTO N. 1564/XII - Eventuale insediamento nell'Espace Aosta
della società STMicroelectronics. (Interrogazione)
Interrogazione
Premesso che:
- L'Assessore all'industria in relazione ai possibili nuovi
insediamenti nell'Espace Aosta ha fatto espresso riferimento alla
società STMicroelectronics, la quale sarebbe interessata ad
insediarsi in uno dei due nuovi corpi di fabbrica in fase di
ultimazione;
- Appreso che tale società ha avviato significativi
ridimensionamenti dei propri stabilimenti europei, ipotizzando uno
sviluppo sul mercato asiatico.
Il sottoscritto Consigliere regionale
Interroga
il Presidente della Regione e l'Assessore delegato per
conoscere:
1) se la STM sia sempre interessata ad attivare un nuovo
insediamento in Aosta;
2) se sono in corso trattative e, nel caso affermativo, quali
sono i principi sui quali si basano e quali livelli occupazionali
verrebbero garantiti;
3) se l'ipotetico insediamento aostano è frutto di un
ampliamento aziendale di STM o di un suo riposizionamento di altre
strutture già operative altrove.
F.to: Frassy
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per quanto riguarda le questioni poste
dal collega Frassy, posso confermare che la "Dora", attualmente
insediata nella "Pépinière", ha in progetto di utilizzare anche
parte dell'edificio che è in fase di ultimazione, un edificio
adiacente alla "Pépinière", per ampliare le attività di ricerca che
sono realizzate in Valle e da questo punto di vista è aperta una
trattativa per la definizione del contratto con "Vallée d'Aoste
Structure" per l'utilizzo degli immobili; dunque qui non posso che
riconfermare quanto ho detto in Consiglio in relazione alla
popolazione dell'area Cogne.
Per quanto riguarda i principi sui quali si basa la trattativa,
il principio o - meglio - l'assunto di fondo è che una Regione come
la nostra, per quanto riguarda le attività produttive, deve fare
degli interventi significativi nella ricerca; questo vale per la
Valle d'Aosta e per l'insieme dei territori che ci sono nel nostro
Paese e a livello europeo, perché la ricerca crea anche delle
attività produttive di alto livello anche perché - e la "STM" ce lo
conferma - le attività produttive in cui il costo del lavoro
diventa uno dei fattori importanti, la tendenza dei grandi gruppi è
quella di trasferire queste attività in Asia o in Cina. In ogni
caso, per quanto riguarda l'attività di "Dora", questa nel 2005 è
passata da 23 a 48 dipendenti quindi con un "trend" di crescita, e
si andrà oltre i 48 con l'ampliamento dei locali.
Si chiede se questo insediamento sia un ampliamento aziendale o
un riposizionamento di altre strutture già operative. Per ciò che
riguarda "STMicroelectronics", l'azienda ha un piano di
razionalizzazione e trasferimento in Asia di alcune attività
manifatturiere, attività che potrebbero anche interessare il nostro
Paese, in particolare le attività che ci sono in Lombardia. Questo
però non riguarda le attività di ricerca e sviluppo nelle quali è
coinvolta la "Dora", che invece "STM" vuole mantenere in Europa. In
ogni caso le attività che si svolgono in Valle sono attività che
rappresentano un ampliamento dell'attività di ricerca della "STM" e
non un riposizionamento di attività eventualmente realizzate dalla
"STM" in altre aree del Paese o d'Europa.
Président - La parole au Conseiller Frassy.
Frassy (CdL) - L'interrogazione nasce anche da una serie di
notizie che sono state diffuse in maniera insistente e precisa sui
maggiori quotidiani economici relativamente al problema di
difficoltà in cui sta operando il comparto e in cui opera la "STM".
È per questo che volevamo capire se le previsioni che erano state
fatte negli scorsi Consigli fossero ancora attuali, anche perché
rispetto a quello che ci dice l'Assessore, ci sembra di capire che
l'attuale "Centro Ricerca Dora" dovrebbe essere trasferito nella
palazzina che dovrebbe essere ultimata a breve. Le voci che erano
circolate in Valle d'Aosta facevano riferimento a numeri
importanti, anche perché quegli spazi sono spazi ampi, che
dovrebbero ospitare qualcosa come 100 dipendenti.
Sapendo che la "STM" ha attuato una politica di tagli e ha
traslocato in Asia tutta una parte che l'Assessore definisce "di
produzione", lasciando in Italia la parte della ricerca, vorrei
evidenziare alcuni dati sui quali è opportuno fare dei ragionamenti
per quanto riguarda il tipo di prospettive su cui possiamo fare
conto. Il taglio del personale in Italia è del 10%, nel senso che
in Italia ci sono circa 11.000 dipendenti della "STM" e il taglio è
di poco superiore alle 1.000 unità; 2.300 complessivamente sono
invece i tagli in Europa; perciò l'ottica della "STM" in questo
momento è quella di ridimensionare, anche perché dice
l'amministratore delegato in un'intervista recente che la
ristrutturazione ipotizza che finisca non prima della metà del
2006.
Ora, il "Centro Dora" è un'importante realtà, ma non vorremmo
che questo centro venisse smontato e riaggregato nel "Centro
Ricerche" di Agrate, che verrebbe trasferito in Valle... perché non
lo vorremmo? Perché sappiamo che queste operazioni partono, ma non
sappiamo se resistono a una serie di congiunture del mercato,
perché se l'obiettivo è quello di trasferire il Centro di Agrate
nell'Espace Cogne, penso che sia un obiettivo che non dia grosse
certezze! Dico questo perché a Catania c'è questo famoso "Modulo
6", che è da un paio di anni che è pronto, ed è una struttura
importante sulla quale la "STM" ha fatto una serie di investimenti,
ma che è vuoto, ovvero in questo stabilimento che dovrebbe essere
dedicato alla ricerca, la "STM" ha deciso per il momento di non
fare più investimenti; di conseguenza lo tiene in parcheggio. Per
dare un'idea delle misure, si fa riferimento a un investimento da
2,5 miliardi di dollari. Sul modulo chiamato "M 6" di Catania si
ipotizza di renderlo operativo dalla seconda metà del 2007. Allora
diventa difficile credere che questa azienda, che ha tutta una
serie di problemi di costi e di bilanci e di esubero di personale,
decida, a fronte di investimenti già fatti ad altre latitudini, di
fare nuovi investimenti in Valle d'Aosta.
Vorremmo evitare che accada quello che successe nel febbraio del
2000, leggo un'ANSA:
"La "STM" di Agrate..."
- diceva la
notizia - "
... collaborerà con il centro di progettazione, che
ha sede a Châtillon, realizzato a "Tecdis""
; poi seguiva la
dichiarazione di Ettore Morezzi - personaggio noto - che diceva:
"Il rapporto con la "STM" permette di far fronte a una domanda
che sta esplodendo".
Questo era nel 2000, nel 2005 è esplosa
non la domanda, ma l'azienda di Morezzi, cioè la "Tecdis"!
Non vorrei che a 5 anni di distanza ci imbarcassimo in un
progetto importante, perché sappiamo che nell'Espace Aosta ci sono
anche delle risorse importanti da un punto di vista finanziario che
vengono impiegate da parte dell'Amministrazione regionale,
trovandoci poi di fronte a un pugno di mosche! Perciò invitiamo
l'Assessore ad essere molto cauto nel verificare che ne sarà di
quei nuovi locali rispetto al "Centro Dora". Valutiamo positivo il
"Centro Dora"; abbiamo qualche perplessità se l'operazione è quella
di smontare il "Centro Dora" e inglobarlo nel "Centro Ricerche" di
Agrate che verrebbe trasferito in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK