Consiglio Regionale della Valle d'Aosta - Oggetto del Consiglio n. 2431 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 2431 del 6 febbraio 2002 - Resoconto
OGGETTO N. 2431/XI Riqualificazione ambientale della zona del
Colle del Nivolet in Comune di Valsavarenche.
(Interpellanza)
Interpellanza Osservato che, giacciono in Comune di
Valsavarenche un consistente reliquato stradale e il relativo
cantiere per la costruzione della strada carrozzabile che avrebbe
dovuto condurre al Colle del Nivolet, entrambi in totale abbandono
da qualche decennio;
Ritenuto che lo stato del reliquato e del cantiere (unitamente
al "Superphoenix") sia tale da deturpare il paesaggio del vallone,
arrecando danno all'ambiente e all'immagine turistica della
località;
Creduto opportuno avere ulteriori informazioni al riguardo e
conoscere gli intendimenti dell'amministrazione;
il sottoscritto Consigliere regionale
Interpella
l'Assessore competente per sapere:
1) chi sono i proprietari del reliquato stradale del "Nivolet" e
del relativo cantiere; da quanto tempo versano in stato di completo
abbandono;
2) se condivide la necessità di una riqualificazione ambientale
del sito, anche attraverso opportune rimessioni in ripristino dei
luoghi;
3) quali iniziative intende eventualmente assumere per
affrontare e risolvere i problemi posti dalla fatiscenza dei
manufatti in esame.
F.to: Curtaz
Président
La parole au Conseiller Curtaz.
Curtaz (PVA-cU)
La presentazione di questa mia
interpellanza sarà molto breve, perché credo che dal tenore della
stessa si evinca quali sono le questioni che pongo
all’Assessore.
Come forse l’Assessore sa, sono un appassionato
escursionista e mi capita almeno una volta o due
all’anno in estate di recarmi in Valsavarenche,
valle fra le più interessanti, che si presta a fare delle belle
camminate. A mia memoria - ho già un po' di anni - ho sempre visto
- perché in Valle d’Aosta non abbiamo solo delle
belle montagne, ogni tanto abbiamo anche qualche discreta bruttura,
non per colpa della natura, ma per colpa dell’uomo
che l’ha insediata - ho sempre visto lungo la strada
che va al Colle del Nivolet, su questo altipiano che se non sbaglio
è lungo circa 7 km, il reliquato della strada carrozzabile, che
avrebbe dovuto raggiungere quel colle e che "per fortuna" non lo ha
mai raggiunto, e poi più a valle il cantiere di quell'opera.
Questi manufatti sono nella Valsavarenche da un bel po' di anni,
forse l’Assessore saprà essere più preciso, e io
credo che insieme al "Superphoenix" arrechino un danno all'immagine
turistica e ambientale della località. Mi sono chiesto varie volte
come mai questi manufatti fatiscenti non venivano rimossi e non
venivano presi dei provvedimenti; finalmente ho presentato questa
interpellanza, per saperne qualcosa di più al riguardo.
Président
La parole à l’Assesseur au
territoire, à l'environnement et aux ouvrages publics, Vallet.
Vallet (UV)
Stavo rimettendo in ordine gli appunti e sono
stato preso in contropiede perché abbiamo anticipato la discussione
di questa interpellanza.
Per quanto riguarda la prima questione posta, la strada del
Nivolet faceva parte di un progetto che era finalizzato al
collegamento Valle d’Aosta-Piemonte, sorto come
estensione di un progetto dell’allora A & M di
Torino e finalizzato alla realizzazione di una strada a servizio
dei bacini artificiali del lago Serrù et del lago Agnel, con
proseguimento fino al Colle del Nivolet, in funzione
dell’allora progettato ulteriore e grande bacino
artificiale da realizzare nella piana del Nivolet. Nel 1959 fu
inaugurata la strada sul versante piemontese fino al rifugio
Savoia; successivamente, fu realizzato un primo tronco di circa un
km a scendere oltre il rifugio Savoia e un successivo secondo
tronco di circa 900 metri da Pont a salire, con lavori che
terminarono nel 1965. Successivamente, un ulteriore tronco per una
lunghezza totale di 3,6 km fu realizzato dal 1967 in avanti con
lavori che terminarono nel 1973.
Dare oggi delle valutazioni o delle ragioni per le quali i
lavori si interruppero è non agevole; possiamo mettere insieme una
serie di concause: intanto un'accresciuta sensibilità rispetto ai
temi ambientali, un calo di interesse da parte delle
Amministrazioni locali stesse, qualche problematica in relazione
alla disponibilità di finanziamenti; fatto sta che il progetto è
stato abbandonato e che attualmente mancano, per completare
l’opera, tre chilometri di strada.
Per quanto riguarda la proprietà, non sono riuscito, in questa
settimana di tempo che abbiamo avuto a disposizione, a recuperare
elementi che permettessero di dire che ci sono state delle
acquisizioni o bonarie o di esproprio. A noi risulterebbe che il
tracciato della strada si sviluppi su fondi di consorterie di
privati. Attualmente nessun soggetto, né pubblico né privato,
provvede alla manutenzione della strada: solo negli ultimi anni
alcuni privati, gestori di alpeggio e di attività zootecnica, hanno
provveduto ad una superficialissima pulizia per rendere
transitabile la sede viabile.
Per quanto riguarda la seconda questione, se condivido la
necessità di una riqualificazione ambientale, la risposta è
affermativa: condivido appieno la necessità di riqualificare il
sito. E dirò quali sono state le iniziative che dal 1999 ad oggi ho
messo in opera, per giungere ad almeno un parziale recupero
ambientale del sito in questione. L’Amministrazione
aveva commissionato nel 1993 un progetto preliminare di interventi
di bonifica nell’area immediatamente a valle della
strada del Nivolet, in funzione della messa in sicurezza di un
tratto di strada regionale in arrivo verso la frazione Pont, per
proteggerla da fenomeni gravitativi e da valanghe che sono
frequenti in quel tratto.
Era stato predisposto un progetto di dimensioni considerevoli,
rispetto al quale ho ritenuto necessaria una rivalutazione e in
termini qualitativi e in termini quantitativi. Abbiamo fatto
insieme ai responsabili del Parco nazionale del Gran Paradiso,
all'Amministrazione comunale e ai tecnici progettisti un
sopralluogo nell’estate del 1999, a cui hanno
partecipato anche il Servizio tutela del paesaggio e il Corpo
forestale valdostano, in quanto Servizi che saranno poi chiamati ad
esprimersi in relazione al progetto.
Nel frattempo, su un tratto di questa strada è transitato il
cantiere, finalizzato alla realizzazione
dell’acquedotto intercomunale
Valsavarenche/Introd/Villeneuve/Saint-Pierre e anche il passaggio
di questo cantiere ha creato ulteriori problemi di dissesto al
sedime stradale.
La conclusione di quel sopralluogo è stata che il progetto
originariamente concepito avrebbe dovuto essere rivisto in funzione
della riqualificazione ambientale del sedime stradale, restringendo
il sedime stradale ad una larghezza transitabile per non più di 3
metri - questo in funzione della necessità di poter transitare con
mezzi per fare occasionalmente le manutenzioni necessarie alle
vasche dell’acquedotto posto nella località Meyen e
comunque anche in funzione di una gestione agricola degli alpeggi
che nella località ci sono - e utilizzando il restante sedime
stradale per la realizzazione di un vallo, opportunamente
rinverdito, sistemato e quant’altro, in funzione
protettiva, in funzione cioè di vallo paramassi per la sottostante
strada regionale.
Questo progetto, che è in fase di revisione, è stato
necessariamente accantonato rispetto ad altre priorità che si sono
poste in conseguenza dell’alluvione.
Quest’anno sarà possibile attivare un primo
intervento di sistemazione e di riqualificazione, sempre
coerentemente con le linee che il progetto in riesame darà, in
relazione alla chiusura del cantiere dell’acquedotto
intercomunale.
Sulla ridefinizione del progetto i responsabili tecnici del
Parco nazionale del Gran Paradiso, che abbiamo sentito ultimamente
per completare il quadro delle notizie per poter rispondere, hanno
confermato la validità di questi interventi e ci hanno anche detto
di aver affidato un incarico ad un professionista, per la
definizione di un programma per lo sviluppo protezionistico
naturalistico nella zona del Nivolet.
Un piano che comporterebbe degli interventi che
l’Ente parco intenderebbe farsi finanziare con Fondi
comunitari, in un secondo momento. Diciamo quindi che
c’è attenzione da parte delle Amministrazioni in
relazione a questo problema.
Président
La parole au Conseiller Curtaz.
Curtaz (PVA-cU)
Prendo atto della risposta
dell’Assessore che mi è sembrata, per quanto
possibile, dettagliata e onesta. Se non ho capito male, la proposta
di questo progetto è - sintetizzando - quella di conservare la
strada per quanto riguarda gli accessi alle vasche
dell’acquedotto?
(interruzione dell’Assessore Vallet, fuori
microfono)
? sì, quindi di utilizzare questa strada adeguatamente ridotta,
e invece di eliminare quei tronchi verso il Nivolet, per
trasformarli in avvallamenti inerbiti? non è così? Chiedo scusa,
non ho capito la sua risposta. Presidente, possiamo interloquire?
Potrebbe l’Assessore ripetere il punto?
Président
La parole à l’Assesseur au
territoire, à l'environnement et aux ouvrages publics, Vallet, pour
intégrer sa réponse.
Vallet (UV)
Mi scuso per non essere stato chiaro.
L’intero tronco stradale dovrebbe essere ridefinito,
mantenendo una fascia di 3 metri comunque transitabile alla
necessità e utilizzando il restante sedime su tutto il tratto per
la realizzazione di un vallo che, opportunamente rinverdito e
sistemato, avrebbe la funzione - utilizzando di fatto la strada -
di vallo paramassi a protezione della strada regionale
sottostante.
Président
La parole au Conseiller Curtaz.
Curtaz (PVA-cU)
Ringrazio l’Assessore, che
ha chiarito meglio una cosa che non avevo inteso bene. Prendo atto
della proposta, ovviamente ho bisogno di riflettere su quanto la
proposta sia praticabile. Il fatto che si occupi di questo progetto
anche il parco, mi sembra una garanzia di serietà dell'iniziativa.
Se però devo dire la mia idea del tutto personale, a livello di
cuore più che di ragionamento, è quella di un mantenimento ridotto
della strada là dove è strettamente necessario, cioè necessario
all’ente locale per fare manutenzione alle vasche
dell’acquedotto, eccetera.
A mio giudizio sarebbe quindi una cosa buona, oltre che
rivoluzionaria ed esemplare, che il resto della strada venisse
eliminato - quella è già una strada fatiscente, si parla di strada,
ma andando sui luoghi viene difficile capire che è una strada - e
che quel vallone venisse inerbito, con la previsione delle misure
della sicurezza per le strade a valle che si rendessero necessarie.
A me sembra che una scelta di questo tipo sarebbe sicuramente
premiante sotto il profilo ambientale e turistico della
località.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK