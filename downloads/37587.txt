Consiglio Regionale della Valle d'Aosta - Oggetto del Consiglio n. 1306 del 24 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1306 del 24 giugno 2015 - Resoconto
OGGETTO N. 1306/XIV - Interrogazione: "Notizie in merito alla
predisposizione di un progetto di legge sull'erogazione di farmaci
a base di cannobinoidi a carico del Servizio sanitario
regionale".
Président
- La parole à l'Assesseur Fosson.
Fosson (UV)
- Sì grazie. Buongiorno a tutti.
Affronterò questo tema considerando e sostenendo sicuramente non
una posizione ideologica, ma solo una posizione e una valutazione
sanitaria. La domanda è:
servono tali farmaci ai pazienti
valdostani? Io sono d'accordo che, se fosse veramente così, allora
non sarebbe un uso improprio a doverci spaventare, tant'è vero che
l'uso fatto in Valle d'Aosta come farmaci antidolore, di morfina,
metadone, eccetera, è molto ampio. È vero che nove Regioni d'Italia
hanno fatto delle leggi su questa concessione, sempre per un uso
sanitario, anche se bisogna rilevare che le nove leggi sono molto
differenti tra di loro. Sulla produzione poi si è dato l'incarico
all'Istituto militare toscano di produrre la cannabis, in un quadro
però in cui c'è disomogeneità di indicazione da cui ne deriva che
manca un'indicazione nazionale precisa in tal senso.
Proprio perché non voglio essere ideologico su questo, dal punto
di vista scientifico e sanitario, bisogna dire che sono due i
principi utili contenuti nella cannabis: il cosiddetto "THC",
tetraidrocannabinolo e il cannabidiolo, cioè un altro farmaco che,
mischiato al THC, diminuisce quelli che sono gli
effetti...chiamiamoli psicotropi della prima molecola. Sono dei
farmaci che è difficile dosare, su cui ci sono, appunto, queste
controindicazioni di tipo psicotropo, ma, sempre soffermandoci
sull'uso soltanto sanitario, quali sono le indicazioni di questi
farmaci? Soprattutto su neuropatie degenerative, tipo la SLA, tipo
malattie neurologiche come la sclerosi multipla e in linea generale
vengono usati - nelle delibere delle Regioni che hanno normato la
materia è detto chiaramente - solo alla fine di un percorso, cioè
quando si sia verificata l'inutilità dei farmaci comunemente usati
e autorizzati. Devo dire che l'uso del Sativex, spray orale, che è
già in atto in America da molto tempo, ha avuto proprio su questi
malati con malattie neurologiche delle controindicazioni
importanti, per cui c'è una riflessione sul piano farmaceutico sul
suo uso. Sempre in questa logica vorrei dire che nella nostra
regione c'è un'attenzione particolare alla terapia del dolore, nel
senso che nel 2001 è nato il Centro di Terapia antalgica: uno dei
primi per il trattamento del dolore, specifico, con personale
sanitario e amministrativo dedicato ed è stato uno dei primi centri
in Italia su questo. Ricordo inoltre che assoggettandoci a
normative particolari, abbiamo il nostro nosocomio dichiarato come
"ospedale senza dolore" che nel tempo ha assunto la denominazione
di "ospedale e territorio senza dolore". Noi per correttezza
abbiamo interpellato chi dirige questo Centro: il dottor
Pasquariello, che ringrazio, insieme alla sua
équipe
composta da validi professionisti ci dice che in 15 anni di terapia
antalgica presso il nostro Centro di terapia del dolore solo due
persone hanno chiesto l'utilizzo della cannabis, però non alla fine
di un percorso, in quanto non avevano voluto sottoporsi ad altri
trattamenti precedenti. Mi segnalano anche che, per alcune forme di
sclerosi, esistono delle terapie specifiche che loro seguono anche
a domicilio. In questo momento ci sono due pazienti con la SLA, che
utilizzano una pompa impiantata con il Baclofen, cioè un
trattamento molto più complesso fatto a domicilio e seguito dal
nostro Centro, per cui con una risoluzione del dolore. Segnalo
anche che in tema di terapia del dolore anche con una convenzione
esterna, ma soprattutto adesso con molti più specialisti
ospedalieri che lo sanno fare è a disposizione per i pazienti
valdostani il servizio di agopuntura rivolto ai pazienti
oncologici, come ad esempio nel caso in cui si trattano gli effetti
dei chemioterapici. Ribadisco quindi che il dolore va eliminato
sempre e soprattutto per chi soffre e a chi ha delle altre
patologie.
Per arrivare anche dopo aver fatto le considerazioni mediche,
alla conclusione politica: noi continueremo con attenzione a
seguire questa terapia, a proteggere e ad implementare l'attività
del Centro antidolore e a seguire quelle che sono le richieste del
Centro e le richieste anche dei pazienti. Se l'uso si manifesterà
utile, positivo, insostituibile, come ho detto, non siamo
sicuramente contrari ideologicamente, ma dobbiamo tenere conto
della nostra realtà. Ripeto, ci sono stati due casi in 15 anni, di
pazienti che però non avevano fatto altre terapie e abbiamo una
realtà in cui il Centro antidolore funziona bene e non ci sembra in
questo modo di dover promuovere una legge che utilizzi questi
farmaci, quando, dal punto di vista sanitario, come ho detto, non
sembrano in questo momento essere né indispensabili né necessari ed
è ancora aperta una discussione soprattutto nazionale sull'uso e le
controindicazioni, che, come ho detto, sempre dal punto di vista
sanitario vanno affrontate.
Presidente
- La parola al collega Cognetta.
Cognetta (M5S)
- Grazie Presidente e grazie Assessore per
la risposta.
Allora, lei ritiene che, dal punto di vista sanitario, non sia
importante, diciamo così, utilizzare questi farmaci, state
studiando la cosa, la tenete sotto controllo. In effetti è vero, il
Governo regionale la tiene sotto controllo già dal 2012, perché i
colleghi di ALPE all'epoca, l'11 luglio per la precisione,
presentarono un'analoga iniziativa e venne risposto dall'allora
Assessore Lanièce che era una cosa che stavano studiando e che
bisognava ancora valutare. Bene, mentre noi valutiamo e ci pensiamo
su, ci sono diverse Regioni che nel frattempo sono andate avanti,
perché, probabilmente, è vero che la questione è controversa, però
magari da loro è un po' meno controversa e hanno cominciato invece
a portarsi avanti, chissà che strano...in particolare è accaduto in
Puglia, Toscana, Veneto, Liguria, Marche, Friuli Venezia Giulia,
Abruzzo, Sicilia, Umbria e Piemonte...va beh, sono tutte e quante
Regioni che sicuramente sono meno avanzate delle nostre, perché noi
ci stiamo pensando molto di più...
Per venire invece alla questione dei due pazienti, è chiaro che
un paziente che non ha conoscenze non chiede, ma questo mi sembra
anche normale; quindi basarsi sul fatto che siano solo due è
abbastanza specioso. Per quanto riguarda le malattie - non glielo
devo dire a lei, ma lo dico a beneficio del pubblico che ci ascolta
-, ce ne sono diverse, perché ci sono le mielopatie, il Parkinson,
il glaucoma, la sclerosi multipla, l'epilessia, il diabete in
alcuni casi, ovviamente c'è tutta la parte tumori, anche perché
riduce di molto i problemi legati alla chemio, c'è l'artrite
reumatoide e così via. Ora, c'è da fare un distinguo subito
rispetto alla mia risposta: non è che le canne sono curative, qui
stiamo parlando di farmaci, sono due cose molto diverse, non è che
fumandosi una canna uno sta meglio: qui parliamo del principio
attivo che viene estratto dalla pianta e prodotto in laboratorio
per poi essere dosato a seconda di quelle che sono le terapie.
Esiste un farmaco in commercio già dal 2013 che si chiama Cannabis
Flos e che è prodotto da un'azienda di Milano e viene normalmente
distribuito, quindi non è neanche vero che è così difficile da
reperire sul mercato. Il problema è che deve essere regolamentato e
gestito da una legge; ho chiesto, appunto, se voi eravate già
all'opera, se la stavate già trascrivendo, perché, altrimenti, stia
tranquillo che la presentiamo noi. Adesso che è chiaro che voi non
la presentate, noi ci prendiamo carico di questo, d'altronde il
nostro lavoro è anche questo, cioè quello di proporre leggi,
dopodiché discuteremo se effettivamente sia necessario o meno in
questa regione dare la possibilità ai malati che abbiamo - e ce ne
sono tanti, lo ha ricordato lei - di sostituire la morfina, per
esempio, con un principio attivo che sicuramente è meno dannoso e
dà meno dipendenza.
Al di là delle questioni puramente tecniche, che ovviamente non
posso insegnare a lei nulla da questo punto di vista, però, per
quanto riguarda le questioni politiche, io penso che sia un passo
avanti che sia noi come Consiglio regionale...ma soprattutto noi lo
dovremo fare anche in questa regione per i nostri malati per
portarci perlomeno allo stesso livello di tutte le altre.
Presidente
- Punto 8 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK