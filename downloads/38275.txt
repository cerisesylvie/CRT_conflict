Consiglio Regionale della Valle d'Aosta - Oggetto del Consiglio n. 1848 del 25 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1848 del 25 febbraio 2016 - Resoconto
OGGETTO N. 1848/XIV - Inizio della discussione generale
sull'approvazione Programma di sviluppo rurale 2014/20 della
Regione autonoma Valle d'Aosta, cofinanziato dal Fondo europeo
agricolo per lo sviluppo rurale e dal Fondo di rotazione
statale.
Viérin M. (Président) -
Point n° 52 à l'ordre du jour. La
parole à l'assesseur Testolin.
Testolin (UV) -
Il Programma di sviluppo rurale
sottoposto oggi all'esame del Consiglio ha trovato la sua piena
approvazione da parte della Commissione europea con la decisione
assunta l'11 novembre scorso. Le tappe che hanno portato
all'approvazione del programma, dalla prima notifica della proposta
del Psr 2014/20 alla Commissione europea avvenuta il 22 luglio
2014, sono riepilogate nelle premesse della deliberazione che
sottoporremo ad approvazione oggi. Com'è noto, il Psr 2014/20 della
Valle d'Aosta potrà contare su un finanziamento complessivo di 138
milioni 706 mila euro, a valere sul prossimo settennio di
riferimento, di cui il 43,12 percento di quota Feasr, quindi di
quota europea, 39,81 di quota Stato e 17,06 percento di quota
regionale. Tali risorse andranno nel loro complesso a rispondere ai
bisogni della nostra agricoltura e del nostro territorio,
attraverso il rispetto e la coerenza con i tre obiettivi
trasversali stabiliti ed indicati dall'Unione europea, con il
regolamento Ue n. 1305/2015, ovvero l'incremento della
competitività dei settori agricolo forestale e agroalimentare, uno
sviluppo dei settori agricolo forestale e agroalimentare più
equilibrato dal punto di vista della distribuzione territoriale e
più sostenibile dal punto di vista ambientale e climatico, ed
infine la crescita economica e sociale nelle zone rurali regionali.
Gli obiettivi generali dello sviluppo rurale sono a loro volta
declinati in sei priorità, che sono assolutamente state contemplate
all'interno del Programma di sviluppo rurale della nostra
Regione.
Tali priorità, in sostanziale continuità con i precedenti
periodi di programmazione, sono di: promuovere il trasferimento di
conoscenza e di innovazione nel settore agricolo forestale e nelle
zone rurali; potenziare la competitività dell'agricoltura in tutte
le sue forme e la redditività delle aziende agricole; promuovere
l'organizzazione della filiera agroalimentare e la gestione dei
rischi nel settore agricolo; preservare, ripristinare e valorizzare
gli ecosistemi dipendenti dall'agricoltura e dalle foreste;
incentivare l'uso efficiente delle risorse e il passaggio a
un'economia a basse emissioni di carbonio e resiliente al clima nel
settore agroalimentare e forestale; adoperarsi per l'inclusione
sociale, la riduzione della povertà e lo sviluppo economico nelle
zone rurali.
Tra i principali obiettivi, risultati attesi dal Psr in
questione, si annoverano pertanto: l'aumento della professionalità
degli agricoltori nei diversi comparti; il miglioramento della
competitività delle aziende agricole e il ricambio generazionale;
il contenimento dell'abbandono delle terre, in particolare nelle
zone più marginali; la garanzia e la corretta gestione del
territorio da parte degli agricoltori; la tutela della biodiversità
e il mantenimento di pratiche di agricoltura ecocompatibile; la
promozione dell'adesione ai sistemi di qualità e la cooperazione
fra gli operatori delle filiere agroalimentari e forestali;
l'incentivo della produzione di energie da fonti rinnovabili; la
promozione della progettualità nell'occupazione e nello sviluppo a
livello locale. Al fine di raggiungere detti obiettivi e i
risultati attesi, il Programma di sviluppo rurale prevede
l'attivazione di tredici misure, sulle quali si è cercato di dosare
con equilibrio le risorse finanziarie a disposizione, che prevedono
sommariamente le seguenti tipologie di intervento: il trasferimento
di conoscenze e azioni di informazione; il sostegno ai regimi di
qualità dei prodotti agricoli e alimentari; gli investimenti in
immobilizzazioni materiali; lo sviluppo delle aziende agricole e
delle imprese; i servizi di base e il rinnovamento dei villaggi;
gli investimenti nello sviluppo delle aree forestali e il
miglioramento delle redditività delle foreste; i pagamenti agro
climatico ambientali; l'agricoltura biologica; le indennità Natura
2000; i pagamenti compensativi per le zone montane; il pagamento
per il benessere degli animali; il sostegno alla cooperazione e i
progetti Leader.
Il Psr a grandi linee si snoda in tre grandi comparti: le misure
a superficie, le misure di investimento e quelle destinate al
miglioramento o alla creazione di strategie e interventi in ambito
locale. Le prime rappresentano l'ossatura del programma. I premi a
superficie costituiti dalle misure di compensazione al reddito
degli agricoltori, le cosiddette indennità compensative, e dalle
domande a favore delle pratiche ecocompatibili rappresentano,
assieme ai premi a capo della misura per il benessere animale,
circa il 60 percento delle risorse assegnate al programma e
contribuiscono a rafforzare nel loro insieme la connotazione
ambientale del Psr stesso. Nello specifico, nell'ambito delle
misure agro climatico ambientali, sono state introdotte misure a
favore del mantenimento delle risorse genetiche autoctone, in
particolare vitigni e frutteti, e sono stati incrementati i premi
unitari a favore della salvaguardia delle razze bovine e ovicaprine
a rischio di estinzione. Anche i pagamenti per le zone Natura 2000
sono stati incrementati.
Il panorama delle misure di investimento si è ampliato e le
risorse previste, che corrispondono a circa il 25 percento del
piano finanziario complessivo del programma, saranno destinate,
oltre agli investimenti a favore delle aziende agricole, anche agli
interventi nel settore forestale, a favore degli agriturismi, delle
filiere agroalimentari forestali e degli alpeggi. È previsto un
sostegno anche per diverse forme di cooperazione tra gli operatori
del settore agricolo e forestale, nonché per lo sviluppo di
progetti pilota per migliorare la qualità dei prodotti e dei
processi per la riduzione del consumo delle risorse idriche.
Per quanto concerne il terzo tassello del Psr, assume una certa
rilevanza lo sviluppo locale partecipato che, forte di oltre 7
milioni di finanziamento, dovrà garantire, attraverso strategie
territoriali di sviluppo locale integrate e multisettoriali, una
politica attenta al mantenimento della popolazione nelle aree
rurali particolarmente marginali, contribuendo così anche
attraverso azioni innovative a migliorare i servizi offerti in tali
zone, oltre a lavorare per attrarre in questi territori nuove
possibilità imprenditoriali, possibilmente giovanili. Tali
iniziative che dovranno concretizzarsi anche per mezzo di un
principio di condivisione degli interventi, secondo una
concentrazione tematica degli stessi potranno garantire, assieme
alle risorse obbligatoriamente dedicate allo sviluppo della banda
larga e a quelle riservate ad altri progetti strategici
complementari, un'opportunità di valorizzazione dei territori
attualmente più marginali e più difficilmente presidiabili.
Sulla base di quanto previsto dal Psr 2014/20 e sulla scorta
delle esperienze maturate con la precedente programmazione,
evidenziando la potenziale opportunità per tutte le oltre 3500
aziende agricole valdostane di aderire alle misure a superficie, si
prevede di raggiungere risultati che garantiscano: la formazione di
cinquecento agricoltori operatori del settore, tra i quali un
congruo numero di giovani agricoltori; consentano di arrivare al
riconoscimento di indennità, premi agroambientali e premi per
l'agricoltura biologica su circa il 90 percento delle superfici
agricole utilizzate in Valle, vale a dire su circa cinquantamila
ettari di territorio; permettano a circa 650 allevatori di accedere
alle misure per il benessere animale; diano avvio a circa venti
progetti di cooperazione per lo sviluppo delle filiere del turismo
nelle zone rurali, valorizzando la qualità dei prodotti agricoli e
sostenendo la raccolta e l'utilizzo delle biomasse agricole
forestali; possano consentire a circa cinquecento aziende, compresi
evidentemente i giovani agricoltori, di migliorare la loro
competitività, essendo state identificate quale
target
di
riferimento nell'ambito della potenziale crescita aziendale.
In conclusione, si vuole significare come il lavoro di
predisposizione del Psr, così come il confronto con la Commissione
europea che ha portato alla sua approvazione, siano sempre stati
finalizzati alla massima salvaguardia delle nostre esigenze e
particolarità regionali, anche quando queste non corrispondevano
esattamente alle macro linee dell'indirizzo comunitario. Crediamo
che la puntualità delle misure di questo programma possa
rappresentare ad oggi la giusta attenzione al settore agricolo e al
nostro territorio, coerentemente e compatibilmente alle risorse a
disposizione, pur essendo coscienti che questo stesso programma sia
perfettibile e debba essere evidentemente oggetto di verifica e di
attenzione durante la sua attuazione, al fine di valutarne
eventuali rimodulazioni che possano renderlo sempre più aderente ai
bisogni del settore durante il prossimo settennio.
Ci terrei anche a ringraziare del lavoro svolto in questi anni
per arrivare all'approvazione di questo Programma di sviluppo
rurale, non soltanto gli uffici, i dirigenti e i funzionari che
hanno lavorato in questa direzione, ma anche tutti i portatori
d'interesse che sono stati le fonti sulle quali si è lavorato per
poter creare e rimodulare le indicazioni e le contrattazioni che ci
sono state a livello europeo. Tanto più oggi dove questi stessi
portatori di interessi, quindi associazioni, amministrazioni locali
ed enti presenti sul territorio, ordini professionali, organismi di
formazione, centri di studio e le altre strutture regionali che
hanno partecipato alla redazione di questo programma, si sono
trovate a confrontarsi anche con i funzionari della Comunità
europea, che in questi giorni erano in Valle d'Aosta per un
comitato di sorveglianza indispensabile al prosieguo delle attività
di messa in moto del sistema Programma sviluppo rurale, per la
determinazione dei criteri di selezione, per la condivisione degli
stessi e per permettere nei prossimi mesi di dare veramente avvio a
questo programma che metterà in circolo, compatibilmente con le
risorse a disposizione, un po' di linfa per la nostra agricoltura e
per i nostri territori rurali.
Président -
La parole au collègue Roscio.
Roscio (ALPE) -
Grazie Assessore per la lunga
illustrazione di questo Psr 2014/20 e in parte della filosofia che
il governo ha voluto inserire nel suo sviluppo. Non è la prima
volta che parliamo del Piano di sviluppo rurale, in Commissione più
volte e anche in varie occasioni abbiamo parlato di questo, ma
vorremmo provare a fare alcune osservazioni, anche in virtù di
alcune perplessità che avevamo espresso in Commissione.
Le sue parole dicono che questo Psr garantirà la massima
salvaguardia delle nostre esigenze e del particolarismo regionale,
anche quando non coincidono con la visione europea, e
compatibilmente con le risorse a nostra disposizione. Su questo due
osservazioni. La prima, mi sembra normale che le esigenze
dell'Unione europea non debbano coincidere con quelle della Valle
d'Aosta, perché l'Unione europea fa un discorso ben più ampio e
generale rispetto a quelle che possono essere le aree marginali di
montagna con caratteristiche molto particolari e con pendenze
rilevanti che conosciamo tutti molto bene. La seconda, è una nota
politica. Il "compatibilmente con le risorse a nostra disposizione"
è qualcosa che non ci piace molto. Nell'ultima discussione della
legge finanziaria, sui pochi soldi che venivano destinati per gli
investimenti, ci sono assessorati che hanno fatto la parte del
leone drenando più di metà delle risorse e altri che, ahimè, hanno
avuto poco o niente. E questo nel caso dell'agricoltura è
abbastanza evidente.
Il Psr che ha avuto questo confronto con l'Unione europea è
partito dalla Regione con delle caratteristiche, dove si cercava di
mantenere fortemente i contributi a superficie e con forte
sbilanciamento nel settore zootecnico. Basta andare a prendere le
cifre, che parlano chiaro, ma ha ricordato anche lei che il 60
percento sono misure a superficie, e per fortuna che rimangono
queste misure da attingere a risorse statali, perché dal punto di
vista regionale questo è venuto un po' a mancare.
Quando dico che l'Unione europea fa un discorso generale e che
non va a toccare i casi particolari, intendo dire che, laddove le
caratteristiche, le peculiarità della Valle d'Aosta sono diverse
rispetto a quelle che possono avere le aziende di pianura, là forse
bisognerebbe fare una pensata e un intervento a livello regionale.
Chi deve pensarci è il governo e per questo sono andato a prendermi
i dati degli ultimi bilanci della Regione, gli ultimi sei anni.
Quello che nel bilancio della Regione nel 2010 veniva dato
all'agricoltura, erano 77 milioni di euro, che sono diventati meno
di 34 milioni nel 2013 e che nel 2016 sono divenuti 7,5 milioni.
Nel giro di sei anni è vero che il bilancio regionale nel suo
complesso ha avuto una riduzione del 40 percento, questo è
incontestabile e sono numeri, ma il settore agricolo in questi anni
è passato da 77 milioni a 7,5, con una decrescita che è stata del
90 percento.
È evidente che, dal punto di vista del governo regionale, questo
settore è stato un po' messo da parte rispetto ad altre scelte.
Questo che a noi spiace, anche perché poi quello che viene
dall'Unione europea, il Piano di sviluppo, non può essere
liberamente gestito a uso e consumo della Regione, perché ci sono
regole abbastanza restrittive che l'Unione europea impone e che per
certi aspetti sono anche migliorate. L'ultima versione che ci è
stata consegnata dalla Commissione europea impiega più risorse per
la formazione e il doppio sulla valenza ambientale, cioè i siti
Natura 2000. Aumenta la possibilità di investimento, perché immette
oltre 5 milioni di euro per la banda larga e i giovani, dà più
risorse per i recuperi, la riqualificazione e la cooperazione
rispetto alla versione regionale, e toglie invece alcuni aspetti di
consulenze e alcune cose di compensazione.
Alla fine, la coperta è sempre la stessa, anzi, negli anni
rispetto alla vecchia programmazione le risorse europee sono anche
aumentate. Quindi dobbiamo dire che l'intento di questo governo ci
sembra sia quello di fare oggi con questi 140 milioni, 145 comprese
le risorse regionali, esattamente quello che si cercava di fare
prima con oltre 200 milioni di euro. È evidente che non ci si
riesce, perché replicare un modello quando le risorse sono
diventate il 60 percento, diventa un'impresa impossibile. È anche
abbastanza evidente che nel settore agricolo, che negli anni ha
avuto una quantità di investimenti e di contributi, le ricadute
positive e soprattutto imprenditoriali, cioè il garantire a chi fa
questa attività di poter camminare con le sue gambe, non sono state
pienamente raggiunte. Oggi gli agricoltori sono in enorme
difficoltà e soprattutto fanno fatica a riuscire a trovare una
collocazione che garantisca loro di avere una prospettiva per il
futuro e che assicuri di poter camminare da soli in questo mondo
estremamente difficile. Laddove ci sono difficoltà intrinseche nel
modo di fare questa professione in un territorio difficile come
quello valdostano, là a nostro parere lo sforzo deve essere
sostenuto dalla Regione, cosa che evidentemente non c'è.
C'è da dire una piccola nota. Forse anche il fare regole uguali
per chi uguale non è, non è corretto. Chi ha un'attività per cui fa
professione e fa reddito sull'agricoltura, può attingere ancora
oggi a dei contributi che, secondo le simulazioni fatte per la III
Commissione, sono di gran lunga ridimensionati rispetto al passato,
ma comunque anche chi fa attività legata all'agricoltura non a
tempo pieno, non come professione, dà comunque un valore aggiunto,
per la tutela ambientale e per preservare il territorio dal
dissesto, che comunque andrebbe valorizzato, ma siccome non si può
farlo pienamente con i contributi europei, ci dovrebbe pensare in
qualche modo la Regione con dei fondi. E qui bisogna dirlo,
Assessore: le risorse a disposizione, il "compatibilmente con le
risorse a disposizione" non possiamo accettarlo, anche perché
alcuni assessorati hanno preso più risorse dei pochi investimenti
rimasti, mentre l'agricoltura, ahimè, è fanalino di coda.
Président -
La parole au conseiller Nogara.
Nogara (UVP) -
Prima di entrare nel vivo della
discussione del Psr, due cose che mi hanno colpito in questi ultimi
tempi: gli interventi che il Presidente Rollandin ha fatto a
Bruxelles sull'abbandono della montagna e lo studio "La montagna
perduta" che è stato presentato al Senato a Roma. In queste due
occasioni si sono spese un sacco di parole a favore della montagna
e delle difficoltà che le sono proprie. A Bruxelles si parlava dei
servizi alla montagna e non solo di quelli, ma anche il Presidente
nella sua dichiarazione ha detto: "d'altra parte, senza tale
servizi le popolazioni abbandonerebbero le montagne per stabilirsi
nei centri urbani e verrebbe a mancare la loro opera fondamentale
di mantenimento del territorio, opera di cui il Pil non tiene
conto. Lo spopolamento della montagna comporta però notevoli
ripercussioni, sia in termini di sicurezza del territorio sia di
impatto sociale anche nelle aree di pianura, con un costo economico
largamente superiore rispetto a quello necessario a mantenere i
servizi di base nelle aree montane".
Mi vorrei collegare anche a quanto ha appena detto il collega
Roscio e parlare di bilancio regionale. Ho citato una dichiarazione
del Presidente della Giunta regionale, però qui voglio tirare in
ballo tutta la Giunta, perché siete voi a discutere e a parlare di
bilancio. Io sovente mi trovo con qualcuno di voi in manifestazioni
agricole o nelle battaglie delle
reines
, dove tutti dicono
sempre "fate bene!", e spesso trovo l'Assessore Donzel che sei mesi
fa era molto caldo su questi argomenti. Adesso ci ritroviamo ad
avere un bilancio regionale che il mio collega Roscio ricordava
essere di 77 milioni di euro nel 2010, ma si è dimenticato di un
pezzo: i 50 milioni dei
top-up
che erano un cofinanziamento
in aggiunta al Psr. Io mi rivolgo alla Giunta: secondo voi, quando
avete discusso a dicembre di un taglio del genere all'agricoltura,
vi siete così preoccupati degli agricoltori? Perché con questi
tagli, vi assicuro che il mondo agricolo morirà senz'altro, se
andiamo avanti di questo passo. Anche perché siamo stati abituati
in tutti questi anni ad aiutarlo, giustamente, forse anche a
doparlo in certe situazioni, però non si può passare da cento a
zero come stiamo facendo adesso.
Faccio anche un piccolo appunto sul Psr. Si parla di 138/139
milioni di euro, ma per l'agricoltura non ci sono questi fondi,
bisogna essere chiari con tutti e onesti, perché qua si tratta di
una novantina di milioni di euro spalmati dal 2014 al 2020. Questa
è la realtà delle cose.
Un riferimento anche allo studio "La montagna perduta". A Roma
il Presidente Grasso ha fatto questa dichiarazione: "Adeguate
politiche pubbliche devono essere in grado di superare le
condizioni di svantaggio che limitano la potenzialità della
montagna non ancora sufficientemente sfruttata". Se noi facciamo
dei bilanci del genere e poi si leggono delle dichiarazioni così,
viene la pelle d'oca, perché qui si parla e si promette, però alla
fine, quando si deve agire, non si fa un bel niente. Qui si pensa
che il Psr sia la salvezza per l'agricoltura. Io vi dico, meno male
che c'è il Psr, perché altrimenti nel giro di pochissimi anni
sparirebbe l'agricoltura in Valle d'Aosta.
Devo ringraziare l'Assessore che dopo l'intervento della
mattinata, dove si chiedevano delle simulazioni, ce ne ha
consegnate alcune nel pomeriggio di ieri, su situazioni che
potrebbero crearsi nelle nostre aziende. Io mi sono letto queste
simulazioni e si capisce chiaramente che si punta tutto sul premio
unico Pac, che è un grande aiuto proprio per non avere una caduta
libera, ma che però è un grandissimo punto interrogativo. Mesi fa
si è fatta tanta pubblicità sul pagamento della Pac, ma pochissimi
agricoltori sono stati pagati, poi è stato sospeso il pagamento
della Pac e non si sa quando ricomincerà. Questa è la prima
cosa.
La seconda è che la Pac è una sovvenzione che viene data
praticamente a superficie. Cerco di essere il più semplice
possibile: abbiamo fatto un calcolo che sulle più di 3500 o 4000
aziende, esattamente non lo so, che ci sono qui in Valle d'Aosta,
sono circa 1500 le aziende che hanno i titoli per prendere il Pac.
Sicuramente queste 1500 aziende entreranno nel conteggio del premio
unico della Pac da adesso in avanti e andrà in crescendo, però le
altre duemila, se non di più, vanno in riserva e non è detto che
possano avere i titoli o prenderli. Perciò tutto questo grande
discorso della Pac è un gran "pac" per qualcuno, mentre per qualcun
altro è il salvagente, perché alla fine da queste simulazioni si
capisce che nel fondo valle si prenderà di meno, più o meno, ma io
dico sicuramente meno. Chi prenderà di più e a crescere negli anni,
saranno gli alpeggi che hanno diritto alla Pac. Però anche qui c'è
una magagna, nel senso che su grandi superfici una volta ci si
fermava ai duecento ettari: ti pagavano fino a quel limite, poi più
su non ti pagavano più. Adesso se hai quattrocento o
quattrocentocinquanta ettari, ti pagano! Ma allora viene da dire:
sì, ci sono tanti alpeggi con queste superfici, ma a chi fa
effettivamente il lavoro negli alpeggi e la fontina, alla fine
converrà mettere delle pecore, delle capre, dei manzi - se ce ne
saranno ancora, perché se andiamo avanti così, non ci saranno
neanche più i manzi da mettere in montagna - e chi farà questo
lavoro qua prenderà dei bei soldi come premio unico, se ha i
titoli.
Quando in Commissione consiliare noi abbiamo valutato le
modifiche fatte al nuovo Psr, alla fine della riunione io ho detto
che a malincuore l'avremmo votato. Guardando bene questo Psr, devo
dire che io e i miei colleghi, che l'abbiamo studiato un po'
assieme, togliamo il malincuore e ci viene difficile di votarlo.
Questo Psr per gli agricoltori valdostani, adesso come adesso, è un
libro dei sogni, perché fino a ora si è fatta pubblicità sul
benessere che poteva portare all'agricoltura valdostana, ma io dico
che se per qualcuno sarà l'ancora di salvezza, perché è in una
posizione solida o non ha più mutui da pagare, invece per tanti non
sarà sufficiente.
Io sono stato invitato pochi giorni fa ad una riunione di
agricoltori disperati (così li definisco) che mi raccontavano le
loro problematiche e i loro problemi. Per questo ieri ho forse un
po' esagerato in un'interrogazione che avevo fatto su Area, perché
queste persone hanno bisogno di indicazioni. Queste simulazioni che
mi avete dato, dovrebbero essere date per ogni agricoltore. Non
siamo più agli inizi del Psr nel 2007 o nel 2008, quando c'erano
dati sballati e bisognava mettere tutto a posto, perché ormai
abbiamo quasi una sicurezza sulle aziende, sulle superfici e sui
capi di bestiame. Questi dati qua sono solo un calcolo matematico -
è una valutazione teorica, con uno scarto percentuale minimo o
massimo - che si invia a ogni agricoltore, affinché abbiano almeno
un'idea di dove vanno a finire, dove vanno a morire, cosa possono
investire, cosa possono fare. Adesso tutti sentono dire che arriva
il Psr a maggio (speriamo che arrivi a maggio o a giugno), ma
quando arriverà dovrebbe essere l'anticipo e forse il saldo del
2015, non del 2016.
A maggio o giugno 2016 arriverà l'anticipo o forse il saldo del
2015! Voi pensate queste aziende in che situazione sono e mettetevi
al loro posto. Non sanno neanche quanto prenderanno, perché sentono
dire da me, quando parlo al microfono, di non illudersi troppo,
sentono l'Assessore o gli organi di stampa che dicono che arriva
del denaro per le aziende, ma arriva poca roba! È per questo che io
vi dico che la sensibilità doveva essere da parte vostra nel
bilancio regionale, perché è lì che si è giocato il futuro dei
nostri agricoltori. Non è con il Psr che si salvano, perché il Psr
è fatto su linee guida della Comunità europea, perciò non è che
puoi tanto sbarellare. Per esempio, dobbiamo mettere 6 milioni di
euro per la banda larga: togliamoli dai 138 milioni e avanti così,
perché c'è un sacco di roba che dobbiamo togliere. Ci sono le linee
guida, però poi è chiaro che la Regione dà delle
interpretazioni.
Quanto ho già detto in Commissione consiliare è riferito al
fatto che qua si è cercato di agevolare le grandi aziende. Si è
discusso tanto sull'agevolare le grandi aziende, perché già nel
passato in Valle d'Aosta le abbiamo agevolate, ma non è che abbiamo
avuto dei risultati ottimi. Come diceva giustamente il mio collega
Roscio, forse c'era anche da tenere presente e aiutare i piccoli
proprietari, forse anche quelli che non facevano dell'agricoltura
il loro lavoro principale. Ma guardate che alla fine sono proprio
loro quelli che mantengono il territorio. Le grandi aziende ne
hanno fin sopra i capelli e tante cose non le fanno, perché non
hanno tempo, non hanno personale e non hanno soldi. Allora forse la
politica qua ha sbagliato. Un po' bisognava andare verso quelli che
non dico che lo fanno per
hobby
, però lo fanno anche come
secondo lavoro, oppure i pensionati. Guardate che sono loro quelli
che mantengono ancora meglio il territorio, quelli che hanno anche
quattro mucche nella stalla; non è che ne devono avere
centocinquanta. Invece la politica è stata quella di agevolare
queste persone. Speriamo che ci vada bene.
Prendendo in mano tutti i cambiamenti e le cose che sono state
fatte nel Psr che andiamo adesso a discutere, lei Assessore prima
ha parlato di sviluppo. Questo io l'avevo già fatto notare in
Commissione consiliare: per il recupero delle case rurali, delle
stalle e via dicendo, ci ritroviamo con due situazioni. Gli
investimenti nelle aziende agricole, giustamente da un certo punto
di vista, devono essere fatti dal coltivatore diretto,
dall'agricoltore. Facciamo l'esempio degli alpeggi, che qui in
Valle d'Aosta per la maggior parte non sono in mano ad agricoltori,
ma a dei privati. Ci sono 18 milioni 600 mila euro per il settennio
e si prende un contributo del 35 percento più dieci, perciò il
privato a questo contributo non può accedere. Si potrebbe fare, ma
il proprietario dell'alpeggio dovrebbe dire: "tu che mi affitti e
mi mantieni l'alpeggio, tu che sei un agricoltore, fai tu la
domanda al mio posto. Ditemi quale agricoltore o quale conduttore
l'alpeggio farebbe una cosa del genere. Fra l'altro, c'è un
contributo del 35 percento più dieci sulle fatture presentate e
quietanziate con il bollettino della banca, che hai versato questi
soldi: chi fa una cosa del genere negli alpeggi? Allora chiudiamo
il settore alpeggi, per quello dei privati! Anche se ci sono 18
milioni 600 mila euro, non ci sarà più nessuno che tocca un
alpeggio. Questi 18 milioni 600 mila euro vanno, per fortuna, tutti
agli agricoltori, ma ditemi cosa può fare un agricoltore con un
contributo del 35 percento di contributo, nella situazione in cui
siamo oggi, in cui sono tutti alla fame e sono tutti lì che non ce
la fanno a tirare avanti.
Se giriamo la pagina, ci troviamo il contributo che può prendere
un privato. "Studi e investimenti per la riqualificazione del
patrimonio culturale e naturale dei villaggi, del paesaggio rurale
e dei siti di alto valore naturalistico", e qui sono inseriti gli
alpeggi. Si prende il 50 percento e c'è 1 milione 800 mila di euro
in sette anni. Già il 50 percento è pochino, ma in sette anni c'è
solo 1 milione 800 mila euro, e tra l'altro su queste
ristrutturazioni non si possono fare degli ampliamenti, ma tu devi
ristrutturarlo così com'è. Voglio vedere poi sei io in alpeggio
voglio ristrutturare qualcosa che è vecchio: chiamo il veterinario
della Usl, il quale mi dice che le misure non ci sono e io non
posso farci niente. Sono delle cifre irrisorie e va a finire che
queste cifre rimarranno lì, io credo, perché non so davvero chi
potrà accedere a queste somme.
Andiamo avanti e troviamo tutto il settore forestale. È il mio
settore e sono anche contento che ci siano queste sovvenzioni, ma
queste - ve lo dico in anticipo - verranno praticamente tutte
assorbite dall'Amministrazione regionale, perché c'è solo questa:
"Sostegno per il ripristino delle foreste danneggiate dagli
incendi, calamità naturali ed eventi catastrofici", per la quale ci
sono 100 mila euro in sette anni, e qui danno il 100 percento. Per
il resto, ci sono cifre irrisorie che verranno usate - meno male! -
dall'Amministrazione regionale.
Per concludere, facendo un po' una disamina di quanto andremo a
discutere adesso, è chiaro e penso che sia lampante per tutti che
il Psr da solo non è sufficiente per sostenere l'agricoltura in
Valle d'Aosta. Tutti se ne riempiono la bocca quando vanno nei
convegni, quando vanno a presentare le serate, quando parlano di
agricoltura, dicono "meno male che abbiamo i giardinieri della
Valle d'Aosta: sono i nostri agricoltori, i nostri allevatori",
però quando è il momento di aiutarli per davvero, non si fa niente.
Quello che più che altro mi dispiace, è che si fanno delle grosse
discussioni qua, ma alla fine c'è un grande menefreghismo, perché
non nessuno fa niente. Ci sarebbero delle cose da fare anche a
costo zero, e qua mi riferisco di nuovo a voi della Giunta. Ci sono
degli interventi verso l'agricoltura valdostana che potrebbero
essere fatti a costo zero, a cominciare dalla sburocratizzazione, e
guardo anche lei, Assessore Fosson: parliamo da tre anni di tutte
le problematiche riferite al mondo veterinario.
Queste persone fanno già fatica a tirare avanti e ad arrivare
alla fine del mese. In quella riunione di cui vi ho parlato, ce
n'era uno quasi con le lacrime agli occhi, il quale mi ha detto che
ha venduto quattro manze e gli hanno dato 1300 euro! Mi ha detto:
vado a fare tre volte la spesa alla Cidac e li ho finiti! Mi
raccontava che in passato quando aveva dei problemi, vendeva una o
due mucche per pagare chi lavorava in alpeggio, adesso gli hanno
dato 1300 euro. Altri ancora mi raccontavano che per provare a
differenziare, provano loro a produrre gli yogurt, i formaggini, i
formaggi o quant'altro, ma una signora mi ha detto che se dovesse
ricominciare con la Usl, quello che le hanno fatto patire, quello
che le hanno fatto fare e disfare, non lo rifarebbe più. Stanno
studiando dei sistemi per essere quasi a posto, ma poter fregare
qualcuno per poter tirare avanti. Questa è la nostra situazione. In
più, hanno i veterinari tutti i giorni nella stalla a prendere
l'urina, a vedere il fieno da dove viene, a vedere se ci sono le
mosche.
Tutti assieme, secondo me, dobbiamo farci un esame di coscienza
e aiutare in qualche modo questo mondo agricolo. Io sono sicuro che
adesso non ci possiamo inventare un qualcosa per tirare fuori dei
soldi, però almeno a costo zero cercare di andare un po' incontro.
Spero che siate sensibili a quello che vi ho detto, e vi
ringrazio.
Presidente -
Collega Chatrian, diamo la parola a lei, poi
sospendiamo i lavori. Prego.
Chatrian (ALPE) -
Vorrei esordire così su questo
importante atto. In questi ultimi giorni, dato che i
campagnard,
gli imprenditori agricoli sapevano che oggi si
discuteva e si chiudeva il ciclo del Piano di sviluppo rurale,
diverse persone mi hanno detto questo (non so se a voi è capitato):
"ma Albert, tu me splequê perqué à la poleteucca valdotena
interesse pomé gnen l'agriculture?" [traduzione dal patois: ma
Alberto, mi spieghi perché alla politica valdostana non interessa
più l'agricoltura?] È stata una di quelle domande fatte a tappeto
in queste settimane, dato che si sa perfettamente che questo ormai
è rimasto l'unico strumento che l'Amministrazione regionale
valdostana ha deciso di adottare per i prossimi sette anni. E vi
assicuro che non è semplice cercare di rispondere, al di là di
maggioranza e opposizione, perché qui non è un gioco delle parti e
nemmeno quello delle tre carte, ma qui è lo stato dell'arte. La
situazione è drammatica e poche sono le giovani leve che si mettono
nuovamente in campo per fare questo mestiere. I conti sovente non
tornano e dall'altra parte c'è anche una grossa sfiducia, perché
sul territorio c'è la sensazione che probabilmente questo settore è
stato volutamente dimenticato.
Faccio qualche passo indietro. Il collega Roscio ha ben esposto
la posizione del gruppo sul Piano di sviluppo rurale, ma vorrei
aggiungere qualche elemento in più, perché la domanda è la
seguente: cosa avreste fatto voi, cosa avremmo fatto con il collega
Nogara in questi anni occupandoci di agricoltura? Più volte abbiamo
detto: se ci fossimo stati noi, avremmo fatto che cosa, come, in
che maniera e con quali risorse? Due indicazioni. Su questo Piano
di sviluppo rurale la Regione autonoma Valle d'Aosta mette,
argent de poche
, 3 milioni e mezzo all'anno. Tutto quello
che mette la Regione autonoma Valle d'Aosta per il Piano di
sviluppo rurale 2014/20, sono 3 milioni e mezzo di euro all'anno.
Questa è la scelta politica per il Piano di sviluppo rurale.
Il Piano di sviluppo rurale è una cosa, perché ci sono i due
cofinanziamenti e non voglio stare a farvi perdere ulteriore tempo,
ma questa è una partita che si gioca con il cofinanziamento Stato
ed Europa, e così come è stato confezionato ci sono tredici misure.
Non si è voluto assolutamente confrontarsi con i gruppi di
opposizione sul fatto che forse si poteva concentrare il Piano di
sviluppo rurale magari su otto misure, dieci misure, undici misure,
ma certe misure potevano starne fuori e si poteva decidere di
sovvenzionarle con delle risorse proprie. Una Regione che ha 1000
milioni di euro all'anno di bilancio, non trova 2 milioni di euro
per finanziare
ad hoc
delle leggi di settore? Bisogna fare
degli esempi. La grande legge di settore che oggi non è più
finanziata, la n. 21, poteva andare tranquillamente avanti, perché
la Comunità europea ce lo lascia fare. È uno di quei pochi settori
dove la Comunità europea non ci dice di non finanziare con risorse
nostre.
Allora all'agricoltore che ti chiede e che non fa questo lavoro
come imprenditore, ma che mantiene il proprio territorio e che non
guarda il discorso di redditività solo perché ha altri lavori, ma
che coltiva il proprio appezzamento di proprietà, non siamo capaci,
noi Regione autonoma Valle d'Aosta, di dare continuità a una
leggina n. 21, che è sempre stata finanziata con 1 o 2 milioni di
euro all'anno, non facendo fare tutto l'iter del Piano di sviluppo
rurale a dei piccoli agricoltori non imprenditori, che a quel punto
non faranno neanche più domanda nel Psr? Cornuti e mazziati, si
dice!
Mi chiedo quale sia la vostra visione politica sul settore
agricolo. Possiamo essere d'accordo o meno che il Piano di sviluppo
rurale aiuterà le grandi imprese, ma al resto del mondo chi ci
pensa? Chi prende in considerazione le altre 1500 partite Iva
piccole che non fanno solo dei conteggi di natura economica? Perché
la vita non è fatta solo di soldi e di conteggi di natura
economica, ma c'è anche un discorso di dignità e di amor proprio,
lo bien
, un termine che in patois significa coltivare il
proprio appezzamento: che sia di mille metri quadri o di tremila,
ihé lo bien de la fameuille
[traduzione letterale dal
patois: è l'appezzamento di terra della famiglia]. E voi, in una
Regione autonoma con 1000 milioni di euro comunque ancora a
disposizione, non riuscite a reperire 1 o 2 milioni all'anno per
sostenere, sburocratizzando in maniera molto rapida, chi ancora
mantiene il nostro ambiente, mantiene le nostre località, mantiene
le nostre comunità? Tutto questo io penso che possa aiutare anche
chi non fa come primo lavoro l'imprenditore agricolo, ma aiuta
sicuramente chi invece fa turismo, chi fa impresa e che mantiene il
nostro territorio anche per le stagioni estive e invernali. Noi
pensiamo che su questo si possa osare un po' di più.
Questa mattina si facevano dei conti. La collega Rini ha
strappato 50 milioncini nel quinquennio per i beni culturali:
brava, un peso politico non indifferente! Ottimo: accordi che noi
non conosciamo, ma non ci interessano neanche. Ottimo, perché lei
ha portato un pacchetto così importante. Assessore Testolin,
all'interno di questo Psr ci sono 3 milioncini e mezzo di euro
all'anno per sette anni, che ammontano a 24 milioni - questo è il
nostro cofinanziamento - però lei non riesce a drenare al collega
Perron qualche milioncino per sostenere non la grande impresa o la
grande struttura, che deve fare reddito e lì i conti devono
tornare, ma per tutti quelli che invece lo fanno come
hobby
e per amor proprio? Questo è il nostro grande dispiacere! Alla fine
qui la partita si gioca veramente in difesa, c'è talmente uno
sconforto sul territorio, che voi conoscete come noi quantomeno, e
i
vaco
, termine mi sembra molto chiaro, aumentano. I
pericoli aumentano e poi ci chiediamo il perché dello spopolamento
della media montagna. Il collega Baccega oggi parlava di questioni
idrogeologiche e di manutenzione del territorio, ma magari con un
milioncino e mezzo o due milioni all'anno tranquillamente si
sostengono tutte le centinaia di attività che non devono fare
reddito, ma che devono essere aiutate, sostenute e accompagnate.
Questo avremmo gradito sentire dall'Assessore.
Oltretutto nel dibattito sulla legge finanziaria, noi avevamo
cercato di presentare un ordine del giorno, ben illustrato dal
collega Roscio, che andava in questa direzione. Diamo gambe e corso
a cinque, otto, dieci misure nel Piano di sviluppo rurale e per
quanto concerne invece la piccola e la media azienda, non facciamo
fare quell'iter all'interno del Piano di sviluppo rurale, perché a
questo punto è come scoraggiare queste aziende medie a neanche più
chiedere quello che potrebbe essere un loro diritto e un loro
piccolo aiutino cofinanziato dalla Comunità europea. Oggi si scrive
una brutta pagina per la Valle d'Aosta, non per noi, ma per gli
imprenditori agricoli e per l'agricoltura valdostana che si vede
proprio scoraggiata, tanto che alla fine, proprio come diversi
giovani mi dicevano in queste settimane,
probablement à si Gouvernement l'agriculture interesse
pomé
[traduzione letterale dal patois: probabilmente a questo
Governo l'agricoltura non interessa più]. La trippa è in altri
settori e probabilmente questo è un po' lo stato dell'arte.
Mi chiedevo cosa avremmo fatto noi. Io penso che con due o tre
azioni mirate, senza passare tramite il Piano di sviluppo rurale,
probabilmente si poteva incoraggiare tutti quelli che ancora oggi
mantengono il territorio, che sono tanti e l'amor proprio è ancora
molto alto. Ma facciamo attenzione che non sia questo Consiglio
regionale della legislatura 2013/2018 a scoraggiare e ad aumentare
quelli che saranno gli incolti in Valle d'Aosta, di conseguenza con
tutte quelle considerazioni che facevo poc'anzi: un territorio che
non è più coltivato e non è più abitato, è un territorio e una
cultura che muore.
L'ultima proposta che abbiamo fatto qualche settimana fa e che
rilanciamo al Governo regionale tutto, non solo all'Assessore
Testolin, perché mi sembra che quando si adottano delle delibere,
se uno non è d'accordo o va a fare la pipì eventualmente non le
vota, ma altrimenti è un discorso di coralità. State conferendo i
beni a Vallée d'Aoste Structure per quanto riguarda i beni
produttivi: mettiamoli immediatamente sul mercato se ci sono delle
cooperative che sono subito interessate ad acquistarli, magari per
poi investirci dei soldi. Ci sono, vi assicuro che ci sono delle
cooperative che sono interessate. Mettiamo in campo delle azioni.
Sono solo delle piccole sollecitazioni, ci mancherebbe, non abbiamo
la bacchetta magica, ma qualche piccola idea e qualche volta
qualche piccolo interesse che possa aiutare il settore, lo mettiamo
a disposizione quantomeno di tutti.
Presidente -
Sospendiamo i lavori, che riprenderanno alle
15:30 sempre in discussione generale.
La seduta è sospesa alle ore 13.05.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK