Consiglio Regionale della Valle d'Aosta - Oggetto del Consiglio n. 660 del 22 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 660 del 22 maggio 2019 - Resoconto
OGGETTO N. 660/XV - Ritiro di mozione: "Messa in opera di
dispositivi di protezione a carico dei guard-rails a tutela dei
motociclisti".
Rini (Presidente)
- Punto 11 all'ordine del giorno, per
l'illustrazione la parola al collega Distort, Vicepresidente.
Distort (LEGA VDA)
- Sinceramente diventa un compito
impegnativo illustrare un tema così delicato e così sentito
profondamente in dieci minuti, perché io sono un motociclista e
quindi lo sento in maniera esistenziale. Questa
dura lex sed
lex
la accetto e la subisco. Per quanto riguarda la mozione,
come recita il titolo, è la messa in sicurezza dei nastri stradali
per la tutela dell'incolumità dei motociclisti. Vorrei
semplicemente inquadrare il tema: ma perché proporre una questione
relativa ai motociclisti? "Sì, Distort è un motociclista e quindi
parla dei motociclisti". No, non sto difendendo una categoria di
cui faccio parte, sto portando all'attenzione del Consiglio
regionale, in particolare del Governo regionale, un tema che è una
risorsa estremamente importante. Sappiamo che il motociclismo è in
aumento, il possesso di motociclette e l'utilizzo della
motocicletta è un fenomeno in aumento, il motociclismo come
mototurismo predilige le mete in territorio montano o comunque le
mete laddove le strade sono sinuose, tra l'altro esattamente
l'opposto a cui tende un automobilista. Quindi più ci sono curve
più il motociclista è contento. Le nostre strade, senza bisogno di
creare investimenti particolari, trasformarle in strade a
percorrenza veloce, le nostre strade hanno già una vocazione
propria per questo mondo. Il motociclista per sua natura si muove
sul territorio e giustamente porta con sé poco, perché salvo alcuni
mezzi che sono dotati di borse estremamente capienti ma comunque il
motociclista non può portare con sé molto, quindi consuma molto sul
territorio. È questo il messaggio che voglio dare e voglio portare
a quest'Aula. Il mototurismo, il turismo prodotto dal motociclismo,
è un propulsore d'indotto estremamente importante per il nostro
territorio. Queste sono le situazioni che permettono a un Governo
illuminato di prendere una posizione e quindi anche un discrimine
per capire il livello d'illuminazione del Governo. Detto questo
aggiungo che quindi sotto questo punto di vista il pensare di aver
l'attenzione per il motociclismo è veramente un investimento
estremamente importante. Queste sono le note positive del
motociclismo. In realtà sono altre, possiamo dire la citazione
"Quattro ruote muovono un corpo, due ruote muovono l'anima". Questo
è vero, chi prova la moto e chi gode della moto si accorge di
questo, non è retorica, non è un certo tipo di retorica.
C'è però un aspetto estremamente negativo: il 20% degli
incidenti mortali sono a carico di motociclisti. Per contro, la
percentuale non corrisponde alla percentuale di traffico perché sul
traffico annuale, la percentuale è estremamente bassa. Tuttavia la
percentuale degli incidenti mortali è estremamente alta. Questo
perché? Io so che chi non è motociclista può dire: "Ma per forza,
quando mi sorpassano io vedo delle velocità allucinanti". Non è la
velocità nelle statistiche che crea problemi. Il grande problema è
l'urto contro il piantone verticale che regge il guard-rail, l'urto
al rispetto della velocità, gli 80 km orari; dovesse per qualunque
ragione succedere, la moto va in scivolamento, il conducente si
stacca dalla moto, scivola, ancora protetto dalla tuta e protetto
dal giubbotto e da tutte le protezioni, si farà tanto male ma il
grande problema è l'urto contro l'elemento verticale fisso del
piantone! Quindi sarebbe persino meglio che passasse sotto il
nastro del guard-rail, finisse giù dal muro, ovviamente su certe
condizioni e da certe altezze, quello sarebbe meno deleterio. Il
deleterio è l'urto, è l'impatto. Quindi per risolvere questo
problema che cosa si può fare? Una questione puramente fisica,
strutturale: dotare i guard-rail di un nastro a posizione più
bassa. Noi sappiamo - tutti abbiamo memoria di come sono fatti i
guard-rail - che abbiamo un nastro che normalmente è all'altezza di
un autoveicolo, per contenere l'urto di un autoveicolo, ma un corpo
umano che scivola sulla strada e va verso il perimetro, verso il
ciglio della strada, ha tutte le condizioni dimensionali per
passare sotto il nastro continuo. Quindi si tratta di aggiungere un
nastro continuo più basso in lamiera pesante, non necessariamente
strutturato, perché è sufficiente che ci sia un tipo di barriera
che costa tra l'altro, aggiungo anche questi elementi, dai 30 ai 60
euro al metro lineare. È chiaro che se noi lo moltiplichiamo per
tutti i chilometri delle strade di competenza, arriviamo a cifre
non indifferenti. Vedo l'Assessore alle finanze che comincia a
preoccuparsi. Sappiamo benissimo - e penso che lo potrà confermare
l'assessore Borrello ai lavori pubblici - quanto costa un metro
lineare di nastro stradale con tutto quello che consegue, dalle
lavorazioni di sbancamento, di realizzazione di asfalto, di
segnaletica di manutenzione e d'illuminazione. Quindi, a fronte del
costo unitario, il costo della messa in sicurezza del guard-rail è
estremamente contenuto. Questo nella mia mozione.
Io chiedo al Governo di mettere in atto uno studio di
fattibilità, quindi è una situazione estremamente edulcorata, io
potevo chiedere già di mettere in atto, già di pensare di
attribuire un capitolo del bilancio su questo. No, io rimango un
passo più basso, semplicemente nell'obiettivo di raggiungere il
consenso, perché ogni viaggio, per quanto lungo sia, inizia con il
primo passo. Questo lo intendo il primo passo, mettere in atto uno
studio, che è l'elemento proprio della impegnativa della mozione,
perché si valuti un rapporto e una fattibilità, uno studio che può
avvenire attraverso il personale dipendente della Regione che è
assolutamente e sicuramente preparato per questo. Questo chiedo e
concludo dicendo: è assurdo morire a causa di un sistema che invece
dovrebbe proteggere. Grazie per l'attenzione.
Presidente
- Altri? La parola al collega Peinetti.
Peinetti (UV)
- Ho apprezzato molto l'intervento del
collega Distort e da chirurgo che ha svolto il suo lavoro fino a
pochi giorni fa devo assolutamente appoggiare questo tipo
d'iniziativa perché effettivamente il vero problema degli
incidenti, dei traumi stradali, soprattutto dei traumi stradali che
coinvolgono i motociclisti, è dovuto all'impatto su strutture fisse
che generano la decelerazione. Il vero problema è proprio la
decelerazione, il fatto che il motociclista abbia un urto così
violento, spesso a velocità anche non sostenute, non
necessariamente sostenute, provoca una lesione, un trauma
cosiddetto chiuso che è spesso causa di morte immediata o a
brevissimo termine del motociclista. Credo che questo tipo
d'iniziativa sia assolutamente da sostenere perché, come la legge
che introdusse l'obbligatorietà del casco ha abbassato in maniera
incredibile i tassi di mortalità nei motociclisti, credo che questo
tipo d'iniziativa possa essere assolutamente utile, anche perché
ricordiamo che la più alta incidenza di traumi coinvolge spesso dei
ragazzi, persone giovani che hanno delle conseguenze spesso anche
molto, molto gravi.
Penso che un'iniziativa di questo tipo, che - come ha detto
giustamente il consigliere Distort - impegna a uno studio di
fattibilità e a una valutazione, debba essere assolutamente
sostenuta perché va nella direzione della prevenzione di questi
incidenti che sono veramente molto, molto gravi e molto più diffusi
di quello che si pensi.
Presidente
- Altri? La parola all'assessore Borrello.
Borrello (SA)
- Io ringrazio il collega Distort, che già
nella precedente seduta aveva presentato l'iniziativa che mai come
in questo momento è di attualità, e spiegherò successivamente il
perché. Questo momento di discussione dell'iniziativa di indirizzo
politico mi permette di fare due considerazioni di carattere
generale. Innanzitutto ho apprezzato la modalità con la quale lei
ha esposto l'iniziativa, con la passione di chi crede nelle cose
che fa e vuole cercare di portare delle migliorie nel contesto
normativo esistente, e con onestà intellettuale le risponderò,
approfittando di questo momento per definire anche il livello di
sicurezza delle strade per quanto riguarda la Valle d'Aosta. È
uscito recentemente uno studio a livello europeo che definiva la
regione Valle d'Aosta colei che aveva le strade più sicure a
livello europeo per rapporto tra numero di abitanti e incidenti.
Questo elemento è sicuramente positivo e va a valorizzare
l'attività che viene svolta in maniera continuativa rispetto alla
manutenzione delle strade o alla realizzazione di nuove strade a
livello di territorio regionale e, parallelamente, va a definire
una cosa che non deve essere sottovalutata: la tipologia di strade
che noi abbiamo in Valle d'Aosta.
Probabilmente una parte di analisi che è stata fatta è legata
alla velocità che si può realizzare nelle nostre strade, che sono
strade di montagna e quindi obbligatoriamente le velocità sono
ridotte rispetto ad alcuni assetti viari dove c'è la possibilità di
prendere velocità e di aumentare il rischio legato agli incidenti.
Questo elemento è sicuramente positivo e mi permetto anche di fare
una considerazione non in vena polemica, ma per aumentare la
consapevolezza degli utenti, cioè: se le strade vengono mantenute,
qualche volta ci sono obbligatoriamente dei disagi perché dobbiamo
intervenire per asfaltare ecc., e sappiamo benissimo che può
capitare qualche coda all'interno delle nostre strade legata anche
al fatto che difficilmente abbiamo viabilità alternativa
considerata la conformazione del territorio.
Questo è un appello legato all'aumento della consapevolezza
della tipologia delle strade che abbiamo all'interno del nostro
territorio. La sicurezza stradale dei motociclisti, quindi la
tutela delle vite umane, è un elemento prioritario e lo dimostrano
tutte le attività che svolgiamo per tutelare i nostri cittadini
rispetto alla manutenzione delle strade stesse. Nella preparazione
delle risposte mi ero segnato un passaggio legato all'approvazione
a livello europeo di un disegno di legge che il Governo italiano
stava predisponendo riguardo a quello che viene definito il decreto
salva motociclisti. Questo decreto aveva avuto il via libera ormai
due mesi fa a livello europeo ed è notizia di questi giorni, c'è
una comunicazione di oggi, del 22 maggio, sul sito del Governo e
più specificatamente del MIT, Ministero Infrastrutture e Trasporti,
dove c'è un passaggio di conversione, di registrazione del decreto
legge, quindi si avvierà a breve la discussione per farlo diventare
operativo; dal testo presente sul sito del Governo si parla di un
paio di mesi in cui verranno declinate e codificate le
obbligatorietà d'intervento rispetto alle esigenze del decreto
stesso.
Lei è arrivato veramente con un tempismo pazzesco, aveva
anticipato... ma c'era stato già un passaggio a livello europeo e
parallelamente c'è stato un passaggio di registrazione del decreto
a livello governativo per la discussione in aula. Considerazione di
carattere generale è legata essenzialmente anche a un altro
aspetto, cioè la tipologia di strade interessate da questo tipo di
interventi; la comunicazione prende in considerazione tutta una
serie di casistiche, per esempio ragiona in termini di
obbligatorietà d'intervenire rispetto a delle curve con un raggio
minimo di 250 metri. Sto entrando nel tecnico, ma essendo lei
motociclista capisce quelle che sono le potenziali pericolosità di
una caduta in una curva con tale raggio. Quindi, nell'ottica di
approfondire, di analizzare, di definire i dettami all'interno del
decreto che in fase di analisi a livello di Governo italiano - come
ha già visto stiamo approfondendo in maniera continuativa la
tematica - io prendo l'impegno di approfondire ulteriormente questo
argomento, dando disponibilità a tutti coloro che ne hanno la
volontà, che hanno la necessità di approfondire questa tematica, di
fare delle riunioni sia con il dirigente competente per definire i
numeri rispetto alle nostre strade regionali e, se c'è la
possibilità e la volontà, anche di andare in Commissione per fare
un ragionamento più allargato qualora abbiamo la disponibilità dei
dettami tecnici di questo decreto.
Un'ultima considerazione, lo dico adesso non avendo ancora avuto
modo di approfondire il testo presente a livello di Governo
centrale. Noi dobbiamo anche però capire due aspetti: innanzitutto
abbiamo già l'esperienza della Strada Statale 27, dove l'ANAS ha
già messo queste DSM (dispositivo salva motociclisti), si chiamano
così tecnicamente, e abbiamo già un'interazione con l'ente ANAS
rispetto ad alcune problematiche che queste producono, soprattutto
per le strade di montagna, nello smaltimento della neve; ci sono
alcune problematiche legate a questo tipo di ragionamento. Quindi
vi sono tutta una serie di aspetti che dovremo approfondire.
Nel ringraziarla per l'iniziativa che mi ha permesso
d'illustrare quanto appena detto - manifestando pubblicamente
l'impegno di venire a illustrare la tematica una volta avuta la
documentazione, sia in fase di confronto con il dirigente, per chi
lo ritiene necessario, ma anche all'interno della Terza commissione
consiliare -, le chiederei se sia disponibile a ritirare la mozione
in virtù degli impegni presi e dell'evoluzione normativa molto
recente. È del 22 maggio, alle 11, l'ultima comunicazione del
Ministero del MIT, Toninelli; guardo i colleghi del 5 Stelle,
rispetto a tale tematica.
Presidente
- La parola al collega vicepresidente
Distort.
Distort (LEGA VDA)
- Grazie Assessore. Esterno tre
considerazioni: la prima è una confidenza. Quando redigevo il testo
di questa mozione, mi sono reso conto e sapevo bene che il calibro
dell'impegnativa era estremamente ridotto. Non dico che sparavo a
salve ma sapevo benissimo di sparare per lo meno con un calibro 22
mentre c'è la possibilità di sparare con un obice per arrivare
veramente a un obiettivo e, tolto il discorso delle armi che
condivido con lei semplicemente per i nostri comuni passati
militari, lo vedo sotto il profilo proprio dell'efficacia del
risultato.
Quindi prima considerazione è questa: io sapevo già che il
tenore dell'impegnativa era un tenore depotenziato, lo facevo per
ottenere il maggior consenso possibile, perché m'interessava quel
famoso primo passo nel percorso. Tra l'altro ricordo che la
presentazione della mozione era avvenuta prima del raduno del
Memorial Spadino, questo incontro internazionale in cui
Motards
en colère
, l'associazione di motociclisti francesi, e
l'associazione motociclisti italiani, esprimevano e hanno espresso
in questi ormai 20 anni di celebrazione all'unisono il tema della
messa in sicurezza delle strade, soprattutto da questo punto di
vista.
Pertanto da un lato mi conforta il fatto che lei si prenda un
impegno personale, per quanto non vada a risultare nelle azioni del
Consiglio approvate -abbiamo però il testo che oggi la tecnologia
ci propone registrato, scaricabile e confrontabile - la sua
impegnativa, Assessore, la ritengo maggiore di quanto sia la
portata del testo che io avevo sviluppato come impegnativa del
Governo. Quindi la seconda considerazione è questa.
È ovvio, la terza considerazione è che, a questo punto, con
queste condizioni, siccome l'obiettivo è il raggiungimento di una
sensibilizzazione e di una messa in atto di misure a protezione dei
motociclisti, la messa in atto dei DSM, i dispositivi salva
motociclisti, l'obiettivo è quello, quindi a me interessa
l'obiettivo. È vero che l'Amministrazione pubblica agisce per atti
ma l'assessore Borrello si è alzato in piedi e ha espresso davanti
a quest'Aula, davanti a chiunque segue il Consiglio, una presa di
posizione, un'impegnativa personale, tra l'altro in attesa della
definizione di una normativa in fase di elaborazione dal punto di
vista europeo, che potrebbe aprire scenari estremamente più
interessanti e su cui tra l'altro una successiva iniziativa di
studio tecnico economico potrà prendere in considerazione risorse
economiche decisamente superiori o disposizioni tecniche
decisamente più azzeccate.
Concludo, caro Assessore con un messaggio riservato a lei
personalmente, ovviamente in qualità di Assessore, il fatto è
questo: per me la parola ha un valore, la parola registrata ha il
valore formale come ho detto, ma sicuramente dal mio punto di
vista, così come ho detto in altri casi e così come ritroveremo più
avanti in uno dei punti di questo Consiglio, io le ripeto che
monitorerò, perché comunque credo profondamente in questo, credo
profondamente in questa mozione, nel contenuto, nell'oggetto e
quindi terrò sotto controllo la situazione dal punto di vista
europeo e mi riserverò di riprendere il discorso e di portarlo alla
concretezza che merita.
Concludo, la mozione a questo punto la ritengo ritirata
sentendomi, come motociclista ma anche fondamentalmente come
cittadino valdostano e per tutto quello che credo nell'indotto
prodotto dal mondo motociclistico, sufficientemente soddisfatto da
questa prima puntata. Aspetto le puntate successive.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK