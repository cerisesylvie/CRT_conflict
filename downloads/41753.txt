Consiglio Regionale della Valle d'Aosta - Oggetto del Consiglio n. 764 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 764 del 4 luglio 2019 - Resoconto
OGGETTO N. 764/XV - Interpellanza: "Accordo di programma per
il rinnovo del complesso funiviario "La Palud" in Comune di
Courmayeur".
Farcoz (Président) -
Point 37 à l'ordre du jour. Pour
l'illustration, la parole au collègue Gerandin.
Gerandin (MOUV') -
Parliamo dell'accordo di programma per
quello che riguarda il complesso funiviario La Palud. Non è una
novità, è un argomento che è stato già trattato in questo Consiglio
nel luglio del 2015 su mia iniziativa, ma lo ritrattiamo perché ci
sono delle novità, penso, piuttosto importanti.
Ricapitoliamo brevemente la vicenda della funivia Skyway Monte
Bianco. In data 11 settembre 2009 la Regione Valle d'Aosta, con una
delibera della Giunta regionale, ha rilasciato alla società Funivie
Monte Bianco la concessione per la costruzione e l'esercizio della
linea di trasporto funiviario Pontal d'Entrèves-Punta Helbronner di
proprietà regionale. Il 6 di aprile del 2012, tre anni dopo, la
Regione Autonoma Valle d'Aosta, con un'altra delibera di Giunta
regionale, su richiesta della società Monte Bianco, ha approvato,
in attuazione del richiamato accordo di programma sottoscritto nel
2004, la risoluzione consensuale anticipata della concessione di
esercizio di un trasporto pubblico di persone o impianti a fune per
la linea Rifugio Torino-Punta Helbronner. Trattasi di un impianto
obsoleto e che era chiaramente da smantellare, addirittura con dei
costi per chi era in quel momento il concessionario. A seguito,
prima di questa autorizzazione e poi della revoca di questa
concessione, si va avanti con l'accordo di programma definitivo,
che prevede un investimento massimo per la proprietà, che è la
Regione, di 60 milioni di euro, costi finali dell'opera. All'atto
del consuntivo degli interventi, totalmente pagati dalla
Amministrazione regionale e per i quali il socio privato non ha
messo un euro, eravamo, da quello che mi è stato risposto nel 2015,
a un costo finale all'incirca di 145 milioni di euro.
Qua nasce un po' quella che è una vicenda tutta valdostana, nel
senso che la proprietà, il 19 febbraio 2014, con deliberazione del
31 gennaio, sottoscrive con Funivie Monte Bianco la concessione
trentennale dei beni mobili e immobili costituenti il complesso
funiviario, comprese le relative strutture pertinenti per la
gestione, con l'attribuzione al concessionario oltre che degli
oneri della gestione, anche degli oneri relativi alla manutenzione
ordinaria e straordinaria dell'impianto, chiaramente a fronte
dell'incasso dei proventi.
All'epoca feci una domanda all'allora assessore Marguerettaz e
chiesi se la Regione riteneva corretto affidare la gestione di
un'opera pubblica, finanziata interamente tramite indebitamento di
Finaosta, a una società con socio privato che in tutta questa
operazione non investe nulla e senza gara di affidamento.
All'epoca, proprio in virtù di quello che ho detto, mi fu risposto
ribadendo che la proprietà era dell'Amministrazione regionale e che
la Funivie Monte Bianco era già la concessionaria precedente
dell'impianto, a cui sono state poste in carico la manutenzione
straordinaria o ordinaria. Chiesi all'epoca, ma indicativamente, se
detratti i costi di manutenzione ordinaria e straordinaria, questa
società avesse degli utili, perché c'era l'obbligo di accantonarne
una parte per la manutenzione ordinaria e straordinaria.
L'Assessore mi disse che non era ancora in grado di stimare i
proventi, i costi e gli accantonamenti, e che comunque, per quello
che riguardava la eventuale distribuzione degli utili, era in capo
all'assemblea della società controllata Finaosta decidere cosa
fare.
Ora, gli elementi nuovi sono che, dopo alcuni anni in cui è in
esercizio questa società, è stato fatto un conteggio molto rapido
degli utili riferiti agli ultimi quattro anni. Questa società
prevedeva un accantonamento in quattro anni, mi pare, di circa di 3
milioni 716 mila euro a conti di bilancio, però malgrado questi
accantonamenti dovuti in base alla convenzione, questa società in
questo momento ha un utile di 9 milioni 827 mila euro. È chiaro che
comincia a porsi qualche problema, io immagino, in chi negli anni
ha deciso di affidare direttamente a una società la gestione di un
bene pubblico, senza gara e dopo aver investito esclusivamente
denaro pubblico, denaro della Regione, e affidi direttamente a una
società dove - attenzione! - il socio pubblico ha quasi il 50
percento. Il giorno in cui si decidesse la distribuzione degli
utili, questo socio, a cui è stata affidata una proroga della
concessione, poi revocata sulla base di un accordo di programma, su
un impianto obsoleto che avrebbe avuto dei costi per lo
smantellamento, la Regione a fronte di un accordo di programma di
circa 60 milioni di euro ne spende 145 milioni, tutti soldi
pubblici, decide di affidare un impianto nuovo per trent'anni con
l'unico onere, oltre a quello degli incassi, della manutenzione
ordinaria e straordinaria, che ogni anno mi pare incida con un
accantonamento di oltre 900 mila euro, ma malgrado questo c'è un
utile di oltre 9 milioni 800 mila euro.
È ovvio che probabilmente qualcuno, sia nel Governo ma anche in
Finaosta, si sia preoccupato. Allora nasce quella proposta di
fissare un canone, chiaramente per cercare di diminuire gli utili e
probabilmente il Governo invita Finaosta a muoversi in questa
direzione, per cui quest'ultima chiede una relazione di stima, un
parere, un incarico di Finaosta. Un incarico che mi pare dica in
una sua parte che "le condizioni di concessione in parola sono
state determinate sulla base della situazione di fatto alla data di
sottoscrizione di quanto sopra richiamato negli atti" e non
prevedevano la corresponsione di un canone di concessione in
utilizzo da parte della società del complesso funiviario. Per cui
il primo punto che si pone è di provare a mettere un taccone a una
cosa che effettivamente sarebbe un po' imbarazzante: dopo quattro
anni un socio che non mette un euro di investimento, si troverebbe
con una distribuzione, se si decidesse di ripartire l'utile
societario, di circa 5 milioni di euro, sulla base non di una gara
pubblica, ma semplicemente su un affidamento.
Io volevo proprio capire se qualcuno si è posto questo problema,
perché ben sapete che questi tipi di affidamenti sospetti non vanno
in prescrizione! Per cui immagino che ci sia un po' di
preoccupazione su come è stato fatto questo tipo di affidamento,
sul fatto che comunque un socio privato percepisca circa il 50
percento degli utili, senza aver investito un euro e soprattutto
sulla base di un affidamento diretto, dopo che comunque la
concessione era stata revocata con una delibera di Giunta in data 6
aprile 2012, per cui prima dell'affidamento della concessione
trentennale. Sono curioso di sapere se il problema è stato posto e
soprattutto come pensate di risolverlo, perché penso che il
problema sia piuttosto serio.
Président
-
Pour la réponse, la parole à
l'assesseur Bertschy.
Bertschy (AV) -
Caro collega Gerandin, io credo che in
quei sei mesi che avete governato, lei abbia avuto talmente tante
altre cose da fare, che non ha potuto occuparsi di tutto quello che
poi ha riportato in quest'aula nei sei mesi successivi! Però sono
convinto che, oltre alla mia risposta, uniremo la sua istruttoria e
potremo fare un buon lavoro negli interessi dell'Amministrazione
regionale, perché sicuramente in quei sei mesi si è occupato anche
di questa vicenda. Lo dico perché lei sa - tra l'altro nessuno di
noi ha proposto questi atti e costruito questi percorsi - che tutti
questi atti sono stati controllati dall'autorità di vigilanza sui
contratti pubblici, oggi ANAC, e tutta questa verifica è stata
fatta appunto sull'iter che è stato proposto per arrivare a questa
opera. Quindi ci sono state una serie di verifiche e immagino ci
sia stato da parte di tutti lo scrupolo per un'operazione così
importante. Partiamo dal fatto che questa situazione non nasce come
un fungo ed evidentemente, proprio per l'importanza che ha,
immagino che chi ha costruito gli atti abbia fatto tutte le
attenzioni del caso. Questo non vuol dire che noi non dobbiamo
approfondire gli argomenti dei quali veniamo a conoscenza.
La prima domanda: "perché sulla base di un accordo di programma
che prevedeva un investimento massimo per la Regione di 60 milioni
di euro, visti i costi finali dell'opera, non si è provveduto a
modificarne i contenuti, tenuto conto che gli oneri sono a totale
carico della Regione ed i benefici ad una società partecipata da
privati al 49,99 percento". L'accordo di programma non è l'unico
documento che definisce i rapporti tra le parti e nemmeno il più
significativo. Il successivo atto di concessione dei beni,
approvato con delibera di Giunta n. 85 del 31 gennaio 2014, ha
meglio specificato i rapporti tra le parti. L'accordo di programma
per sua natura definisce le opere di carattere pubblico che
comportino una pluralità di atti amministrativi o di azioni
rientranti nella competenza di enti e di amministrazioni pubbliche
diverse, o rendano comunque opportuno il coinvolgimento di più
soggetti pubblici ed eventualmente di soggetti privati, permettendo
il coordinamento delle azioni e conglobandole in un'unica procedura
più efficiente. L'atto di concessione dei beni regola invece i
patti e le concessioni tra le parti. Significativa è questa
premessa dell'atto di concessione, nella quale si rammenta che la
Regione, in qualità di azionista di controllo per il tramite di
Finaosta S.p.A. e della società Funivie Monte Bianco, può
esercitare attraverso la direzione e il coordinamento, di cui
all'articolo 2497 del codice civile, un'influenza dominante sulle
strategie della società, in modo da garantirne la coerenza con
quelle dell'Amministrazione. Significativo è anche che nel
frattempo la società non ha mai proceduto alla distribuzione di
dividendi, proprio per il fatto che, ultimata la fase di
realizzazione dell'impianto e con l'evidenza di circa tre anni di
esercizio, la Regione ha deciso di avviare l'iter per la riforma
dei patti contenuti nell'accordo di programma e nell'atto di
concessione di questo attuativo, prevedendo l'introduzione di un
congruo canone concessorio con effetto retroattivo, così come è
previsto dall'articolo 21 della legge n. 241 del 1990, citata anche
all'articolo 5 dell'atto di concessione dei beni.
La Regione ha dunque inteso introdurre un canone che tiene conto
del fatto che la società genera una redditività in misura superiore
rispetto a una redditività media normale che ci si può aspettare
nel settore in cui opera. Tale canone è stato determinato sulla
base di stime consulenziali richieste da Finaosta e trasmesse alla
Regione. Seguiranno gli atti conseguenti. C'è stato anche, mi pare,
un approfondimento all'atto della presentazione della legge di
bilancio in discussione e nelle Commissioni e credo che su questo
sarà corretto continuare ad approfondire. Quella scelta politica a
noi era sembrata addirittura contestata da parte delle opposizioni.
A noi invece sembrava corretto introdurre un canone che rispettasse
anche i procedimenti che la Regione aveva messo in corso.
La seconda domanda: "se la Regione ritiene ancora corretto
l'iter di affidamento della gestione di un'opera pubblica
finanziata interamente tramite indebitamento di Finaosta, ad una
società con socio privato al 49,99 percento e che in tutta questa
operazione non ha investito nulla e senza gara pubblica di
affidamento". È bene ricordare che l'accordo di programma prevedeva
all'articolo 2 diversi impegni per i soggetti firmatari: Regione,
Comune e società. Occorre tener conto che l'accordo di programma e
i successivi atti di attuazione hanno posto a carico di Funivie
Monte Bianco da subito alcuni oneri non indifferenti quali: la
rinuncia anticipata della concessione del terzo tronco, la messa a
disposizione dei terreni di sua proprietà a Punta Helbronner e a La
Palud, l'attività di realizzazione dell'opera per conto della
Regione, tutti gli oneri di manutenzione ordinaria e straordinaria.
Segnalo che le spese per la costituzione sono state a carico della
Regione perché ne è proprietaria, che la provvista è stata reperita
attraverso la gestione speciale di Finaosta e solo una parte deriva
dall'indebitamento, circa 42 milioni di euro.
Circa il rispetto delle norme che regolano gli affidamenti di
beni e servizi si segnala che l'accordo di programma, come ho detto
prima, le attività successive, la convenzione, l'appalto di
progettazione dell'ADL, i servizi tecnici, gli aggiornamenti dei
costi di progetto, l'appalto delle opere, il contratto di appalto e
tutte le attività di cantiere e collaudo, sono state oggetto di una
specifica ispezione disposta dalla sede centrale dell'autorità per
la vigilanza sui contratti pubblici, attuale ANAC, ad aprile del
2013 mediante un gruppo ispettivo appositamente inviato da Roma,
che al termine della verifica non ha dato luogo ad alcuna
osservazione. Si rammenta che ANAC è il soggetto deputato al
controllo prevenzione della corruzione nell'ambito delle
amministrazioni pubbliche e nelle società partecipate e
controllate, anche mediante l'attività di vigilanza nell'ambito dei
contratti pubblici, degli incarichi e comunque in ogni settore
della pubblica amministrazione che potenzialmente possa sviluppare
fenomeni corruttivi. Anche sulla base di quanto risultato
dall'ispezione, si può considerare a oggi che non vi siano elementi
che giustifichino la modifica dell'iter adottato. Come le ho detto,
la sua segnalazione però verrà correttamente osservata, raccolta e
sarà ancora oggetto di ulteriori approfondimenti, perché riteniamo
che su un investimento così importante non ci debbano essere dubbi
e ombre.
Président
-
La parole au collègue Gerandin.
Gerandin (MOUV')
-
Grazie Assessore. Mi fa piacere
che comunque ci sia l'intenzione di approfondire la questione
perché, al di là di tutto, a me pareva anomala nel 2015 e mi pare
ancora più anomala tenuto conto dei risultati economici di questo
tipo di accordo. Per carità, io non ho posto un dubbio che ci
fossero fenomeni di corruzione o quant'altro, ma almeno qualche
dubbio su questo iter - me lo permetta - ci sarà, perché non ha
molto senso rinnovare una concessione nel 2009 per poi nel 2012
revocarla. Lei mi dice che hanno rinunciato in anticipo al terzo
tronco, ma sappiamo tutti che si parla di un impianto obsoleto, per
il quale chi aveva la concessione avrebbe avuto addirittura degli
oneri a carico, perché gli costava pure smantellarlo
quell'impianto, altro che costruirlo nuovo! Se la Regione gli
smantella l'impianto, voglio vedere se io non rinuncio a un lotto e
se non do qualche terreno in concessione gratuita! Mi smantellano
un impianto vecchio, me ne fanno uno nuovo, dopodiché me lo danno
in esercizio per trent'anni quando è nuovo e mi porto a casa il 50
percento degli utili. Immagino che sia sicuramente un affare!
Ripeto che io non voglio dire che ci fossero stati dei fenomeni
di corruzione, ci mancherebbe ancora, ma non sono neanche convinto
che basti solo una verifica dell'ANAC, perché poi sappiamo che
l'ANAC verifica la regolarità delle gare di appalto e di
affidamento. Qua la cosa è un po' diversa, perché qualcuno ha
pensato bene di rinnovare una concessione, di revocarla tre anni
dopo, di investire 145 milioni di euro, invece di 60 milioni come
era nell'accordo di programma, dopodiché di dare in gentile
concessione per trent'anni un impianto nuovo, dove io mi porto a
casa gli utili.
Sul fatto che sono stato assessore per poco meno di sei mesi,
per la carità ci mancherebbe ancora: io non ho la presunzione di
essere così bravo a risolvere in sei mesi tutti i problemi della
Valle d'Aosta. Era uno di quei problemi che mi ero riproposto
comunque di approfondire. Poi, come tutte le cose, uno dura davvero
poco. Lei durerà sicuramente di più, visto che comunque c'è stato
questo aiutino esterno, per cui sicuramente avrà più tempo di me
per risolvere questo problema. Ma io quel poco che so glielo metto
a disposizione per cui, ci mancherebbe, mi auguro che assieme
facciamo davvero luce su questa cosa qua. Torno a dire che io, per
i valdostani e per chiunque faccia impresa in Valle D'Aosta,
ritengo una vergogna affidare senza gara a una società privata, a
un socio privato senza gara, il 50 percento degli utili di una
società che in quattro anni ha fatto, oltre agli accantonamenti di
legge, circa 10 milioni di euro di utile. Poi lei mi dirà che
Finaosta non ha ancora distribuito gli utili: ci mancherebbe, però
io penso che, tenuto conto che trattasi di un socio privato, abbia
l'obbligo di accantonarli. Per cui Finaosta non può neanche
utilizzarli questi proventi, oltre quella che è la quota di
partecipazione di Finaosta del 50 percento; per legge io immagino
che sia così.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK