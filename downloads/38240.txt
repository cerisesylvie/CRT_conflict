Consiglio Regionale della Valle d'Aosta - Oggetto del Consiglio n. 1813 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1813 del 24 febbraio 2016 - Resoconto
OGGETTO N. 1813/XIV - Interrogazione: "Iniziative assunte dai
componenti del tavolo di lavoro per la valutazione e l'applicazione
delle nuove tecniche in materia di gestione dei reflui
zootecnici".
Follien (Presidente) -
Punto 18 dell'ordine del giorno.
Per la risposta, la parola all'Assessore Testolin.
Testolin (UV) -
Grazie Presidente.
In riferimento al quesito posto nell'interrogazione, vale a dire
"per sapere a più di tre mesi dall'attivazione del tavolo di lavoro
quali siano le iniziative intraprese per assolvere gli impegni
della mozione richiamata", ricordiamo che la deliberazione della
Giunta regionale n. 1631 del 13 novembre 2015 ha stabilito la
costituzione del tavolo di lavoro a seguito della mozione con pari
oggetto approvata in Consiglio regionale. In dicembre si è svolto
un primo incontro tra i componenti del tavolo di lavoro con
inquadramento generale della problematica e con la condivisione
dell'impostazione del lavoro da svolgersi per una prima raccolta e
analisi dei dati utili al prosieguo delle valutazioni, al fine di
individuare le azioni da intraprendere per raggiungere gli scopi
prefissati, ovvero la valutazione e l'applicazione delle nuove
tecniche in materia di gestione dei reflui zootecnici, nonché la
corretta applicazione delle deiezioni zootecniche a fini
agronomici. Oltre allo scambio di osservazioni e considerazioni in
merito alla problematica, è stato condiviso il materiale
disponibile tra i vari componenti del gruppo, ivi compresa la bozza
di regolamento di igiene già presentato e predisposto
dall'Assessorato della sanità e trasmesso al CELVA. Nell'incontro è
stato inoltre richiamato l'accordo di programma tra Ministeri,
Regioni e Province autonome coinvolti per l'adozione coordinata e
congiunta di misure per il miglioramento della qualità dell'aria
nel bacino padano del mese di dicembre 2013. Il gruppo si è poi
nuovamente riunito in data 3 febbraio, stabilendo di eseguire una
verifica bibliografica relativamente a tutta la documentazione, a
tutte le analisi già fatte sui prodotti presenti in commercio, e
verificare se gli studi su questi prodotti siano relativi solo alla
microbiologia dell'aria, quindi relativi agli odori, o riguardino
anche il latte e gli aspetti microbiologici e le dinamiche di
caseificazione. Si è deciso di contattare l'Amministrazione
comunale di Champorcher che si è fatta promotrice presso le aziende
agricole del proprio comune dell'utilizzo di un prodotto a base di
enzimi, allo scopo di ridurre gli odori per verificare con la
stessa quali possono essere i risultati in corso. Si è deciso
inoltre di contattare le ditte presenti sul mercato regionale e i
loro rappresentanti, per una verifica delle schede tecniche e
valutare assieme a loro gli interventi che sono in essere sul
territorio regionale. Si è anche deciso di effettuare un'indagine
conoscitiva per reperire informazioni direttamente presso gli
allevatori, per rilevare la reale efficacia dei prodotti, oltre ad
effettuare analisi di laboratorio per verificare la carica
microbica ed eventualmente la presenza di inibenti sui campioni di
latte prelevati presso le aziende che fanno già uso di questi
enzimi. Segnaliamo infine come il tavolo tecnico sarà chiamato
entro sei mesi dalla data di costituzione, quindi entro il prossimo
mese di maggio, a redigere un'apposita relazione da trasmettere
in primis
agli Assessorati competenti che sarà oggetto di
esame e discussione in sede di commissione consiliare, in modo da
rendere chiaro e condiviso quanto è stato l'esito del lavoro.
Grazie.
Presidente
-
Per la replica, la parola al
Consigliere Grosjean.
Grosjean (UVP) -
Quindi dal punto di vista pratico non si
è ancora fatto niente, ed è passato un anno, perché la stagione
invernale 2016 fra due mesi finisce; pertanto l'eventuale
sperimentazione su prodotti già super sperimentati andrà fatta nel
prossimo inverno. Quindi abbiamo perso un anno, ritmi che
sicuramente in un'amministrazione privata avrebbero già visto far
saltare il posto a tutti quelli che se ne occupano, perché è
incredibile quello che lei mi ha riferito, avete semplicemente
valutato un po' di cose. Forse non avete letto l'articolo apparso
su
L'Informatore Agricolo
già un paio d'anni fa a firma del
dottor Mario Ruffier, dove parla già di uso di miscele enzimatiche,
e qui si riferiva al problema della stalla di Saint-Christophe che
nel 2006 aveva dovuto chiudere e spostarsi via dal centro di un
villaggio, quindi non è una cosa di oggi. Poi mi fa particolarmente
piacere che avete sin da subito voluto, quasi a mo' di controllo,
andare a verificare cosa succede nelle stalle di Champorcher, dove
un Sindaco ha deciso di seguire quello che fanno in altre zone
d'Italia e anche all'estero per dare una soluzione al suo
Comune.
Due riunioni in cinque mesi a me effettivamente sembrano molto
poche. Era molto più semplice incaricare un funzionario
dell'Assessorato, magari in collaborazione con un dipendente
dell'
Institut Agricole
e mettere in piedi quattro, cinque,
sei prove in quattro o cinque stalle differenti e andare a fare
delle analisi in quelle stalle. Intanto i prodotti non credo che
siano migliaia, perché dalla documentazione che ho io credo che
cinque o sei aziende producano prodotti biologici certificati
nell'agricoltura biologica. Non oso neanche pensare che si possano
usare prodotti chimici. Ho sentito delle farneticazioni sui residui
che potrebbero essere poi ingeriti dagli animali quando mangiano
queste erbe creando poi dei problemi sulla fontina. Parliamo di
utilizzo, non di enzimi, ma di microrganismi che sono già presenti
in natura, sono tutti certificati e tutti presenti in natura. Con
queste tecniche viene semplicemente incentivata la quantità di
questi microrganismi per accelerare certi tempi e ridurli da
quattro, cinque anni a tre, quattro mesi. Spero veramente...ma
ormai non spero neanche più perché abbiamo perso un anno, e credo
che l'unica soluzione per gli agricoltori sarà ancora quella di
arrangiarsi per conto loro. Io speravo veramente che lei cogliesse
al balzo questa occasione per dare una svolta a questo mondo che è
veramente in difficoltà e in crisi.
Certo, questa non è la soluzione, ma è un piccolo approccio per
cercare di dare una soluzione a tutti questi problemi. Le farò poi
avere la copia dell'articolo del dottor Ruffier, perché sul
computer - tra l'altro io non sono un grande navigatore - la pagina
è stata annullata, quindi non si vede più. Ho fatto appena in tempo
a stamparne una copia, poi improvvisamente la connessione non è più
stata possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK