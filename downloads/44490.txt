Consiglio Regionale della Valle d'Aosta - Oggetto del Consiglio n. 1474 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1474 del 11 maggio 2022 - Resoconto
OGGETTO N. 1474/XVI - Interrogazione: "Tempi medi dei
procedimenti amministrativi relativi alla concessione di mutui
prima casa."
Bertin (Presidente) -
Punto n. 8 dell'ordine del giorno.
Per la risposta si è prenotato l'assessore Marzi, ne ha
facoltà.
Marzi (SA) -
Rispetto a questo tema, io credo che da
sempre sia stato evidenziato da tutto quanto il Consiglio, in
particolar modo anche dal proponente l'iniziativa, una particolare
sensibilità rispetto ai tempi per quanto riguarda i mutui
tradizionali Finaosta. Di fatto, senza voler andare troppo lunghi,
durante il governo che la vide presidente, lei fece una scelta
proprio in tal senso, rispetto al fatto che il mutuo tradizionale
di Finaosta doveva addirittura diventare un volano di sviluppo
economico, naturalmente nel mondo dell'edilizia, di natura
prospettica. Nei mesi a seguire, con i governi successivi, si
arrivò addirittura a fare un'analisi rispetto al fatto che questo
tipo di iniziativa, con una retroattività applicata che di fatto
arrivò fino a tre anni, fece sì che per la fine del 2019 ci si
trovò nella condizione di arrivare ad avere fino a 7 milioni di
euro di pratiche di mutui sospese, con tutta una serie di rilanci.
Quindi il mutuo tradizionale Finaosta venne ad essere "sospeso" con
la fine del 2019 e per tutta una serie di motivi che poi si sono
andati a incastrare, ricordiamo anche l'articolo 25, se non erro,
della legge 1 del 2020, quindi la finanziaria regionale, che
cercava delle vie alternative al ritorno o, comunque sia, alla
possibilità verso i cittadini valdostani di poter tornare a
utilizzare Finaosta per l'acquisto quanto meno della casa
principale; questo poi si incastrò anche con quanto avvenne, non
ricordiamolo per l'ennesima volta, nel 2020 e poi nel 2021.
Comunque sia, questo è un tipo di sensibilità che tutto quanto il
Consiglio ha sempre avuto e che, in particolar modo alcuni
consiglieri, tra i quali sicuramente anche lei, collega Marquis,
hanno sempre evidenziato non soltanto attraverso tutta una serie di
azioni in termini di dibattito politico e di lavoro all'interno
delle Commissioni consiliari, compreso il lavoro all'interno della
II Commissione consiliare che lei ai tempi presiedeva, non ultimo
una serie di azioni amministrative, leggi, articoli e quant'altro
che da sempre hanno voluto dimostrare particolare sensibilità in
tal senso. Per cui, per rispondere alle sue domande, è
assolutamente corretto partire evidenziando il fatto che questo
tipo di sensibilità, non soltanto si è mantenuta, ma si è cercato
tutti quanti assieme di sottolinearla.
Del resto, partiamo dal 2021, sempre per non essere troppo
lunghi e per non annoiare nella risposta. Nel 2021 si è fatta una
scelta a proposito degli approcci dati alla moratoria sulle
posizioni debitorie dei mutui Finaosta: si è fatta la scelta di non
renderle massive. Il fatto di non rendere massive le moratorie dei
mutui Finaosta, naturalmente pregressi, ha fatto sì che, fatta
eccezione per un 4 percento di mutuatari che avevano delle
situazioni di crisi chiare e ovviamente non per motivi legati ai
rapporti con Finaosta, ma evidentemente di natura eccezionale,
probabilmente anche legate alla pandemia che nel frattempo si era
avuta, morale della favola, il 96 percento dei lavoratori
subordinati con posizione debitoria presso Finaosta, ha continuato
a pagare le rate. Pagando le rate su un fondo di rotazione si è
data la possibilità, con tutta un'altra serie di opzioni che sono
state poste in essere per fare in modo che arrivasse della
liquidità sui fondi di rotazione con l'inizio del 2022, cosa che si
era scelta tra l'altro anche a livello consiliare, quindi questo
tipo di iniziative sono state portate avanti in sincrono dal
Governo, senza che nessuno ne avesse volontà di paternità piuttosto
che di primogenitura. Il risultato finale, però, è che continuando
a far arrivare dei soldi sui fondi di rotazione, con l'inizio del
2022 di fatto si è andato a estinguere il debito che alla fine del
2020 aveva Finaosta di oltre 85 milioni di euro sui mutui
tradizionali Finaosta e quindi si è potuto cominciare a ragionare,
come ci eravamo detti, su cosa fare per fare in modo che i mutui
tradizionali presso Finaosta potessero ripartire.
La scelta che tutti quanti noi abbiamo fatto è stata quella di
portare in II Commissione una bozza di deliberazione, che è stata
tra l'altro analizzata dalla II Commissione che, come ha poc'anzi
ricordato, la vedeva tra i membri della stessa, la quale ha fatto
in modo di dare tutta una serie di sottolineature, prima tra tutte
le tempistiche che Finaosta doveva di fatto garantire, e anche la
Regione doveva garantire, proprio rispetto alla gestione delle
pratiche dei mutui Finaosta nel momento nel quale, a partire dal
primo luglio 2022, le domande di mutuo cominceranno di nuovo a
essere raccolte e di conseguenza i mutui cominceranno a essere
erogati.
Se vogliamo fare un'analisi semplicistica di quello che la II
Commissione di fatto ha chiesto, anche con il suo fattivo
contributo, nella fase che ha portato quell'atto di delibera a
essere analizzato prima di andare poi in Giunta, è evidenziare
fondamentalmente due ambiti sui quali si è voluto sottolineare
particolarmente un cambiamento, un'attenzione e una sensibilità: il
primo, le tempistiche in capo a Finaosta che sono passate alla
Regione, che sono passate a 60 giorni rispetto alle prime bozze che
sono arrivate in Consiglio; il secondo, il passaggio da 18 a 12
mesi da parte di Finaosta per rispondere. È in corso di
predisposizione l'atto di convenzione - che, se siete d'accordo,
magari potremmo nuovamente rianalizzare prima di andare a definire
- nel quale vengono, proprio su sollecitazione della II
Commissione, resi evidenti tutta una serie di passaggi temporali
per fare in modo che la pratica concretamente, in termini
amministrativi, abbia delle finestre temporali il più certe
possibili nel momento in cui si arriva a prenderla in mano e a
doverla "gestire".
Il secondo invece è un termine di riferimento che ha visto un
passaggio iniziale in II Commissione, nella quale si era presentato
un atto che di fatto manteneva la retroattività a tre anni; un
primo passaggio in II Commissione ha visto la retroattività,
chiedendo di passare da 36 mesi a 24 mesi, quindi da 3 anni a 2
anni. Con questa dicitura l'atto è arrivato in Giunta, è stato poi
deliberato e, una volta deliberato, ha avuto il passaggio
definitivo in III Commissione quindici giorni fa, nella quale
addirittura, proprio sul tema di sensibilità rispetto alle
tempistiche in capo alla Regione e a Finaosta, è stata fatta una
richiesta dalla Commissione, che poi ha votato l'atto all'unanimità
con un'osservazione specifica rispetto al fatto di addirittura
retrocedere la retroattività a quel punto da 24 mesi a 18 mesi.
Con lunedì scorso, con l'altro ieri, la Giunta regionale ha
approvato definitivamente l'atto, che ha avuto questo percorso
consultivo prima in II e poi in III Commissione, di fatto andando a
evidenziare sia le richieste consiliari che sono arrivate rispetto
a una particolare attenzione, sia sui tempi che la Regione deve
avere, 60 giorni, per trasmettere la documentazione a Finaosta, sia
i tempi che Finaosta ha di fatto fortemente accorciati per dare poi
una risposta al cittadino valdostano nel momento in cui questo
diventa un mutuatario. Naturalmente anche l'interesse particolare
che ha avuto l'atto, da quando è arrivato per la prima volta in
Commissione con una retroattività di 36 mesi che poi dopo è
diventata in un primo passaggio in II di 24 e con l'ultimo
passaggio in III di 18, ha continuato a evidenziare da parte di
tutto quanto il Consiglio questa particolare attenzione che
giustamente lei richiama.
Naturalmente ritengo che nelle esplicitazioni di questo iter che
hanno visto una condivisione generale rispetto a questo atto, si
sia evidenziata e assolutamente confermata la sensibilità che lei
evidenzia e ha evidenziato con l'iniziativa che ha presentato.
Presidente -
Per la replica il consigliere Marquis.
Marquis (FI) -
Grazie Assessore, lei ci ha fatto un lungo
racconto, ma non ha risposto alla domanda che le ho fatto di quali
sono i tempi medi complessivi per arrivare all'erogazione di un
mutuo.
Entrerò nello specifico perché questo è un tema che mi sta molto
a cuore e per il quale ho già destinato parecchie energie. Io credo
che non si tratti di apportare dei correttivi a una procedura, ma
ci vada una riforma totale, caro Assessore, sull'argomento. Non è
possibile che le banche eroghino i mutui a 60 giorni e qui, con la
nostra finanziaria, impieghiamo un anno per arrivare a definizione
delle procedure. Credo che vada presidiata politicamente questa
materia, perché è anacronistica la gestione che ha la Valle d'Aosta
e siamo l'unica Regione d'Italia che in parte gestisce la procedura
in un assessorato e in parte tramite la finanziaria. Ognuno farà
bene il suo lavoro, ma nessuno ha il presidio complessivo della
materia, ciascuno risponde dei propri tempi ma non di quelli degli
altri, e questo è un problema che sono anni che stiamo vivendo.
Abbiamo già provato in tutte le maniere a cercare di dare una
soluzione: qui ci va una riforma, non ci va una piccola correzione
o una limatura dei tempi di erogazione; bisogna ridisegnare la
procedura. In tutta la Valle d'Aosta i progetti vengono chiesti su
supporto informatico per ottenere le concessioni edilizie, mentre
queste sono procedure ancora gestite su base cartacea. Sono tutti
tempi che potrebbero essere ridotti, sono tutti tempi che si
potrebbero sovrapporre per le analisi e le valutazioni se fosse
gestita da un unico soggetto, perché non è che bisogna prima fare
l'istruttoria tecnica, dopo la perizia tecnica una volta che è
fatto l'impegno di spesa e dopo si manda Finaosta, partono le sue
verifiche, sopralluoghi e valutazioni sul credito. Tutto questo
porta a delle lungaggini che alla fine hanno una sintesi che sono i
tempi finali, che sono la cartina tornasole. Se si impiega un anno,
non si è competitivi: bisognerà farsi delle domande. È inutile
dirsi quanto siamo bravi, abbiamo fatto bene, abbiamo recuperato
delle risorse, ci siamo impegnati, abbiamo condiviso, tutti hanno
partecipato; ma qui chi subisce è il cittadino valdostano, caro
Assessore.
Se non si cambia marcia, non si risolve questo problema, e
quest'iniziativa l'ho posta oggi proprio perché siamo nel mezzo di
una verifica politica. Mi auguro che, al di là del parlare di
poltrone, si possa anche parlare di questi argomenti. E chiederei
vivamente che quest'argomento venga ripreso e venga considerato
secondo la giusta attenzione, perché abbiamo parlato in questi anni
di riforme, però di fatto riforme non ne sono ancora partite e
senza le riforme purtroppo non ci adeguiamo a quelli che sono i
tempi e quelle che sono le esigenze dei cittadini valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK