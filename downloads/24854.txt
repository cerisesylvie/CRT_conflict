Consiglio Regionale della Valle d'Aosta - Oggetto del Consiglio n. 156 del 23 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 156 del 23 ottobre 2008 - Resoconto
OGGETTO N. 156/XIII - Interpellanza: "Revisione della
normativa riguardante la concessione di mutui agevolati a favore di
persone fisiche nel settore dell'edilizia residenziale".
Interpellanza
Ricordato il regolamento regionale 27 maggio 2002, n. 1
"Norme per la concessione di mutui ad interesse agevolato a favore
di persone fisiche nel settore dell'edilizia residenziale", che
attua l'articolo 4 della legge regionale 28 dicembre 1984, n. 76
(Costituzione di fondi di rotazione per la ripresa dell'industria
edilizia) e gli effetti positivi che queste normative hanno avuto
per un rilevante numero di cittadini, che hanno potuto così
diventare proprietari della propria prima casa;
Evidenziato che nel 2007 ben 242 valdostani hanno ottenuto un
nuovo mutuo per l'acquisto della prima casa, mentre 88 lo hanno
ottenuto per la sua costruzione o ristrutturazione e nel 2008 tali
cifre dovrebbero essere ancora maggiori, visto le 246 domande già
accolte al 31 luglio scorso e che ciò ha comportato nel 2007 una
spesa totale di 19.460.890,00 € a fronte di entrate dalle rate dei
mutui già in essere per 15.478,184,00€, con uno sbilancio di
3.982.706,00 €, mentre al 31 luglio 2008 tale sbilancio era di
3.285.342,00 €;
Sottolineato che molti di questi nuclei familiari, a causa
degli importi limitati ad un massimo di 70.000 € concessi
dall'Amministrazione regionale, hanno dovuto stipulare anche un
mutuo bancario ordinario che, con la crisi finanziaria in atto,
oggi spesso è arrivato a gravare in modo pesante sui bilanci
familiari;
Constatato che le procedure per l'erogazione dei mutui,
specie per la costruzione ed il restauro, sono appesantite e
complesse, comportando per i cittadini ulteriori difficoltà nella
realizzazione della propria abitazione principale;
Ritenuto obiettivo primario continuare nella politica di
sostegno alle famiglie che desiderano acquisire la prima casa,
adeguando ai tempi attuali la regolamentazione dell'erogazione dei
mutui e aumentando gli importi importi massimi concedibili;
la sottoscritta consigliera
Interpella
l'Assessore competente per conoscere se la Giunta regionale
intenda:
1) rivedere e rinnovare il regolamento 1/2002 per renderlo
adeguato a rispondere alle esigenze attuali e dei prossimi
anni;
2) incrementare le risorse per il mutuo prima casa;
3) innalzare il limite massimo di contributo
erogabile;
4) prevedere interventi transitori per venire in aiuto delle
famiglie che hanno acquistato la prima casa negli ultimi anni con
il contributo regionale e che oggi si trovano in difficoltà a
pagare le rate dei mutui bancari.
F.to: Fontana Carmela
Président
- La parole à la conseillère Carmela
Fontana.
Fontana (PD)
- Grazie, Presidente. La situazione
valdostana dei mutui non è certo quella americana, che ha dato il
via all'attuale crisi finanziaria ed economica mondiale, ma ciò non
vuol dire che non ci siano problemi anche nella nostra piccola
realtà.
Anzitutto evidenziamo che l'impegno finanziario della Regione,
grazie al rientro dei vecchi mutui, è stabile intorno ai 4 milioni
di euro all'anno. A fronte di questo impegno stazionario,
aumentando le richieste di mutuo regionale, soprattutto diminuisce
l'importanza del mutuo regionale nel coprire le spese dell'acquisto
della prima casa. Per un appartamento medio di 80-90 mq ci vogliono
in valle almeno 230-240 mila euro: il mutuo regionale, con il suo
limite massimo è di 70 mila, non copre neppure un terzo della
spesa.
Vogliamo capire anzitutto se la Regione ha intenzione di
aumentare i fondi a disposizione di questi interventi e i limiti
massimi erogabili, portandoli almeno a coprire la metà dell'impegno
finanziario delle famiglie, cioè a 120 mila euro. Molte famiglie
sono state obbligate a contrarre anche mutui con le banche
ordinarie a tassi ordinari, che nel caso dei mutui a rata variabile
sono andati alle stelle negli ultimi tempi, mettendole in grandi
difficoltà. C'è chi è stato obbligato a rinegoziare il mutuo,
allungandone la durata, per poter ridurre la rata e chi ha dovuto
fare prestiti ponte per pagare le rate più alte, nella speranza che
i tassi interbancari e quindi gli importi delle rate ad essi
collegate scendano. Vogliamo sapere se la Giunta è intenzionata a
rivedere i limiti al rialzo e ad estendere questa opportunità anche
a chi ha contratto il mutuo regionale negli ultimi 6-7 anni, in
modo da consentire a queste famiglie di ridurre drasticamente la
carissima esposizione verso le banche ordinarie e risollevare il
proprio bilancio mensile.
Infine vogliamo richiamare l'attenzione sul regolamento
attuativo dei mutui regionali, il n. 1 del 2002. Da allora molte
cose sono cambiate e occorre rivedere tante cose. Ad esempio i
limiti di reddito, che dovrebbero essere aumentati verso l'alto sia
per compensare l'inflazione di questi anni, sia per estendere
l'opportunità di accedere alla prima casa a persone che, pur dotate
di un discreto reddito, con un mutuo ordinario vedrebbero
pesantemente ridotte le risorse disponibili del proprio bilancio
mensile. Occorre inoltre rendere le procedure più snelle,
soprattutto nei finanziamenti per le ristrutturazioni e le
costruzioni di nuove case, perché oggi sono troppo complicate e
provocano ingiustificati ritardi nell'erogazione dei
contributi.
Ovviamente ci aspettiamo dalla Giunta non solo la volontà di
rivedere questo regolamento, ma anche di volerlo fare insieme
all'opposizione, con un confronto costruttivo già in fase di
elaborazione del testo da sottoporre al Consiglio regionale.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie, Presidente. Chiaramente
questo è un argomento molto importante, che si allaccia anche
all'argomento che abbiamo affrontato ieri in questa sala, sul
sostegno alla locazione, come l'emergenza abitativa, eccetera.
É opportuno ricordare, per chiarezza anche verso la collega
Fontana, che la presentazione delle domande avviene con il
meccanismo a sportello. Tale sistema prevede che le domande
presentate vengano inserite in un elenco cronologico ed ammesse al
finanziamento sulla base delle risorse che si rendono disponibili:
quel
gap
di cui parlava anche la collega Fontana, per cui
ogni anno bisogna mettere per... Questo sistema è partito il 22
ottobre 2007 e al 17 ottobre 2008 si possono fornire certi dati che
cercherò di riassumere, perché lei aveva richiesto dei dati che gli
uffici hanno fornito in maniera precisa, ma rivolti agli impegni su
Finaosta.
Relativamente alla spesa nel 2007, citata dalla collega Fontana,
in euro 19.640.890, si evidenzia come tale cifra si riferisca ai
mutui erogati da Finaosta dall'1 gennaio al 31 dicembre 2007. Per
fare maggior chiarezza, rendo disponibile anche questo dato
ulteriore, che è più attendibile perché non sovrappone le
annualità: la spesa finanziata per le sole domande presentate nel
2007 è pari a 21.707.000 euro. Questo è un ragionamento di somma
totale che si renderebbe necessaria, se nel 2009 ci fossero le
stesse domande.
Fatta questa precisazione sui dati, vorrei rispondere in maniera
più precisa ai suoi quesiti. Il primo: "rivedere e rinnovare il
regolamento 1/2002 per renderlo adeguato a rispondere alle esigenze
attuali e dei prossimi anni". La nostra intenzione è di valutare,
sulla base di scelte che devono riguardare l'intera politica della
casa - un po' quello che ho detto ieri - la possibilità di rivedere
il regolamento per apportare le correzioni e i miglioramenti
necessari per adeguarlo alle esigenze attuali, perché oltre a
quelle che lei ha menzionato, c'è l'esigenza del peso della
residenza e ci sono tante altre questioni in ballo che oggi non ci
sono, rendendo definitivo oltretutto il sistema sportello, perché
io ritengo che il sistema sportello abbia funzionato meglio di
quello a graduatoria. Quindi noi intendiamo continuare con il
sistema sportello. I tempi che ci siamo imposti per rivedere il
regolamento sono piuttosto brevi, tenuto conto del fatto che il
sistema sportello scade il 31 dicembre, quindi noi dobbiamo
arrivare in questo Consiglio con una modifica al regolamento entro
quella data, per far sì che il sistema sportello continui anche dal
1° gennaio.
Al punto 2: "incrementare le risorse per il mutuo prima casa". È
uno degli argomenti che la Giunta regionale prevede di affrontare
nei prossimi mesi, rispetto alle risorse di bilancio che stiamo
verificando come poter meglio utilizzare.
Punto 3: "innalzare il limite massimo di contributo erogabile".
Questa decisione è strettamente collegata all'incremento delle
risorse disponibili, cioè alla richiesta fatta al punto 2, nel
rispetto di quanto previsto nel programma di governo per la
politica della casa. Noi all'interno del nostro programma avevamo
ben precisato quale sarebbe stata la nostra linea. Su questo tema
dobbiamo fra l'altro prioritariamente tener conto che oggi continua
ad aumentare il numero delle domande presentate: siamo passati da
239 del 2002 a 331 del 2007; qui c'è una disparità di 1 unità sul
dato che le era stato fornito (anziché 330 sono 331) e la
previsione per il 2008 è di circa 380. Più della metà riguardano
acquisti di prima casa interamente a debito; io su questo termine
punterò molto, proprio perché condivido il ragionamento che ha
fatto all'interno delle premesse: "Sottolineato che molti di questi
nuclei familiari... hanno dovuto stipulare anche un mutuo
bancario...".
Perché lancio oggi questo concetto di interamente a debito,
ricorrendo a mutui bancari che quasi sempre sono non più
integrativi ma principali? Perché come struttura abbiamo già
iniziato a raccogliere dei dati preparatori, ma qui andiamo ad
avere una situazione per cui il 63,73% di chi ha avuto un mutuo, ha
due mutui, avendone uno anche con la banca. Ma il dato peggiore è
che, di questo 63%, il 76% quello della banca lo vede come primo
mutuo ipotecario, di primo grado e quello con Finaosta in secondo
grado. Questo significa che indubbiamente bisogna fare qualcosa sui
tempi. Sono dati che potremmo meglio affrontare in momenti di
incontro, perché lei mi ha rivolto anche una richiesta, dicendo:
affrontiamo anche in senso complessivo. Non ha alcun problema di
fare questo in commissione, di vedere nei prossimi mesi; il
problema è che abbiamo 60 giorni per andare a mettere mano,
affinché si possa essere pronti dal 1° gennaio a tutta una
situazione di una certa complessità.
Al punto 4 lei chiede di "prevedere interventi transitori per
venire in aiuto delle famiglie...". Questa problematica ha la
nostra massima attenzione, perché abbiamo la consapevolezza che
tale situazione potrebbe in molti casi sfociare in emergenze
abitative che la nostra amministrazione dovrebbe affrontare,
pertanto dobbiamo intervenire per la normalizzazione delle
principali criticità (questo si collega a quello che ho detto
prima).
In conclusione, ritengo che si debba fare una profonda
riflessione sulla situazione attuale, per decidere cosa fare
nell'immediato - perché anche qui è un po' quello che ha detto il
Presidente per quanto riguarda la SS 27 - ma nello stesso tempo
iniziare a pensare a cosa proporre per il futuro della politica
abitativa, dai mutui per la prima casa, al sostegno della
locazione, alla emergenza abitativa. Quindi credo che bisogna
lavorare, e stiamo già lavorando da due tre mesi a questa parte, su
un filone che è l'immediatezza e pensare al discorso della
programmazione per i prossimi anni. Questo è il nostro impegno che
posso dire in quest'aula.
Président
- La parole à la Conseillère Carmela
Fontana.
Fontana (PD)
- Volevo ringraziare l'Assessore per tutti i
dati che mi ha fornito e prendo atto che mi ha risposto
puntualmente. Le riconosco veramente la buona volontà di affrontare
questo problema della casa. Mi fa veramente un grande piacere che
anche lui riconosca che questi problemi bisogna affrontarli in
fretta e che c'è tutta la buona volontà di coinvolgere anche la
minoranza in questa discussione, perché vogliamo veramente portare
un contributo costruttivo.
Mi ritengo soddisfatta, lo ringrazio e mi auguro che ci possiamo
vedere al più presto per affrontare questi argomenti, vista la
situazione delle famiglie per gli affitti delle locazioni, i cari
mutui, tutte queste cose qui: non possiamo perdere altro tempo,
perché le famiglie ne hanno bisogno abbastanza in fretta.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK