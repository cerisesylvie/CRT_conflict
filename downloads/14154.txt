Consiglio Regionale della Valle d'Aosta - Oggetto del Consiglio n. 677 del 18 maggio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CAVE, MINIERE E TORBIERE
Precedente
Successivo
Resoconto integrale del dibattito dell'aula
Oggetto del Consiglio n. 677 del 18 maggio 1994 - Resoconto
OGGETTO N. 677/X - Strutturazione e funzionamento
dell'Ufficio regionale miniere e cave. (Interrogazione)
Interrogazione - Vista la legge regionale 19 ottobre 1989 n. 67,
concernente colti­vazione di cave e torbiere e relativa Polizia
Mineraria, che all'articolo 19 (Polizia Mineraria) comma 4, recita:
"Sino a che non sarà adeguatamente strutturato l'Ufficio regionale
Miniere e Cave, il Presidente della Giunta regionale può avvalersi
del Corpo Nazionale delle Miniere del Ministero Industria,
Com­mercio e Artigianato";
Verificato che l'articolo 19 sopra richiamato non è stato
modifi­cato dalla successiva legge regionale 26 maggio 1993 n.
61;
Richiamata la deliberazione della Giunta regionale n. 4866 del
21 maggio 1993, con la quale si esprime assenso al Comando presso
questa Amministrazione regionale dell'Ing. Luigi Pi­gnatta con
decorrenza 3 marzo 1993 e fino al 2 marzo 1994, e la deliberazione
n. 2077 dell'11 marzo 1994, con la quale detto comando viene
prorogato fino al 2 marzo 1995;
Presa visione della deliberazione n. 5485 del 29 giugno 1990 con
la quale la Giunta regionale
a) approvava una bozza di contratto tra il Politecnico di Torino
e la R.A.V.A. relativa al corso didattico intensivo sulle attività
estrattive, cave e miniere,
b) autorizzava cinque funzionari dell'Assessorato ai lavori
pubblici a partecipare al corso suddetto,
c) approvava la spesa di lire 107.100.000;
i sottoscritti consiglieri regionali
Interrogano
l'Assessore competente per conoscere:
- se, a circa cinque anni dall'entrata in vigore della legge
regio­nale 19 ottobre 1989 n. 67, l'Ufficio regionale Miniere e
Cave sia oggi "adeguatamente strutturato" e, eventualmente, quali
sono i tempi che si reputano necessari per renderlo operativo;
- a quanto ammonta la spesa complessiva fin qui sostenuta dalla
R.A.V.A. per il pagamento degli stipendi, degli assegni fissi, per
i contributi sul trattamento economico, per il lavoro straordinario
e per le indennità di trasferta dell'Ing. Pignatta.
F.to: Marguerettaz - Collé
Presidente -
La parola all'Assessore dei lavori
pubblici, Ferrero.
Ferrero (Ass.tec.) -
Poiché, attraverso questa
interrogazione, viene toccato un punto specifico, ma importante
nell'organizzazione dell'Ammi­nistrazione regionale, cercherò di
dare degli elementi di rispo­sta i più precisi possibile.
Intanto credo siano da richiamare le due leggi di riferimento
per l'attività di questo Ufficio in questo settore: la legge 67 del
1989 che stabilisce che l'istruttoria re­lativa alle autorizzazione
in materia di materiale inerte e di pietrame sia curata
dall'Ufficio Miniere e Cave; questa stessa legge all'articolo 19,
come si ricorre nelle premesse dell'interro­gazione, auspica la
realizzazione di una struttura regionale per assolvere alle
funzioni esercitate dal Corpo Nazionale delle Miniere, prima del
trasferimento di queste funzioni con il D.P.R. del 1982. L'altra
legge di riferimento è la n. 61 del 1993 in cui le competenze
amministrative dell'Ufficio Miniere e Cave sono state estese alle
cave di marmo e di pietre affini e all'arti­colo 18 si prevede che
con apposita legge sia istituito il Corpo regionale di Polizia
delle miniere e delle cave.
La struttura at­tuale dell'Ufficio esistente presso
l'Assessorato dei lavori pub­blici è così composta: il
coordinamento è garantito da un inge­gnere vicedirigente del
settore assetto del territorio e vi sono nell'Ufficio cave quattro
dipendenti: un ottavo livello e tre geo­metri di settimo
livello.
Questa struttura ha cominciato ad ope­rare dal 1991 e segnalo,
per capire quanto dirò dopo, che il per­sonale dell'Ufficio
attualmente svolge anche mansioni esterne all'attività legata alle
cave e alle miniere e questo per motivi legati a carenza di
organico nel settore.
In particolare queste mansioni riguardano l'assistenza lavori
per quanto riguarda la sistemazione di zone soggette a frane e
inoltre l'istruttoria relativa al rilascio dei decreti di
autorizza­zione delle linee elettriche. Ricordo anche dal punto di
vista della struttura che l'organico, di cui alla legge 19 del
1992, pre­vede solamente due tecnici minerari in questo ufficio
rispetto ad una richiesta di quattro tecnici, uno di ottavo livello
ed uno di terzo.
Per quanto riguarda le funzioni svolte da questo particolare
Ufficio, esse sono, come si può ricavare anche dalle due leggi che
ho citato, di due tipi: amministrative in senso stretto, lega­te
alle autorizzazioni di cui ho parlato, da un lato e dall'altro sono
funzioni relative all'applicazione delle norme di Polizia delle
miniere e delle cave oltreché di igiene e di sicurezza sul lavoro,
si tratta cioè di ispezioni ordinarie, controlli di sicurez­za,
sull'impiego dell'esplosivo e così via.
Fatti questi richiami come premessa, al punto uno
dell'interro­gazione si chiede se, a circa cinque anni dall'entrata
in vigore della legge 1989, l'Ufficio sia oggi adeguatamente
strutturato ed eventualmente quali siano i tempi necessari per
renderlo operativo; posso segnalare che, per quanto riguarda le
funzioni di tipo amministrativo in senso stretto, il livello
organizzativo dell'Ufficio è per le procedure autorizzative
soddisfacente; ci sono delle insufficienze per quanto riguarda
l'attività di sor­veglianza amministrativa in relazione alle
attrezzature dell'Ufficio stesso.
Invece, qui è il punto essenziale dell'interrogazione, per
l'eser­cizio delle funzioni di Polizia mineraria, il Presidente
della Giunta in un primo momento e poi direttamente l'Assessorato
si avvale, a partire dal marzo del 1993, dell'Ing. Pignatta,
co­mandato presso l'Amministrazione regionale.
I compiti dell'Ing. Pignatta sono di collaborare
all'organizzazione e all'avvio fun­zionale operativo dell'Ufficio
di cui parliamo relativamente a queste funzioni di Polizia
Mineraria. Prima del 1993, a partire esattamente dal settembre
1989, per questi compiti ci si avva­leva direttamente del Corpo
miniere del distretto minerario di Torino a cui lo stesso Ing.
Pignatta appartiene.
Per quanto ri­guarda la questione dell'operatività segnalo che
ad oggi i punti da affrontare sono essenzialmente di due ordini:
uno riguarda la strumentazione necessaria allo svolgimento pieno di
questa attività, punto relativamente secondario, e l'altro riguarda
in­vece il personale.
È necessario, per poter rendere operativo l'Ufficio, che la
Giunta regionale, come previsto dall'articolo 19 della legge del
1989, proceda alla nomina dei nuovi funzionari con compiti di
Polizia Giudiziaria, previo accertamento da parte della Giunta
stessa dei requisiti richiesti per l'espletamento delle funzioni di
Polizia Mineraria.
Sotto questo profilo ricordo, perché richiamato anche nelle
premesse dell'interrogazione, che sei dipendenti dell'assesso­rato
hanno seguito nel 1991 un corso didattico intensivo otte­nendo un
attestato di frequenza che è utile ai fini dei requisiti che
vengono richiesti.
L'Ing. Pignatta, attraverso il comando che è stato attivato e
confermato nel marzo di quest'anno, copre la figura attualmen­te
mancante di ingegnere ufficiale di Polizia Giudiziaria che è
espressamente prevista dalla normativa esistente.
É necessario ancora avvalersi della presenza dell'Ing. Pignatta
anche in considerazione della complessità dei compiti di polizia
Minera­ria che richiedono per i nuovi funzionari una volta nominati
un periodo di tirocinio tecnico-pratico in questa materia. Vi sono
anche degli aspetti di carattere contrattuale connessi con il
ri­conoscimento di questa idoneità a espletare funzioni di Polizia
mineraria.
Vi è anche un problema di organico: è opinione mia che con
l'istituzione del Corpo regionale di Polizia delle miniere e delle
cave sia necessario rivedere la previsione dell'organico arrivando
almeno a quanto inizialmente era stato richiesto e previsto, vale a
dire la presenza nell'Ufficio di tre tecnici mine­rari più un
istruttore tecnico, oltre all'ingegnere responsabile dell'Ufficio,
con compiti di Polizia Giudiziaria.
Per il secondo punto dell'interrogazione che riguarda la spesa
complessiva sostenuta per il pagamento dell'Ing. Pignatta dico che
la spesa ad oggi, già sostenuta dalla Regione o in corso di
liquidazione per oneri retribuiti a titolo di attività di
trasferta, compenso per lavoro straordinario, indennità di
bilinguismo, compenso incentivante, ammonta a 37 milioni e mezzo
circa di lire. Vi è poi la spesa per gli emolumenti fissi e
continuativi che viene liquidata direttamente dalla Direzione
Provinciale del Tesoro e che, previa richiesta, verrà rimborsata
allo Stato dall'Amministrazione regionale, ma fino ad oggi non è
ancora pervenuta alcuna richiesta di rimborso.
Questa spesa, su base annua in termini lordi, è preventivabile
in 55 milioni e 400 mila lire comprensiva degli oneri
contributivi.
Presidente -
La parola al Consigliere
Marguerettaz.
Marguerettaz (PpVA)
-
Ringrazio l'assessore
per la risposta che, se mi ha chiarito in merito alla domanda
numero due po­sta dall'interrogazione, lascia però aperto il
problema ed è questa la questione che maggiormente mi preoccupa.
Noi siamo infatti in presenza di una legge di 5 anni fa che diceva
una cosa molto semplice: la competenza della Polizia Mineraria
spetta in primis al Prefetto il quale si avvale di funzionari della
Regione e in specifico dell'Assessorato ai lavori pubblici.
Questo è stato deciso 5 anni fa e nel corso dei 5 anni si è
sostenuta una spesa superiore ai 200 milioni; oggi noi scopriamo
che l'organico ne­cessario per condurre la Polizia Mineraria nella
nostra Regione di fatto non esiste ancora perché continuiamo ad
avvalerci della collaborazione dell'Ing. Pignatta che da una parte,
come giu­stamente ricordava l'Assessore, svolge quelle funzioni di
com­petenza dell'ingegnere capo del Corpo delle miniere per il
quale bisognerà comunque trovare una soluzione, nel senso che non
possiamo distaccare vita natural durante il signor Pignatta presso
la nostra amministrazione.
È il secondo punto ad essere il più preoccupante e cioè che
l'in­carico all'Ing. Pignatta serviva per collaborare all'avvio
funzio­nale e operativo dell'Ufficio. La cosa che sorprende
maggior­mente, a fronte delle carenze di organico denunciate
dall'Asses­sore che sono evidentemente plausibili, è che a distanza
di 5 anni dalla legge, di 3 anni da un corso sostenuta dai sei
dipen­denti dell'Assessorato, a distanza di 1 anno dall'incarico
dato all'Ing. Pignatta, non esiste un dipendente dei lavori
pubblici che sia di fatto funzionario regionale di Polizia
Mineraria.
Questo credo che sia un argomento al quale la Giunta dovrebbe
mettere mano al più presto possibile per evitare di trovarci fra un
anno di fronte ad una terza delibera di estensione dell'inca­rico
ancora all'Ing. Pignatta. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK