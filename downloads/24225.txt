Consiglio Regionale della Valle d'Aosta - Oggetto del Consiglio n. 3190 del 9 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3190 del 9 gennaio 2008 - Resoconto
OGGETTO N. 3190/XII - Ritiro di mozione: "Impegno a
predisporre un rapporto sugli infortuni sul lavoro".
Mozione
Ricordato che anche nella nostra Regione gli incidenti sul
lavoro sono una realtà anche troppo frequente e che questi episodi
drammatici evidenziano spesso disattenzione e incuria sui temi
della sicurezza, come lo dimostra il ripetitivo richiamo al "primo
giorno di lavoro" o la rapida chiusura delle ditte interessate, con
riapertura sotto altro nome;
Richiamato il radicato rispetto del lavoro proprio della
nostra comunità e l'ampiamente condiviso desiderio di raggiungere
lo zero nelle statistiche di mortalità per incidenti sul
lavoro;
Preso atto che i differenti enti interessati alla prevenzione
degli infortuni, al controllo delle norme di sicurezza e alle
indennizzazioni delle vittime, non sono riusciti, singolarmente o
insieme, a raggiungere tale obiettivo;
Il Consiglio regionale della Valle d'Aosta
Impegna
la V Commissione consiliare a predisporre entro tre mesi un
rapporto sul tema degli infortuni sul lavoro, ed in particolare di
quelli mortali, che contenga non solo un'analisi del fenomeno, ma
anche un'identificazione dei fattori di rischio e di ogni altra
azione, propositiva o repressiva, atta ad avviare un progetto
coinvolgente tutti i soggetti interessati in grado di ridurre
drasticamente e, se possibile, eliminare gli incidenti mortali nei
luoghi di lavoro.
F.to: Sandri - Fontana Carmela
Président
- La parole au Conseiller Sandri.
Sandri (PD)
- Tale mozione è molto datata, è stata
iscritta all'inizio di questo Consiglio per decorrenza di termini
in quanto più volte è stata rinviata nelle scorse adunanze
consiliari; si riferisce a novembre dello scorso anno, tuttavia il
tema è un tema al di là del tempo, nel senso che purtroppo gli
incidenti sul lavoro esistono in Valle d'Aosta come in tutto il
mondo, purtroppo alcuni di questi sono casi mortali e ancora in
Valle d'Aosta ci si è dovuti rendere conto di incidenti gravi
successi nella scorsa estate-inizio di autunno. Tenuto conto che
questo dato è un dato rilevante, sono 5 morti nel 2006, il dato
complessivo del 2007 non lo so, ma credo che siamo sempre su
quell'ordine o simile, ci dobbiamo porre come Consiglio regionale
innanzitutto il problema di come arrivare alla cifra zero. Non dico
zero infortuni sul lavoro, credo che questo sia nei secoli
probabilmente, ma che vi siano zero incidenti mortali. Arrivare
alla cosiddetta "tolleranza zero" su questo tema ritengo sia molto
importante, purtroppo per arrivare lì occorre fare una serie di
riflessioni, perché i casi che sono avvenuti in Valle... in
particolare quello dell'incidente di quell'immigrato che è caduto
dal tetto della ristrutturazione del "Lidl" ad Aosta nella sua
periferia est, un "supermarket" cosiddetto "hard discount", è un
esempio abbastanza tipico di situazione che fa pensare, perché
casualmente era il primo giorno di lavoro, è sempre così, perché
così si evita l'obbligo della denuncia. È chiaro che, se era il
primo giorno di lavoro, non era obbligatoria la denuncia, se già
fosse stato il secondo, avrebbero dovuto denunciare; allora questo
cosa significa? Che il margine fra infortuni sul lavoro e lavoro
nero è un confine molto labile, credo che cominciare a fare una
serie di ragionamenti per capire se nel caso degli incidenti sul
lavoro la questione del primo giorno sia radicata, sia presente e
quindi necessiti di un monitoraggio anche nei confronti delle ditte
che sono colpite da tali eventi... per andare a verificare la
contabilità di tali ditte dal punto di vista delle assunzioni. Come
è possibile che sia sempre il primo giorno? Anche in un caso ad
Antey di un ragazzo giovane, che ha avuto un incidente mentre stava
ridipingendo l'esterno di una casa, primo giorno di lavoro, tutti
al primo giorno di lavoro: ma com'è questa storia? Si va poi a
vedere in tale caso di Antey la ditta edile che aveva in appalto i
lavori e che aveva assunto questo ragazzo quel giorno, dopo poche
settimane dall'incidente chiude, ma i titolari nel giro di qualche
giorno riaprono una nuova ditta con lo stesso tipo di oggetto
sociale, con gli stessi lavoratori; allora cosa si vuole fare? Si
vuole evidentemente evitare che i provvedimenti che avvengono in
conseguenza di analisi, rapporti e relazioni su come sono andate le
cose possano ricadere sulla ditta stessa. Questo è un regime di
impunità per chi non rispetta le regole di assunzione del lavoro e
le regole di sicurezza sui luoghi di lavoro e noi abbiamo un bel
dire che la legge n. 626 è importante e fare tutta una serie di
rogne e di complicazioni se la luce all'impiegato
dell'Amministrazione regionale gli arriva da destra o da sinistra,
il caso è che nelle imprese artigiane ed edili valdostane c'è una
sacca grave di inadempienze dal punto di vista della sicurezza del
lavoro e questo è dimostrato dagli incidenti.
Riprendendo la notizia che è stata riportata dall'ANSA pochi
giorni fa, si evidenzia come la Valle d'Aosta per frequenza e
gravità degli incidenti delle imprese artigiane, che sono il 14,8%
del totale, pone la Regione Valle d'Aosta al primo posto in Italia:
questo è grave. È un settore su cui occorre molta più attenzione di
quanto è stata posta finora, occorre un forte richiamo a tutti gli
istituti che se ne occupano e qui all'USL, ad un ispettorato in
materia che deve fare con più determinazione il suo lavoro e questi
ispettori devono essere messi nelle condizioni di fare il loro
lavoro con serenità, ma anche con accesso costante a tutto il
territorio e avere gli strumenti per fare il proprio lavoro. Così
come deve essere chiamato l'INAIL, l'Ente nazionale preposto alla
tutela dei lavoratori infortunati, ma per questo investito da una
serie di competenze in materia di prevenzione; così come deve
essere coinvolta tutta la struttura che regola il lavoro e
l'occupazione, perché abbiamo visto già da prima i collegamenti
strettissimi che ci sono fra i lavoro nero e gli incidenti.
Non solo, credo che la nostra Regione dovrebbe porsi delle
domande sulla necessità di escludere da qualunque appalto pubblico
i gestori di aziende che fanno questi trucchi: che chiudono
l'azienda in cui hanno avuto un lavoratore con un infortunio grave
sul posto di lavoro e ne riaprono un'altra uguale.
Indipendentemente dal nome, questa gente deve essere estromessa
dagli appalti pubblici, perché solo così è possibile spiegare che
in Valle d'Aosta il lavoro è al primo posto come recita la
Costituzione. Mi permetto di fare un invito alla Presidenza del
Consiglio, oltre che alla Presidenza della Regione: siamo nel 60°
Anniversario dello Statuto di autonomia, ma anche della
Costituzione, un momento di riflessione del Consiglio potrebbe
essere utile; sul lavoro dobbiamo dimostrare alla popolazione che è
al primo punto dei nostri obiettivi, la sua difesa a difesa
dell'integrità delle lavoratrici e dei lavoratori. Per queste
riflessioni insieme alla collega Fontana ho deciso di richiedere al
Consiglio regionale l'impegno a predisporre entro 3 mesi un
rapporto su questo tema, soprattutto sugli incidenti mortali -
perché non si può fare tutto nella vita, bisogna avere degli
obiettivi principali -, ma credo che, puntando sull'obiettivo
arrivare ad incidenti mortali zero - non ci si riuscirà in un anno,
né in 2 anni, ci si riuscirà in 4 o 5 -, si dia un esempio che poi
può provocare effetti positivi su tutto il sistema della
prevenzione degli infortuni. In particolare questo rapporto non
deve fare solo la classica analisi del fenomeno, tipo l'ottimo
lavoro che è il terzo rapporto dell'Osservatorio sui servizi
sociali, il quale fa una bellissima foto del tema - e ne parleremo
in questi giorni -, anche se i dati che emergono non sono tutti
condivisibili. Qui bisogna fare uno sforzo in più: bisogna
identificare i fattori di rischio, ossia questo rapporto deve
identificare i fattori di rischio e ogni altra azione propositiva,
ma anche repressiva, quello che dicevo io, ad esempio valutare la
possibilità di escludere da qualunque tipo di appalto pubblico, non
solo della Regione, ma anche degli enti locali e di ogni altra
società collegata con la Regione tutti coloro che, coinvolti come
responsabili di questi incidenti sul lavoro, hanno avuto non dico
il dolo, ma anche la colpa o colpa grave nella situazione che ha
prodotto l'incidente mortale. Questo è il nostro intendimento,
questo è il modo con cui iniziamo il 2008, credo sia in parte
casuale perché legato al fatto che la mozione precedente è stata
rinviata, ma ritengo sia un buon modo di iniziare il 2008
dimostrare che il Consiglio regionale il tema del lavoro lo
considera al primo posto nelle proprie priorità.
Presidente
- La parola al Consigliere Bortot.
Bortot (Arc-VA)
- Sono assolutamente d'accordo con le
affermazioni del collega Sandri, innanzitutto c'è un fattore
culturale di cui non si fanno carico le imprese ed un fattore
economico, perché la mancata prevenzione sui luoghi di lavoro fa sì
che in caso di infortunio -mortale o no - tutti i costi vengano
scaricati sulla collettività, quindi non ci si fa assolutamente
carico di intervenire sulla prevenzione.
Volevo fare un'integrazione a quanto affermato dal collega
Sandri: non vi sono solo gli infortuni denunciati il primo giorno -
questo vuol dire che prima i lavoratori non erano assunti, ma erano
in nero -, vi sono, anche grazie alla legge n. 626, gli infortuni
mai denunciati, infortuni che non esistono. Arrivano persone al
Pronto soccorso o all'Ospedale, anonime, che denunciano lesioni non
indifferenti e salta fuori che sono inciampate, sono cadute dagli
scalini o non si sa bene cosa sia successo, soprattutto per
intimidazione - senza voler criminalizzare le imprese - di una
parte dei responsabili all'interno delle aziende, non solo le
imprese, perché vi sono anche le aziende.
Si presupponeva che con l'innovazione tecnologica gli infortuni
sui lavori sarebbero diminuiti in questi 20 anni, abbiamo scoperto
invece che con l'introduzione della legge n. 626 - che va
completamente riformata e io l'avevo detto nel 1996, quando ho
partecipato ad un primo corso per avere l'abilitazione poi ad
essere responsabile della sicurezza nei luoghi di lavoro - se
un'azienda assume un lavoratore e si rifiuta di lavorare su un
impianto o su una macchina o di svolgere delle mansioni perché
l'impianto, la macchina o le mansioni non sono a norma, viene
lasciato a casa, salvo che sia obbligato a lavorare; se lavora su
quell'impianto o su quella macchina o con determinate mansioni, se
si fa male, le responsabilità sono di tipo individuale, perché lui
ha lavorato su un impianto o su una macchina che non era a norma:
questo è un fattore estremamente negativo, nel senso che le
ricadute di tipo economico e sociale sono sui lavoratori
stessi.
Vi è poi un altro fatto negativo: il fatto che sui luoghi di
lavoro è scattato un meccanismo di penalizzazione forse giusto
delle imprese - come il "bonus malus" per le polizze assicurative
della RC Auto - che, nella misura in cui aumenti gli infortuni, ti
aumenta l'assicurazione infortuni a carico dell'INAIL: questo fa sì
che vi sia sempre pressione, salvo casi eclatanti, sui lavoratori
affinché non si denuncino o si denuncino sempre meno gli
infortuni.
L'altra cosa gravissima, e ha ragione anche il collega Sandri, è
che, mentre una volta gli infortuni denunciati erano interamente a
carico dell'INAIL, sono anni che l'INAIL tenta di sbattere fuori i
lavoratori a suo carico, nonostante infortuni sul lavoro, per
passarli all'invalidità e quindi a carico della società civile:
questo avviene sistematicamente, poi non capiamo perché i bilanci
dell'INAIL sono in attivo e tali soldi che sono delle imprese e dei
lavoratori... perché le imprese considerano giustamente il costo
dell'assicurazione INAIL dei lavoratori salario differito... non si
capisce l'uso improprio di questi denari e del cercare di evitare
di farsi carico degli infortuni, sbattendo fuori i lavoratori
dall'INAIL per passarli alla Protezione civile. Evidentemente siamo
tutti capaci di portare i bilancio in pareggio o in attivo con
questi criteri e scaricare sulla collettività!
Abbiamo un intreccio perverso nelle nostre aziende che è
rappresentato dall'attingere a fondi pubblici per la formazione
professionale, per l'apprendistato, quindi contributi e
finanziamenti di denaro pubblico e un uso improprio della
formazione professionale e dell'apprendistato. "Uso improprio"
significa che non vado in un'azienda - ovviamente non voglio
generalizzare - per fare della formazione... nonostante sia a
carico dei finanziamenti della collettività e non dell'azienda...
ma, nel momento in cui metto piede nell'azienda, divento operativo
e produttivo a tutti gli effetti, indipendentemente dai corsi di
formazione ai quali dovrei essere sottoposto. Qui c'è un ulteriore
aggravamento delle condizioni di lavoro e un ulteriore aumento di
infortuni sul lavoro. Invito in questo caso anche il Governo e
l'Assessore a fare un'indagine sull'uso improprio di questo denaro,
sappiamo bene che in certe situazioni tale denaro viene dato anche
per aiutare aziende in crisi. Non è grave, ma, quando l'uso
improprio dei denari della formazione professionale o di sgravi
fiscali per assumere apprendisti o giovani o precari, diventa una
costante, dobbiamo "metterci le mani".
L'altra aggravante è la precarietà, parlo soprattutto negli
stabilimenti con grandi impianti e nelle imprese; non c'è più il
lavoratore assunto che gradualmente acquisisce una professionalità
sul luogo di lavoro, ma viene assunto per quel tipo di impianto e
mansione in rapporto con altri lavoratori, giovani e meno giovani,
che non hanno nessuna preparazione. Non c'è più il concetto di
"bocia", ossia, quando uno entrava in un'impresa, veniva affiancato
ad un lavoratore che aveva professionalità ed esperienza per
imparare il mestiere, di questo dobbiamo dire grazie a tutta la
legislazione che è stata introdotta sui lavori precari: questo è un
ulteriore fattore di rischio e di percentuale di infortuni.
Un'altra cosa di cui dovremmo stare attenti... ho partecipato al
rapporto annuale presentato dagli uffici preposti sugli infortuni
sul lavoro; ebbene, senza voler accusare nessuno, il rapporto ha
tenuto un profilo molto basso, di tipo statistico, matematico e
tecnico, senza dare nessuna valutazione politica di come uscire da
tali macelli. Questo è grave perché si tratta di uffici pubblici e
- ripeto - i nostri uffici pubblici dovrebbero essere preposti per
reintervenire non in modo burocratico o fiscale nei confronti delle
imprese, ma dovrebbero intervenire dando orientamenti, facendo
memoria e patrimonio di come avviene l'infortunio e intervenire per
ridurre o evitare che si possano ripetere. Faccio un esempio: gli
infortuni che si ripetono nell'edilizia sono quasi sempre dovuti
agli stessi fattori, ecco i fattori di rischio di cui parlava il
collega Sandri, fattori di rischio che si ripetono continuamente ed
è lì che dobbiamo intervenire! Se si fa uno scavo per un immobile e
lo scavo non è fatto a regola d'arte e comunque sempre ci finisce
qualche lavoratore sotto e questa cosa va avanti da decenni... ci
sarà un altro modo di intervenire nel fare gli scavi, ci sarà un
altro modo di fare le ispezioni, ci sarà un altro modo di fare
prevenzione per evitare che si ripetano sempre gli stessi
infortuni? È di queste cose che gli uffici pubblici e il Governo
devono farsi carico, non tanto entrare nel merito dell'attività e
dell'autonomia delle imprese, ma quanto imporre dei criteri e dei
vincoli. Conosco le imprese, soprattutto gli artigiani quanto
sbuffano per fare della prevenzione e aprire un cantiere che sia a
norma, è vero, sono costi aggiuntivi, allora capiamoci nel fare gli
appalti e qui scatta il meccanismo per cui bisogna sempre fare gli
appalti al ribasso, gli appalti al ribasso significa peggiori
condizioni di lavoro e di salario e peggiori condizioni di lavoro
significa non fare la prevenzione, né organizzare il cantiere come
si deve. Colleghi, quando come Amministrazione regionale in un
appalto o in un subappalto risparmiamo l'1%, il 2% o il 3% e poi
queste cifre la collettività, che siamo sempre noi, le deve tirare
fuori per pagare tutta la vita un infortunio o un infortunio
mortale agli eredi, cosa abbiamo portato a casa noi? Assolutamente
niente, perché l'infortunio mortale viene a costare ben più di
quello che l'amministrazione pubblica ha portato a casa con un
appalto esclusivamente al ribasso. Ripeto: dovremo rivedere tutto
il sistema degli appalti, soprattutto i subappalti, perché c'è una
cascata di responsabilità, dove succede come ha detto il collega
Sandri: alla fine uno cambia ragione sociale, ne va di mezzo quasi
mai nessuno e quasi sempre la negligenza del lavoratore, un po'
come quando c'è un incidente aereo, quando muoiono i piloti quasi
sempre c'è la responsabilità dei piloti, tanto più che non possono
difendersi perché sono periti. Insisto allora su un concetto di una
visione di insieme del problema partendo dal presupposto che se le
amministrazioni pubbliche risparmiano una lira per fare appalti al
ribasso e la società civile deve farsi carico dei costi degli
infortuni... evidentemente se mettiamo questi conti assieme, è
meglio che scegliamo altri parametri per fare gli appalti non
esclusivamente legati ai ribassi, ma introdurre parametri di
informazione corretta e di formazione corretta e di prevenzione
corretta.
Si dà atto che dalle ore 10,14 assume la presidenza il
Vicepresidente Tibaldi.
Presidente
- La parola al Consigliere Sandri, per mozione
d'ordine.
Sandri (PD)
- Per mozione d'ordine. Vedo che la
maggioranza è scesa a 11, 12 Consiglieri, se vogliamo ragionare
tutti insieme, non sarebbe male che vi fosse una partecipazione
della maggioranza a questo dibattito.
Presidente
- Ci stiamo attivando, abbiamo azionato il
meccanismo tecnologico per farli tornare in aula.
La parola all'Assessore alle attività produttive e politiche del
lavoro, La Torre.
La Torre (FA)
- L'argomento sollevato dalla mozione è
molto serio e importante, la sicurezza sui luoghi di lavoro è
qualcosa che non solo ci investe tutti per le notizie che
apprendiamo dai giornali e gli eventi tragici che ci troviamo ad
affrontare, ma in realtà, se riflettiamo fino in fondo, ci investe
tutti, perché il lavoro è intorno a noi, sono i nostri figli, sono
i nostri genitori, siamo noi stessi, sono tutte le persone che
operano nell'interesse delle proprie famiglie e della collettività.
Se cominciamo ad analizzare questo argomento così importante,
comprendiamo che è un argomento di cui si discute troppo poco, è un
argomento di cui molte volte ci interessiamo in modo episodico in
funzione di sollecitazioni esterne, che vorremmo che non
accadessero mai. Affrontiamo quindi l'argomento in modo concreto,
che è quello che serve anche per le sollecitazioni che vengono
dalla mozione, dagli interventi che sono stati fatti ed è la
sollecitazione ad agire su un settore di questo tipo.
La prima cosa che va detta è che esistono delle leggi molto
precise, leggi che devono essere applicate, ma, come dicevo prima,
ancor prima di avere una visione della sicurezza come una legge
applicata, dovrebbe essere un patrimonio della collettività, un
patrimonio culturale; la sicurezza è un bene dell'individuo, è un
bene che dobbiamo salvaguardare a tutela dell'uomo. Questo primo
elemento culturale fondamentale è un elemento su cui ci deve essere
confronto e informazione. Sono stati dati dei riferimenti, si è
parlato di incidenti mortali; se si va a vedere nelle statistiche
degli incidenti mortali, la maggioranza degli incidenti mortali la
subiscono proprio i piccoli imprenditori, i lavoratori autonomi e
gli artigiani, quindi non solo i dipendenti, ma anche i piccoli
imprenditori, che sono gli artefici stessi della loro sicurezza.
Ecco che allora c'è una mancanza culturale della collettività, che
recepisce la sicurezza come un costo aggiuntivo, come un onere in
più, come un problema di cui bisogna tener conto, ma che fino in
fondo non viene percepito nella sua importanza: questo è il vero
problema, perché le leggi esistono, esistono anche gli organi
preposti per l'applicazione di tali leggi. È vero non si può
delegare solo alle attività di controllo, perché se pensiamo di
risolvere il problema delegando solo alle attività ispettive di
controllo la questione, non abbiamo fatto il nostro dovere. È
giusto quindi un richiamo al rafforzamento delle norme e anche al
potenziamento della vigilanza, in questo sottolineando anche
l'importanza del sanzionamento; nello stesso tempo dobbiamo
prendere atto che esiste un lavoro di enti, di istituzioni, di
organismi su tale settore e io li posso citare perché non sono
pochi: il Dipartimento della sanità, salute e politiche sociali; il
nostro Dipartimento dell'industria; il Dipartimento delle politiche
del lavoro; la Regione nel suo complesso e adesso parliamo dei
servizi: quelli di igiene pubblica, di sicurezza del lavoro, di
medicina del lavoro dell'USL; l'Unità operativa di medicina legale
dell'USL; la sede periferica dell'ISPEL per quel che riguarda
l'operatività locale; la Direzione regionale del lavoro; i vigili
del fuoco; l'INAIL e poi tutte le responsabilità legate ai consorzi
e agli enti locali che hanno anche delle precise responsabilità.
Questo per dire che la mozione ha un senso. È vero, è un po' datata
perché era del 9 novembre, motivi di Consiglio non hanno permesso
di discuterla prima e il fatto che sia stata rinviata ha permesso
nel frattempo la presentazione della relazione che è prevista anche
dalle leggi regionali e dalla responsabilità del Comitato per la
sicurezza e la salute sui luoghi di lavoro. La relazione è stata
presentata il 14 dicembre ed è una relazione corposa, che tratta
l'argomento della Valle d'Aosta e degli incidenti come sono
avvenuti, non l'argomento della sicurezza del lavoro in modo
generico.
Adesso potremmo aprire un dibattito, qui ho elementi e dati, ma
cerco di recepire il senso della mozione e di dare l'importanza che
mi chiedete a questo tipo di argomento. La sicurezza non è un
problema di maggioranza o minoranza, è un problema di serietà e di
impegno di una collettività che vuole impegnarsi e dare dove
possibile delle risposte su un problema così centrale. Cosa si può
fare mettendo insieme la mozione, la relazione che è stata fatta e
un'opera concreta che questo Consiglio possa portare avanti?
Innanzitutto recepire la relazione predisposta dagli organi
competenti, che hanno la possibilità di mettere insieme i dati,
recepire la relazione e farla avere al Presidente della V
Commissione che la possa distribuire ai componenti della stessa,
perché, come tutte le cose, bisogna non solo parlarne, ma
informarsi. Chiedo anche questa serietà, qui c'è una relazione, per
poterne parlare bisogna capire di cosa si parla. Mettiamo quindi a
disposizione questa relazione alla V Commissione, dando il tempo di
recepirla, poi passiamo ad una fase più concreta: convochiamo in V
Commissione i nuclei centrali di coordinamento rispetto ad
un'azione di una serie di enti, faccio un esempio: il Coordinatore
del Dipartimento delle politiche del lavoro, il Dirigente del
servizio di sicurezza del lavoro dell'USL, il Direttore della
Direzione regionale del lavoro, il Direttore dell'INAIL.
Affrontiamo con loro una discussione seria che getti quei
presupposti che sono stati richiesti, per mettere in atto anche
delle politiche nei confronti di una materia così importante e che
diano delle indicazioni a questi responsabili e a queste persone
che già operano quotidianamente e che svolgono un lavoro delicato,
importante e serio, per poter condividere con noi, componente
politica che deve assumersi delle responsabilità, degli obiettivi
che ci possiamo dare anche ambiziosamente, come diceva il
Consigliere Sandri, di annullare questo tipo di incidenti. Credo
che questo potrebbe essere un lavoro serio che non supera la
mozione, ma che è qualcosa che indirizza realmente su
un'opportunità che possiamo dare al miglioramento di una
situazione, anche perché non so - e questo lo dico perché ho
rispetto della mozione - come potrebbe la V Commissione realizzare
lei stessa una relazione se non avvalendosi di tutti gli organi
competenti. Penso quindi che potremmo recepire la relazione,
metterla a disposizione dei Commissari, la V Commissione diventa un
momento di concertazione al di là delle maggioranze e delle
minoranze, ma nell'interesse della collettività. In conclusione
propongo e chiedo di ritirare la mozione per poter agire in questo
senso e condividere con tutto il Consiglio una politica che possa
darci dei risultati.
Si dà atto che dalle ore 10,20 riassume la presidenza il
Presidente Perron.
Presidente
- È pervenuto un emendamento da parte del
Consigliere Sandri che propone di ridurre da 3 a 2 mesi il tempo
per la predisposizione, da parte della V Commissione consiliare,
del rapporto citato nella parte impegnativa della mozione. Ne do
lettura:
Emendamento
"Il Consiglio regionale della Valle d'Aosta
Impegna
la V Commissione consiliare a predisporre entro due mesi un
rapporto sul tema degli infortuni sul lavoro, ed in particolare di
quelli mortali, che contenga non solo un'analisi del fenomeno, ma
anche un'identificazione dei fattori di rischio e di ogni altra
azione, propositiva o repressiva, atta ad avviare un progetto
coinvolgente tutti i soggetti interessati in grado di ridurre
drasticamente e, se possibile, eliminare gli incidenti mortali nei
luoghi di lavoro.".
Se non ho altri interventi, dichiaro chiusa la discussione
generale.
La parola al Consigliere Sandri.
Sandri (PD)
- Ringrazio l'Assessore per la considerazione
con cui ha voluto affrontare questo tema e anche il Presidente
della V Commissione che vedo che si sta interessando del problema.
Ritengo però doveroso evidenziare come il discorso fatto adesso
dall'Assessore si ritrovi pienamente nella mozione, ossia il
percorso che lui ha proposto mi sembra giusto, corretto, che va al
di là di questa legislatura, perché è un discorso di lungo termine;
ma, per dare un senso all'avvio di quel progetto che condivido
pienamente e che anzi trovo particolarmente efficace come
presupposti e come premesse, mi permetto di ribadire la necessità
che questo Consiglio, tenuto conto che non impegna la Giunta, ma
impegna la V Commissione... in tale maniera recepiamo con questo
piccolo lavoro di Commissione che si farà in questi 2 mesi la
relazione che lei ha fatto, dopodiché verrà integrata da qualche
audizione e comunque verrà fuori un quadro più ampio, non tanto di
quello che è stato predisposto nella relazione, ma più ampio, nel
senso della partecipazione dei gruppi politici, perché dovranno
prendere atto di questa cosa. Richiedo all'Assessore di votare tale
mozione, perché recepisce in pieno quanto da lui proposto ed è un
atto formale di indirizzo che, secondo me, consente al Presidente
della Commissione di recepire quella relazione che lei ha fatto e
di poterla condividere in modo più ampio. Anche perché non ha
nessuno sviluppo pratico, nel senso che non deve essere presentata
al Consiglio, ma è un rapporto che rimane a livello di Commissione
e che si baserà sulla relazione che gli uffici hanno predisposto in
tale frangente, per questo motivo ho ridotto da 3 a 2 i mesi:
affinché sia una presa di coscienza di questo Consiglio, nella sua
ultima fase, di tale problema.
Presidente
- La parola all'Assessore alle attività
produttive e politiche del lavoro, La Torre, per dichiarazione di
voto.
La Torre (FA)
- Intanto mi fa piacere che ci siamo intesi
e che vi sia questa volontà di operare insieme. Cosa mi lascia
perplesso? La V Commissione non ha gli strumenti per realizzare
"... un rapporto sul tema degli infortuni sul lavoro, ed in
particolare di quelli mortali, che contenga non solo un'analisi del
fenomeno, ma anche un'identificazione dei fattori di rischio e di
ogni altra azione, propositiva o repressiva, atta ad avviare un
progetto coinvolgente..."
. Bisognerebbe quindi almeno
modificare questa "cosa", perché la Commissione può recepire la
relazione, andarla ad approfondire e integrare con le audizioni e
alla fine di tale percorso può uscire magari con un indirizzo, ma
io dico che non è in grado di fare una relazione, bisognerebbe
modificare... se la votiamo così, diamo alla V Commissione un
compito al quale non è in grado di adempiere.
Presidente
- La parola al Consigliere Sandri.
Sandri (PD)
- Chiaramente, tenuto conto della questione
formale che non è possibile modificare il testo, intendevo che la
mozione viene approvata con l'intendimento di non "andare" in tutto
quanto previsto, ma che fosse rispettato solo l'indirizzo politico
che abbiamo qui concordato: che viene recepita la relazione da
parte della V Commissione e se ne fa una discussione in
Commissione.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Siamo d'accordo, ma il testo è il testo,
ossia potrei dire una cosa: se tornando sulla proposta che avevo
fatto, visto che c'è questa "cosa", se la mozione viene ritirata e
ci prendiamo un impegno così come lo abbiamo detto e lo
ribadiamo... chiedo anche al Presidente se vuole intervenire, così
abbiamo anche la sua conferma, credo che abbiamo tutte le certezze
e possiamo agire con serenità.
Presidente
- La parola al Consigliere Comé.
Comé (SA)
- Ho sentito la proposta ultima fatta dal
collega Sandri, che è il proponente della mozione; da parte mia vi
è la disponibilità totale per portare avanti il lavoro richiesto da
lui. Certamente il testo così come scritto impegna in una maniera
completamente diversa, cosa che certamente la Commissione non
potrebbe fare. Da parte mia quindi c'è la totale disponibilità a
portare avanti il lavoro richiesto dal collega Sandri; quindi, se
il collega ritira la mozione, vi è l'impegno mio e dell'Assessore
per andare nella direzione richiesta dal proponente della
mozione.
Presidente
- La parola al Consigliere Bortot.
Bortot (Arc-VA)
- Non vorrei che facessimo una questione
di "lana caprina"... se ci intendiamo sui contenuti e sul problema.
Noi abbiamo sollevato il problema che la V Commissione con il
mandato che viene dato deve coordinare i lavori di tutti questi
organismi che lavorano sugli infortuni sul lavoro e sulla
prevenzione. "Coordinare" vuol dire occuparsi di prevenzione, di
formazione e di cultura, perché, quando l'Assessore dice: "un sacco
di artigiani cadono dal tetto, si infortunano loro stessi come
titolari di azienda", è assolutamente vero! È anche vero però che
c'è un "gap" culturale che passa in mezzo alle persone, per cui "io
sono immortale, a me non succede mai...", è un po' come gli
incidenti stradali: "succedono sempre agli altri, a me non
succedono mai", invece succedono. Vi è un problema di cultura, di
prevenzione e faccio un esempio... vi è tutto un meccanismo
sanzionatorio... quello che è successo a Torino: la fabbrica
siderurgica è ferma evidentemente, ma se vi fosse stata tutta una
serie di interventi prima e non solo di tipo sanzionatorio, forse
non ci sarebbero stati quei 7 lavoratori morti e l'azienda
continuerebbe a produrre. Siamo tutti capaci di intervenire dopo, a
sanzionare... va cambiata anche la cultura e il modo di pensare
degli operatori sul comparto del lavoro e della prevenzione degli
infortuni, questo dovrebbe essere l'indirizzo nei confronti della
Commissione: di mettere assieme tali soggetti che lavorino con
un'altra "forma mentis".
Presidente
- La parola al Presidente della Regione,
Caveri.
Caveri (UV)
- Ho l'impressione che si stia creando una
piccola confusione istituzionale. Vorrei che il collega Bortot mi
seguisse per un attimo, perché si sta innescando un equivoco, nel
senso che la V Commissione e lo stesso Governo regionale non hanno
in questa materia dei poteri per coordinare il lavoro dei diversi
enti che si devono occupare della stessa, questa è una materia che,
alla luce delle norme di attuazione dello Statuto, è saldamente
nelle mani dello Stato, attraverso un ente che è l'INAIL e
attraverso quegli uffici del lavoro che sono rimasti in capo allo
Stato. Non è che noi oggi chiamiamo il dott. Ferrarese, piuttosto
che la dott.ssa Goglia e gli diciamo cosa deve fare, o il Consiglio
regionale che sarebbe ancora più sbagliato, ma neppure il Governo
regionale può dire come devono svolgere il loro lavoro, perché loro
agiscono sulla base di direttive nazionali. Diverso è fare
un'attività a cui siamo disponibili e collaborativi, di tipo
informativo, ossia nessuno impedisce di fare... come dire...
abbiamo collaborato a delle campagne che l'INAIL ha fatto in Valle
d'Aosta con dei finanziamenti del Governo regionale, perché
riteniamo con spettacoli musicali, incontri di fare una cultura
della prevenzione sugli infortuni. Non vorrei però che si creasse
l'equivoco che questi possono essere chiamati in Commissione per
dire loro come devono lavorare, come non possono essere chiamati
dall'Assessore La Torre, se non a puro spirito collaborativo.
Qualche settimana fa ho scritto al Direttore degli uffici del
lavoro statali dicendo che non condividevo il trattamento dei dati
che è stato fatto nel corso di una serie di conferenze stampa,
perché questi dati davano un'immagine sbagliata della situazione
antinfortunistica della Valle, perché o le statistiche si sanno
leggere e vengono lette, oppure su un campione piccolo come la
Valle d'Aosta è sufficiente un incidente mortale per farci balzare
in testa: questo è scorretto, glielo ho scritto. Lui abbastanza
sgarbatamente mi ha risposto dicendo che lui gli indirizzi li
prende dal Ministero del lavoro, che va benissimo, che è una forma
collaborativa che apprezziamo... laddove esistono degli uffici
statali in questa regione, normalmente sono sgarbati e antipatici
con la Regione e poi hanno le "pezze nel sedere" e vengono a
chiederci aiuto e collaborazione, comunque uno ne tiene conto.
Credo sia meritoria l'iniziativa che è stata presentata dal collega
Sandri, ma nell'ambito di un'attività informativa alla quale ci
presteremo volentieri; immaginare invece forme di coordinamento
sarebbe non solo non consentito dalle leggi, ma inopportuno.
Presidente
- La parola al Consigliere Sandri, per
dichiarazione di voto.
Sandri (PD)
- Ringrazio il Presidente Caveri per il suo
intervento, anche se ho una visione completamente diversa delle
statistiche, in questo caso anche l'1 non va bene. Prendendo atto
delle dichiarazioni ultime del Presidente della Commissione e
dell'Assessore, con l'impegno a verificare con iniziative
consiliari prima della fine della legislatura, però ritiro la
mozione.
Président
- Avec ces précisions la motion est
retirée.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK