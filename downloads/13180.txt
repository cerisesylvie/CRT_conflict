Consiglio Regionale della Valle d'Aosta - Oggetto del Consiglio n. 4136 del 27 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4136 del 27 gennaio 1993 - Resoconto
OGGETTO N. 4136/IX Prosecuzione dell'attività riabilitativa
di ippoterapia per portatori di handicap nel 1993.
(Interpellanza)
Interpellanza A conoscenza del corso di attività
riabilitativa di ippoterapia per i portatori di handicap che si è
svolto ad Aosta nel corso del 1992;
A conoscenza, altresì, delle richieste formulate dai familiari
dei portatori di handicap concernenti la continuità del corso
stesso;
i sottoscritti consiglieri regionali
Interpellano
l'Assessore competente per conoscere:
quali iniziative e programmi sono stati messi in atto dalla
Giunta regionale per dare seguito anche nell'anno 1993 al corso di
attività riabilitativa di Ippoterapia per i portatori di
handicap.
F.to Beneforti, Ricco e Bondaz.
Presidente
Ha chiesto d'illustrare l'interpellanza
il Consigliere Beneforti.
Beneforti (DC)
Con delibera di Giunta presa
all'inizio del 1992, fu presa dall'allora Giunta regionale
l'iniziativa per un corso di riabilitazione di ippoterapia per
portatori di handicap.
Tale corso si è svolto ad Aosta dal mese di aprile al mese di
ottobre 1992. Il corso si è tenuto presso il maneggio di Aosta e a
quanto mi risulta vi hanno partecipato tre ragazzi da 15 a 18 anni,
provenienti dagli ateliers e dai centri socio-sanitari della nostra
Regione.
Il corso ha avuto, come era previsto dalla delibera, la durata
di cinque mesi; in questo corso il cavallo è stato il mezzo di
rieducazione per portatori di handicap fisici e mentali.
Il programma è stato portato avanti da una équipe composta da un
neuropsichiatra infantile, da una fisioterapista, e da una signora
che dirigeva il servizio al maneggio.
Sembra che sia stato positivo fare questo corso di
riabilitazione per questi giovani.
Siccome quella era una esperienza, e siccome l'esperienza è
risultata positiva, riteniamo che il corso stesso debba continuare
anche nel 1993, riteniamo cioè che si debba passare da una fase di
sperimentazione ad una fase definitiva.
Pertanto l'interpellanza è stata presentata per richiedere se
questo corso avrà continuità o meno per il futuro. Dato che siamo
all'inizio dell'anno, e dovendo essere previsto nel corso del 1993,
credo che o una decisione è stata presa, o dovrà essere presa per
dare continuità a questo corso di ippoterapia per giovani disabili,
che da questo corso sembra abbiano tratto un certo beneficio.
Attendo una risposta dell'Assessore.
Presidente
Ha chiesto di parlare l'Assessore alla
Sanità ed Assistenza Sociale Cout.
Cout (PCI-PDS)
La delibera cui si riferiva il
Consigliere Beneforti è del 9 marzo 1992, con la quale si era
stabilita la realizzazione di un corso, a titolo sperimentale, di
attività riabilitativa di ippoterapia per portatori di handicap,
corso che doveva svolgersi ad Aosta. A questo corso hanno
partecipato 13 ragazzi, che sono inseriti negli ateliers e nei
centri per portatori di handicap.
Il corso non si è sempre svolto ad Aosta; successivamente con la
chiusura del maneggio di Aosta questa attività è stata svolta
presso il maneggio I Dragoni, ubicato in San Carlo Canavese e
dotato di una struttura coperta. In questo modo si sono potute
effettuare anche le sedute nei mesi di ottobre e di novembre senza
quei disguidi che possono derivare da agenti atmosferici.
Il corso terminerà il 29 gennaio.
C'è una relazione, redatta dalla preposta équipe, a firma del
Dott. Voltolin, che è positiva, perché - salvo due casi
particolarmente gravi, dove non si sono avuti riscontri di un certo
tipo - si è verificato un indubbio vantaggio per i ragazzi che
hanno partecipato al corso. Gli uffici dell'Assessorato, in accordo
con gli operatori delle strutture, gli ateliers e i centri, e con
l'équipe che ha svolto il corso per il 1992, individueranno le
proposte per il prossimo corso, che si potrà realizzare nel
1993.
Presidente
Ha chiesto di parlare il Consigliere
Beneforti.
Beneforti (DC)
A quanto ho capito, l'iniziativa
che era stata presa lo scorso anno continuerà anche nel 1993. Anche
a me è risultato un esperimento positivo, per cui, se così è,
bisogna continuare anche questo tipo di riabilitazione nei
confronti di questi giovani handicappati.
Prendo atto che c'è la volontà di continuare e di passare da una
fase di esperimento ad una fase continuativa. Pertanto sarà
necessario vedere - e l'Assessore questo non lo ha detto - se si
deve rimanere nei 13 giovani dai 15 ai 18 anni, oppure se il numero
dovrà aumentare, perché coloro che hanno bisogno di riabilitazione
in questa fascia di età non sono certamente solo 13, ma sono molti
di più.
Quindi lo sforzo che dovrà essere fatto passerà dalla fase
sperimentale a quella definitiva, e dovrà tenere conto della realtà
che abbiamo e a cui dobbiamo far fronte, per dare la possibilità di
riabilitazione anche in questo settore ai giovani handicappati.
Prendo atto della risposta e mi auguro di vedere presto la delibera
con la quale viene programmato questo nuovo corso di ippoterapia
per i giovani handicappati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK