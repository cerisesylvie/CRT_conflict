Consiglio Regionale della Valle d'Aosta - Oggetto del Consiglio n. 2914 del 8 aprile 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2914 del 8 aprile 2013 - Resoconto
OGGETTO N. 2914/XIII - Interrogazione: "Modalità di
realizzazione e di finanziamento dell'impianto di teleriscaldamento
della città di Aosta".
Président -
La parole à l'Assesseur Pastoret.
Pastoret (UV)
- Grazie Presidente.
Sì, rispondo alle questioni che son state poste dal collega
Caveri. La prima è come sia possibile che non ci sia stata una
forma di evidenza pubblica per la scelta degli interlocutori per la
rete del teleriscaldamento. Ricordo che il Consiglio comunale di
Aosta, in data 26 settembre, con una delibera, la n. 114, approvò
una mozione di indirizzo con la quale erano stati impegnati il
Sindaco e la Giunta a: "porre in essere tutti gli atti necessari al
fine di concretizzare nel più breve tempo possibile il progetto di
teleriscaldamento della città di Aosta, a predisporre una
convenzione che regolamenti i rapporti tra il Comune e la società
Telcha
in merito all'esecuzione degli interventi necessari
per la realizzazione delle opere impiantistiche e
infrastrutturali". Tra le motivazioni di questa delibera si
evidenziava che il progetto di teleriscaldamento della città di
Aosta, presentato dalla società Telcha,
evidenziava
espressamente sia l'autonomia finanziaria dell'iniziativa senza
alcuna richiesta finanziaria al Comune di Aosta, sia l'impegno a
concordare con il Comune il cronoprogramma dei lavori sostenendo
gli oneri di rispristino, riparazione, spostamento reti, ove
necessario, e quanto necessario poi per l'installazione della rete
di teleriscaldamento. Questa credo sia la motivazione principale
riguardo alla domanda relativa alla presunta necessità di una
procedura ad evidenza pubblica. La delibera di Consiglio citava poi
tutta un'altra serie di vantaggi che non interessano tanto ora la
questione di cui parliamo.
Successivamente poi, il Consiglio comunale ha approvato la
deliberazione n. 9 del 13 febbraio 2008, concernente l'approvazione
della convenzione tra il Comune di Aosta e la società Telcha per la
realizzazione nel centro abitato della rete impiantistica per il
teleriscaldamento. In questa deliberazione si precisava che, a
seguito della richiesta delle società CVA, SEA, Fratelli Ronc, che
successivamente poi hanno costituito la società Telcha a seguito
della richiesta all'autorizzazione alla posa delle tubazioni per
l'impianto di teleriscaldamento nel centro abitato di Aosta,
l'Amministrazione comunale era favorevole ad accogliere la
richiesta presentata previa stipulazione di una convenzione che
regolasse i rapporti, appunto, tra il Comune di Aosta e la società
Telcha. Questa delibera precisava infine (cito):
"che tale
autorizzazione alla posa delle tubazioni nel sottosuolo comunale è
da intendersi priva del diritto di esclusiva in relazione alla
possibilità assicurata ad altri eventuali operatori di posare
tubazioni per identici servizi nelle stesse o in altre zone del
territorio comunale, compatibilmente con i servizi preesistenti nel
sottosuolo"
e qui si può ben vedere, quindi, che il diritto di
realizzare una rete di teleriscaldamento, anche qui, è ribadito:
non è concesso in esclusiva a Telcha.
Si chiede poi con
"quali fondi pubblici, specie di fonte
comunitaria, confluiscano..."
nella nuova operazione: la Telcha
ha chiesto ed ottenuto nel 2009 un finanziamento di
5.677.949 euro, ripartito nelle annualità 2009, 2010 e 2011,
nell'ambito del programma operativo competitività regionale
2007-2013, POR. Il finanziamento è stato autorizzato dalla
Commissione europea a seguito di apposita notifica. L'erogazione
del finanziamento è prevista in tre soluzioni: 50 percento di
anticipo all'avvio dei lavori, 40 percento a seguito
dell'ordinativo della prima macchina oggetto di contributo, 10
percento a seguito della rendicontazione finale; peraltro, per ora,
non è ancora stata effettuata nessuna erogazione, non essendo
ancora iniziati i lavori di posa delle tubazioni.
Si chiede infine:
"quali siano le caratteristiche tecniche
definitive dell'impianto e i tempi programmati per la
costruzione":
le caratteristiche tecniche definitive
dell'impianto devono essere valutate dall'Assessorato territorio e
ambiente al quale si è rivolta la società preannunciando che
avrebbe presentato la richiesta di autorizzazione, ma che la
preesistente documentazione doveva essere aggiornata alla luce
delle sopraggiunte recenti disposizioni legislative in materia di
emissioni in atmosfera. Al di là di queste nuove ipotesi
progettuali che peraltro gli uffici dell'Assessorato all'ambiente
ci dicono dovrebbero essere consegnate in questi giorni, l'avvio
dei lavori era stato previsto entro quest'anno per consentire i
primi allacciamenti nella primavera 2014, così come comunicato da
Telcha.
Président
- Merci. La parole au collègue Caveri.
Caveri (UVP)
- Chiunque si sia assunto, si sia assunta la
responsabilità di non effettuare nessuna gara, nessun
appel
d'offre
...io ho l'impressione che su questa questione del
teleriscaldamento si troverà nei guai. È una questione delicata,
molto pericolosa, e la questione della concorrenza, a mio avviso,
non viene assolutamente risolta dalla banalità che eventualmente
nei buchi si potranno mettere altre tubazioni. Ovviamente uno mette
delle tubazioni nella misura in cui costruisce, come costruirà
Telcha,
un impianto che alimenterà il teleriscaldamento, ed
è del tutto evidente che immaginare che in questo modo si risolva
il problema della gara pubblica che è stata fatta da tutte le città
italiane in fase di realizzazione degli impianti di
teleriscaldamento appare piuttosto debole.
Perché la Regione in qualche maniera c'entra? C'entra, a mio
avviso, almeno per due motivazioni: la prima motivazione è che il
terreno su cui sorgerà il teleriscaldamento fa parte di una società
partecipata (quindi è del tutto evidente che il terreno è
pubblico), e la seconda considerazione sta proprio nella
ricostruzione molto precisa - ringrazio l'Assessore di averlo fatto
- sulla circostanza che verranno usati dei fondi comunitari e,
ovviamente, nel momento in cui si adoperano dei fondi comunitari,
questi fondi devono essere adoperati da società che in qualche
maniera agiscano in una logica di mercato aperto, mentre in questo
caso è stato individuato un soggetto preciso, a questo soggetto,
senza nessuna possibilità di apertura ad altri
competitor
è
stato affidato il teleriscaldamento della città di Aosta, con gli
annessi e i connessi. Quindi abbiamo detto terreno pubblico, posa
delle tubazioni su terreno pubblico e una campagna pubblicitaria
martellante che evidentemente porterà, alla fine, alla
realizzazione di questo impianto, che tra l'altro verrà alimentato
prevalentemente a metano! E anche questo è un secondo
interrogativo. Negli anni passati, chiunque abbia avuto
responsabilità di governo sa che le forniture italiane di gas sono
in buona parte soggette a delle turbolenze politiche, perché una
parte del gas metano arriva dalla Russia, una parte del gas metano
arriva dall'Algeria, e negli anni passati ricorderete che si era
stati già nelle circostanze di dover intaccare tutte quelle scorte
di gas metano proprio per un'improvvisa decisione del Governo russo
di bloccare le forniture per una bega legata ai metanodotti. Per
cui io credo che la questione resti molto delicata.
Sono abbastanza stupito che non ci si ponga il problema che a
fronte di fondi comunitari che verranno impiegati...e poco importa
che i privati dicano comunque che useranno prevalentemente denaro
proprio...è chiaro che, nel momento in cui si costruiscono
operazioni di questo genere, cioè si consente a delle società per x
anni di poter usufruire del terreno pubblico per una rete di
tubazioni, è chiaro che non si chiede mai, anche nel momento in cui
è stata realizzata o sarà realizzata la rete di tubazioni della
metanizzazione, ma mai nessuno sul metano, negli ultimi anni, ha
pensato che ci potesse essere qualche forma non aperta al mercato
come sta avvenendo, in questo momento, di adeguamento della rete
metanifera e di rinnovo della concessione del metano!
Quindi io, dal punto di vista, diciamo, del mercato e della
concorrenza, non sono soddisfatto della risposta, e ritengo che la
questione resti molto delicata. Sicuramente una grande
responsabilità è in capo al Comune di Aosta e mi stupisco che su un
dossier così complesso si sia voluti andare al passo dei
bersaglieri. Evidentemente, come sempre, esistono delle aree
malmostose che non ci convincono.
Président
- Point 6 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK