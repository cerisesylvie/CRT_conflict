Consiglio Regionale della Valle d'Aosta - Oggetto del Consiglio n. 2126 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2126 del 24 maggio 2016 - Resoconto
OGGETTO N. 2126/XIV - Interrogazione: "Notizie in merito
all'acquisizione al patrimonio della Casa da gioco di Saint-Vincent
di un'opera dell'artista Miguel Ortiz Berrocal".
Viérin M. (Presidente)
- Punto n. 13 dell'ordine del
giorno. La parola all'Assessore Perron.
Perron (UV) -
Collega, io su questo francamente non ho
molto da aggiungerle rispetto ad una nota che lei aveva già chiesto
credo in data aprile 2014. Comunque, per farle un attimo il punto,
questa installazione che lei cita, denominata Neon, constava di un
grande parallelepipedo in perspex nero di grandi dimensioni ed era
formato da cinque pannelli indipendenti con circuiti al neon che
mostravano immagini luminose diverse; quest'opera fu commissionata
nel 1981 allora direttamente dal gestore/proprietario del complesso
Hotel Casinò (credo all'epoca fosse Sitav, se non poi negli anni
successivi Finoper). Negli anni l'opera non è più stata sottoposta
a regolare manutenzione; io non so dirle il perché, così mi è stato
detto dalla Direzione. Questa manutenzione era ai tempi necessaria
per un buon funzionamento dei circuiti al neon, e il fatto di non
fare questa regolare manutenzione ha provocato un progressivo
deterioramento dell'opera che ha portato al suo definitivo
spegnimento.
Nel corso dei lavori di ristrutturazione del Centro congressi
questa installazione ha dovuto essere dislocata, tenuto conto del
suo cattivo stato di conservazione e ciò ha fatto sì che subisse
anche dei gravi danni strutturali al circuito, ragion per cui è
stato necessario il suo smantellamento. Pertanto l'opera non
rientra più nel patrimonio. Queste sono le notizie di cui dispongo
che mi ha fornito l'azienda Casinò.
Presidente -
La parola al collega Fabbri.
Fabbri (UVP) -
Queste notizie effettivamente mi erano già
state date. Ho voluto però portare all'attenzione del Consiglio, e
magari di chi ci segue e di chi apprezza le opere d'arte su un
episodio veramente inqualificabile che segue l'interrogazione del
collega Bertin della volta scorsa per quanto riguarda quel famoso
fondo sulla ferrovia della Valle d'Aosta, che ha preso il largo e
non si sa dove sia andato a finire.
Per chi ci segue, vorrei semplicemente dare due notizie su
questo artista famoso in tutto il mondo, purtroppo mancato
all'inizio del 2006, artista di fama mondiale, riconosciuto in
tutto il mondo, che compare in tutte le più grandi permanenti del
mondo, artista di assoluto livello. Per quanto riguarda il valore
venale dell'opera è difficilissimo darne una quantificazione, in
quanto è un'opera unica, un'opera di grandi dimensioni. Considerato
che i piccoli multipli di 15 centimetri delle sue sculture valgono
sul mercato adesso dai 1.500 ai 2 mila euro, immaginiamo quello che
poteva essere il valore di quest'opera unica e di grandi dimensioni
che esprimeva il concetto dell'arte di Berrocal, un concetto
dell'arte intercambiabile. Una delle difficoltà che hanno avuto
quelli che poi hanno preso in carico quest'opera è stata quella di
fare manutenzione a quest'opera, proprio dovuta alla poetica
dell'artista. Ricordo che nel frattempo era nata una fondazione
Berrocal che avrebbe potuto dare tutta la consulenza per il
ripristino di quest'opera, che avrebbe sicuramente fatto una mostra
di sé stessa molto bella e di un grande richiamo per il nostro
Museo d'arte moderna e del castello Gamba di Châtillon. In realtà è
successo che è stata spostata malamente, probabilmente non sapevano
di cosa si trattasse, un po' di ferraglia, un po' di neon rotti, e
il primo che è passato l'ha buttata via ed è finita lì. Io credo di
sì, perché la risposta è questa: "nel corso dei lavori di
ristrutturazione del Centro congressi l'installazione ha dovuto
essere dislocata, ma le già precarie condizioni hanno fatto sì che
subisse gravi danni strutturali" - quindi chi già ha preso in
carico quest'opera non sapeva di cosa si trattasse - "gravi danni
strutturali che hanno reso necessaria la sua eliminazione".
Lascio anche a chi di dovere magari chiedere spiegazioni un po'
più approfondite a chi ha gestito la cosa; ci sono dei danni che
possono anche essere richiesti, perché secondo il nostro punto di
vista sono danni gravissimi. Mi dispiace che quest'opera, che
poteva essere una delle perle del nostro Museo d'arte moderna e del
castello Gamba, sia andata a finire in discarica assieme a tante
altre cose.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK