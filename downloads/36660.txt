Consiglio Regionale della Valle d'Aosta - Oggetto del Consiglio n. 644 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 644 del 28 luglio 2014 - Resoconto
OGGETTO N. 644/XIV - Interpellanza: "Modalità di gestione
dell'iniziativa volta ad incrementare l'arrivo di giocatori cinesi
al Casinò di Saint-Vincent".
Presidente -
Chiede la parola il Consigliere Viérin, ne
ha la facoltà.
Viérin L. (UVP)
- Merci Monsieur le Président.
Assessore Perron, che è fresco di deleghe sul Casinò, tema che
avremo modo di affrontare in questi giorni, in questi tre giorni di
Consiglio...e avremo modo di parlare della situazione generale
della Casa da gioco, che è stata oggetto in questi ultimi mesi di
dibattito qui in quest'aula e anche fuori, e che è stato in
parte...e non solo in parte, origine anche della crisi, che è
arrivata proprio sugli atti riguardanti il Casinò e la sfiducia
della dirigenza, anche se poi qualcuno ha voluto interpretare in
quell'atto che con "dirigenza" le forze di opposizione non
intendessero l'Amministratore unico, ma solo i dirigenti,
semplicemente per poter scaricare su altri le responsabilità che
non si volevano vedere.
Al di là di questo, abbiamo pensato a quest'iniziativa e,
Assessore Perron, le dico subito che volutamente nell'interpellanza
siamo stati generici, perché sappiamo che ci saranno anche
informazioni sensibili che non possono essere divulgate all'aula,
ma le chiediamo eventualmente di parlarne poi in commissione,
perché, capiamo che, quando ci sono dei clienti, chiaramente non
possiamo neanche venire in aula e quantificare o comunque svelare
magari troppe strategie che vanno a cozzare con quella che è la
strategia dell'azienda. Volutamente quindi siamo stati generici, ma
crediamo che il Consiglio regionale - è stato spesso discusso qui
in quest'aula - sia attraverso gli eletti il punto di riferimento
per l'azienda. È vero che il Governo regionale ha la parte
operativa in capo, nel senso la parte di un Esecutivo, ma il
Consiglio regionale noi crediamo direttamente in aula e per il
tramite della commissione competente...quindi ci appelliamo, al di
là della IV Commissione, anche ai membri della II Commissione, in
particolare al Presidente La Torre, che in questi mesi ha agito
sulla questione delle partecipate...anche con lei nel momento in
cui non era ancora Assessore...per lavorare nell'ottica della
trasparenza e soprattutto per fornire pur nella riservatezza
dell'aspetto esteriore e di divulgazione delle informazioni...ma
affinché i singoli Consiglieri siano a conoscenza di ciò che
avviene nell'azienda.
In quest'ottica noi eravamo stati, come gruppi di opposizione,
una sera direttamente al Casinò per renderci conto della
situazione. Abbiamo cercato in modo discreto...anche se non ce
n'era tanto bisogno, nel senso che non c'era praticamente nessuno,
anzi eravamo più noi Consiglieri dei giocatori quella sera,
purtroppo, ma questo per dire che cerchiamo di svolgere il nostro
ruolo, come ognuno di noi ha sempre fatto, in modo da conoscere
fino in fondo questo tema. Diciamo questo perché siamo preoccupati
per quello che sta succedendo, adesso non sappiamo se le
informazioni che circolano...credo che noi tutti ogni tanto
leggiamo e riceviamo comunicazioni che arrivano non si sa bene da
dove, ma spesso, anzi quasi sempre sono fondate, ci parlano di una
situazione di perdite abbastanza imbarazzante.
Al di là del fatto increscioso del non aver potuto discutere il
bilancio del Casinò nei tempi giusti a causa della decisione - noi
pensiamo solitaria, ma non so...sarà stata una decisione della
maggioranza - di far saltare l'Assemblea, in modo da non poter
portare in quest'aula il bilancio del Casinò, per sottrarre a
quest'aula il dibattito ancora una volta, anche qui come
commissione quindi forse sarebbe anche il caso di fare una
riflessione. Si parla - Assessore Perron, lei ci darà delle
informazioni più precise -, si vocifera, si parla da fonti non
tanto aziendali quanto sindacali di 21 milioni di euro di perdite,
chiediamo a lei perché è una domanda la nostra...nonostante i
comunicati stampa positivi dell'azienda di queste settimane, che
fanno anche sorridere, nel senso che si fanno dei comunicati stampa
su un incremento degli incassi - al di là delle presenze, perché
spesso si parla di presenze, ma poi il giocato è un'altra cosa -
riferiti al 2013, che è l'anno del disastro, e poi si fanno
comunicati trionfalistici sull'aumento delle presenze al Grand
Hôtel Billia quando...e si fa il raffronto rispetto a quando era
chiuso. È chiaro che da chiuso ad aperto noi speriamo che ci sia un
incremento, altrimenti non sappiamo perché l'abbiamo aperto.
Rispetto al 2013, quindi c'è qualche incremento, pare, con
comunicati trionfalistici, ma la situazione, Assessore Perron, è -
noi crediamo che lei potrà darci ragguagli - drammatica. Voci di
liquidità aziendale precaria, per non dire molto preoccupante,
abbiamo un capitale sociale che è di 104.995.000 euro, di cui siamo
al 99,91 percento detentori di questo capitale, 0,90 Saint-Vincent,
e abbiamo un'esposizione finanziaria di 99 milioni di euro: queste
sono le notizie di quest'ultimo periodo.
Noi quindi siamo preoccupati e torneremo su quest'argomento, ma
tra le varie strategie di rilancio c'è l'operazione cinesi,
sappiamo che qualche funzionario della Casa da gioco...c'è stato un
mix
tra funzionari regionali e funzionari della Casa da
gioco o comunque funzionari regionali alla Casa da gioco, che si
sono recati a Macao per la famosa "operazione cinesi". Oggi ci
dicono - perché anche qui nelle vesti di Consiglieri regionali noi
sentiamo tante cose - che quest'operazione cinesi si sta
concretizzando con la venuta di diverse delegazioni in base al
target
, probabilmente, di gioco, ecco, di tipologia di
giocatori. Noi quindi vorremmo sapere, al di là delle leggende che
si sentono - e di quelle magari ne possiamo poi anche parlare -,
indicativamente, se ce lo può dire, quanti giocatori sono venuti,
che cosa abbiamo riservato loro come condizioni, quanto hanno
giocato. Al di là della quantificazione - che credo sia qualcosa di
sensibile -, comunque, pare che ci siano state delle vincite,
quindi questa sarebbe una notizia positiva, forse ci potrà anche
raccontare se è vero che i direttori si sono abbandonati in un
lungo abbraccio quando questi giocatori non hanno vinto e
soprattutto quali soldi hanno giocato, Assessore Perron - e forse
questa è la questione che più ci interessa al di là dell'entità -:
se questi giocatori sono venuti, visto tutte le regole che ci sono,
ecco, si parla di ingenti somme, quali soldi hanno giocato, se
hanno giocato soldi nostri o soldi loro, nel senso se ci sono state
delle garanzie che sono state date da questi giocatori per il
tramite di chi, chi ha autorizzato, se parte politica o parte
tecnica, tanto per capirci, visto che ci hanno detto che lei era
presente anche in sala a questo simpatico momento che noi speriamo
possa essere, anche in prospettiva, positivo per la Casa da
gioco...se sia stata direttamente l'Amministrazione per il tramite,
per capirci, di una sua autorizzazione, visto che lei ha le deleghe
al Casinò, se sia stata comunque - sempre voci - appunto
un'operazione che vede una garanzia da parte loro, ma che non sia
ancora proprio questa una garanzia che si è quantificata, nel senso
che c'è stato appunto un avvallo da parte regionale.
Visto che si parla di ingenti somme, ecco, noi vorremmo almeno
capire la strategia generale. I risultati, in base alla strategia
passata, nel senso...imminente che c'è stata...e per il futuro
quali saranno le prospettive rispetto a questo filone di giocatori
cinesi che hanno in queste settimane visto una presenza e anche dei
risultati, ci dirà lei, ma pare positivi per quanto riguarda gli
incassi e le vincite che non sono arrivate nel senso...ma che sono
stati comunque un introito per la Casa da gioco. Solo - ripeto e
ripetiamo - semplicemente per essere informati su questa cosa, che
effettivamente è un dossier che fa parte della strategia generale
del Casinò e oggi in una situazione dove effettivamente abbiamo una
preoccupazione in generale per i conti dell'azienda, per
l'andamento generale dei giochi, sulle strategie future e sul
personale...visto che la crisi di liquidità molto probabilmente
riguarda anche la possibilità di erogare gli stipendi e gli
emolumenti ai dipendenti, ancora prima dei dirigenti, perché ci
pare che grosse riduzioni di stipendi ai dirigenti non siano
arrivate...e quindi che, come sempre, abbiano fatto le spese di
quest'operazione di razionalizzazione i livelli più bassi e non i
livelli apicali. Come si inserisce quindi quest'operazione e questo
con l'impegno veramente di ritornare su questo tema sia in questi
giorni che nelle settimane a venire, chiaramente dopo la pausa
estiva, per seguire questo che è un dossier che non solo ci
preoccupa, ma che ci interessa soprattutto in fase di...che noi
speriamo propositiva per il futuro per rilanciare quest'importante
realtà della nostra Regione. Grazie.
Presidente
- Grazie Consigliere Viérin. Ha chiesto la
parola l'Assessore Perron, ne ha la facoltà.
Perron (UV)
- Grazie Presidente.
Collega, i contenuti dell'illustrazione vanno un po' al di là
dei contenuti strettamente dell'interpellanza, quindi io mi riservo
di dare una disponibilità ad approfondire certe tematiche, come lei
già ha riconosciuto in commissione, essendo tutta una serie di
dati, anche magari sensibili, quindi mi atterrò a quanto
evidenziato come oggetto dell'interpellanza, ricordando che né io
né la Giunta entriamo specificatamente nella gestione, nelle
strategie e tanto meno nella gestione diretta dei clienti da
gioco.
Per quello che riguarda il punto 1:
"i contenuti e le
modalità di gestione di quest'operazione"
: beh, come lei
purtroppo sa, la crisi economica generale italiana, ma direi anche
europea, ha avuto pesanti conseguenze sul mercato delle case da
gioco. Oltre alla crisi, sono emersi altri fattori esterni, che
hanno portato ad una contrazione del fatturato globale delle case
da gioco italiane: la concorrenza, che è una concorrenza sempre più
forte esercitata dallo Stato nel gioco, i recenti interventi
legislativi che hanno abbassato il limite di utilizzo del denaro
contante. Questo vale dal 2009 al 2013, cioè da quando in qualche
modo la crisi economica si è manifestata con più forza, pari a
circa il 32 percento, quindi nell'ultimo quadriennio il mercato
globale del gioco ha perso un terzo del proprio fatturato. È
evidente come anche quest'anno il mercato interno continui ad
essere debole e in qualche modo diventa difficile immaginare a
breve dei miglioramenti. Per questo motivo in fase di
programmazione degli investimenti relativi al nuovo Resort,
al fine di diversificare anche la clientela, il piano di
marketing
ha previsto la ricerca di potenziale clientela a
livello internazionale, caratterizzata possibilmente da un'alta
capacità di spesa. Questo con l'obiettivo, oltre che logicamente di
sviluppare nuove opportunità, di bilanciare la debolezza del
mercato interno. È chiaro che - lei lo evocava in un passaggio -,
per fare questo, si sono dovuti realizzare ambienti di alto
standard, soprattutto a livello alberghiero, sviluppare servizi per
essere all'altezza. Se da una parte sul fronte dell'offerta
turistica quindi la visibilità commerciale a livello internazionale
è assicurata in qualche modo da
Leading Hôtels of the World
e
Design Hôtels
, cioè la filiera alla quale appartiene il
Resort Billia e Saint-Vincent...a nostro giudizio, con buoni
risultati, sul fronte della Casa da gioco si è lavorato nella
ricerca di partner
leader
nel settore del gioco.
Il primo mercato che è stato affrontato per dimensioni e per
potenzialità è stato quello orientale, in modo particolare il
mercato cinese. A questo fine nel corso dell'anno scorso sono stati
avviati dei contatti con uno dei più importanti gruppi di Macao,
gruppo che gestisce la clientela VIP proveniente da tutta l'Asia.
Alla fine del mese di febbraio di quest'anno, dopo alcuni
sopralluoghi alle nostre strutture da parte dei manager di questa
società, è stato dato il nulla osta alla sottoscrizione del
contratto. L'accordo è entrato in funzione nel mese di luglio di
quest'anno ed è un accordo tipico di quello dei procacciatori di
clientela di Macao. Nel dettaglio cioè quest'accordo prevede
l'impegno del
junket
a veicolare sul nostro Casinò clientela
di elevato livello a fronte di un compenso - qui è una prima novità
- calcolato sul denaro effettivamente perso, quindi è vantaggioso e
sicuro in qualche modo per il Casinò. Il sistema utilizzato nei
casinò orientali per il controllo del denaro effettivamente
giocato, quindi effettivamente perso, è un controllo diverso
rispetto a quello dei casinò europei e americani e pertanto a tal
fine si sono dovute aumentare le procedure per un corretto e
preciso calcolo di quelle che sono le spettanze alla società. Si è
anche dovuto e voluto attrezzare all'interno della sala VIP del
Casinò una zona con tavoli e tappeti simili a quelli di Macao, così
come aggiornare i livelli di puntata, che erano livelli non in
linea con il livello degli standard internazionali di questo tipo
di clientela.
Un aspetto importante che voglio sottolineare è quello che la
società procacciatrice di clientela o il cliente direttamente, a
seconda dei casi, si accollano, e sottolineo, diversamente da
quello che accade dai
porteurs
italiani, direttamente tutte
le spese accessorie, come i viaggi, i trasferimenti, l'hôtel, la
ristorazione, gli interpreti e - cosa di non poco conto - anche il
rischio d'insolvenza eventuale del cliente. La società in oggetto
che citavo quindi è una società molto grande che opera sia a
livello turistico, sia a riguardo del procacciamento di clientela
di casinò a Macao, dove la stessa società possiede 18 sale VIP nei
principali casinò di quella parte del sud-est asiatico, come al
tempo stesso in Australia, Las Vegas, Filippine, Singapore, Corea,
Vietnam, Cambogia e Malesia. In Europa con questa società sono
attivi soltanto due canali: Londra, che ha altre ragioni anche di
busines
s, e attualmente Saint-Vincent; questo è stato
possibile solo grazie - ritenuto da loro stessi - all'alto livello
delle nostre strutture, che sono considerate da questa società tra
le migliori in Europa.
Al fine di garantire un miglior servizio ed efficienza, quindi
si è dovuto creare internamente una struttura adeguata alla
gestione del progetto, che è composta da: un responsabile operativo
di raccordo, un ispettore tecnico del gioco del reparto punto e
banco per gli aspetti operativi nelle sale, con la conoscenza della
lingua inglese, due risorse per il disbrigo della parte
amministrativa e la gestione delle prenotazioni, un referente
esterno per il disbrigo di funzioni operative in loco e per la
gestione quindi dei rapporti. Si è dovuto anche implementare una
serie di servizi necessari per accontentare le richieste di tale
clientela dal loro arrivo in Italia: prevedere una maggiore
flessibilità degli orari di apertura delle sale, garantire tavoli
da gioco riservati, un interprete di lingua madre sempre presente
in sala, servizio personalizzato per SPA e ristorazione. Oltre a
questo, si sono selezionati una serie di servizi a pagamento da
parte del cliente - sottolineo "da parte del cliente" -, a titolo
esemplificativo: il servizio di limousine, il servizio trasporto
elicottero laddove venga richiesto, aereo privato, servizio
accoglienza VIP all'aeroporto per formalità, ritiro bagagli,
eccetera e infine, viene garantita la presenza di un addetto
interno durante il loro soggiorno per qualsiasi ulteriore esigenza
dovesse nascere.
Collega, è difficile prevedere l'evoluzione di questa complessa
operazione che è appena iniziata, mi pare di poter affermare che a
titolo informativo, con le prime visite dei clienti, avvenute nel
mese di luglio, il potenziale di gioco espresso è un potenziale
molto alto, ritenuto assolutamente soddisfacente; la clientela ha
espresso apprezzamento per le strutture dell'hôtel come per il
Casinò, per l'accoglienza, e per le bellezze della Valle d'Aosta,
elemento quindi da abbinare ovviamente al volume del gioco, e che
ci permette di esprimere una modesta, ma convinta
soddisfazione.
Sull'altro punto che lei metteva in evidenza...beh, come
previsto dai piani di
marketing
, e quindi immaginando una
considerazione dei primi riscontri positivi e anche pensando al
potenziale del mercato in questione, nei prossimi mesi si pensa di
procedere ad implementare la ricerca ancora di ulteriori partner,
soprattutto nel settore turistico e del lusso, che è una strada
ritenuta assolutamente da perseguire, proveniente da Hong-Kong,
proveniente dalla Cina nel suo complesso, attraverso, se possibile,
la sottoscrizione di accordi come quello citato con partner
turistici.
Ancora con l'obiettivo di ampliare ulteriormente la ricerca di
giocatori e sempre di turisti ad alto livello, parallelamente
all'attività di vendita delle strutture alberghiere, che devono
procedere per loro conto, è già stata attivata la ricerca di
possibili partner in nuovi mercati: si pensa al mercato
mediorientale, cioè la Turchia, Israele e il Libano, e clientela
interessante dei Paesi dell'est come Ucraina e Russia. Si tratta
quindi di un mercato complesso, di dimensioni ovviamente inferiori
rispetto a quello orientale, ma rispetto al quale...rispetto agli
standard italiani di assoluto, ottimo livello...sul quale si stanno
facendo dei ragionamenti, sul quale si sta pensando di poter
investire per cercare di avere dei ritorni in termini di clientela,
in termini di volumi di gioco di un certo tipo, come quello
evidenziato da quest'iniziativa. Grazie.
Presidente
- Per la replica, la parola al Consigliere
Viérin, ne ha la facoltà.
Viérin L. (UVP)
- Merci Président.
Grazie Assessore per la risposta, per questa sua modesta
soddisfazione per i risultati, che sono anche frutto probabilmente
di quell'Ufficio
marketing
che probabilmente non funziona
perché lo state potenziando, quindi delle due cose l'una, ecco.
Sicuramente si potrà migliorare, ma, se non abbiamo capito male,
era messo in discussione in queste ultime settimane anche
soprattutto il ruolo all'interno dell'azienda di quello che era
l'ufficio o comunque la struttura delegata alla parte
marketin
g. Al di là di questo, noi crediamo che sia
importante in questo periodo ogni...che sia importante ricercare
ogni possibilità di rilancio per la Casa da gioco. Noi quello che
abbiamo sempre chiesto è una strategia globale, complessiva,
crediamo che la modesta soddisfazione sia la soddisfazione di
tutti, soprattutto sia un'attesa soprattutto per quanto riguarda
l'indice di gradimento, al di là del gioco, di tutto ciò che ruota
intorno al Casinò. Noi abbiamo spesso detto che il Casinò non deve
fare concorrenza alla zona di riferimento, deve avere delle
strutture che la zona non può dare, deve avere delle
professionalità che devono essere consone a quello che è un albergo
di super lusso, che dovrebbe essere quello che è stato ideato e
concepito nella zona in questione.
Noi quindi crediamo - e credo che sia l'idea un po' diffusa -
che sicuramente si possa migliorare, ma se già c'è stato l'indice
di gradimento che lei ci riferisce, noi lo vedremo nel prossimo
periodo, perché è sicuramente importante che vengano una prima
volta, se non tornano, ecco, significa che probabilmente l'indice
di gradimento non è quello che lei ci ha riferito. Chiaramente
l'invito è a curare ogni dettaglio di quella che è una tipologia di
clienti che chiaramente hanno delle esigenze particolari, che,
sempre da quanto si vocifera, non sono stati esauditi sempre nel
modo che loro si aspettavano, quindi, probabilmente, ecco, su
questo c'è ancora da lavorare. Ci fa comunque piacere sapere che
invece tutti i rischi eventuali siano in capo a questa società. Noi
su quest'argomento torneremo, effettivamente se non c'è
rischio...intanto noi crediamo che sia una buona notizia anche per
lei, Assessore, se è vero che lei è all'origine di questa garanzia
per quanto riguarda i capitali che venivano giocati, se c'è una
clausola di rischio insolvenza, sicuramente lei sarà più tranquillo
rispetto a noi che siamo preoccupati, ma in modo più sfumato.
Sicuramente...forse lei, citando Saint-Vincent, voleva citare
anche però una sinergia probabilmente con qualche altra Casa da
gioco, che, se non abbiamo capito male, o, meglio, da ciò che
abbiamo sentito, alcuni giocatori sono stati proprio prelevati da
Venezia, quindi ci sarà qualche sinergia, probabilmente, con altre
case da gioco, quindi non è che abbiamo proprio l'esclusiva,
comunque, ecco, noi rileviamo sicuramente che in futuro
quest'operazione - noi lo mettiamo come apertura di credito - potrà
essere effettivamente una parte di operazione che può rilanciare la
Casa da gioco, se facciamo...e prendiamo per buone le sue
rassicurazioni, e sicuramente seguiremo l'evoluzione di questo.
Sicuramente, in conclusione, siamo anche contenti di sentire o,
meglio, prendiamo atto che la Giunta non entra nella gestione
operativa della Casa da gioco, però sappiamo che entra in sala,
ecco, quindi, Assessore Perron, le chiediamo poi di...come già
formulato nella domanda, ecco, la sua presenza, al di là della
presenza istituzionale in sala, non sappiamo quanto sia compatibile
con dei clienti che vengono a giocare al Casinò. Ecco, non credo
che lei sia andato a fare una visita ispettiva come la nostra,
sicuramente l'entusiasmo di poter accompagnare questi giocatori in
sala, a nostro modesto modo di leggere, non è stata una grande idea
e la lettura anche che c'è stata non è stata positiva. Sulla nota
ospitalità ci fa piacere anche perché ci risulta che gran parte -
per non dire la totalità - di questi giocatori fossero astemi, e,
malgrado questo - ma chiediamo a lei, Assessore, ci rassicurerà su
questo dossier -, sono state aperte bottiglie di champagne. Se
questi giocatori quindi erano astemi, ci chiediamo queste bottiglie
da chi siano state consumate, però questo credo che faccia parte
più di un contorno di queste visite, delle leggende che corrono
attorno a queste visite.
Per quanto ci riguarda, l'importante, Assessore Perron, è che
effettivamente ci sia una sana strategia e robusta per il futuro,
cosa che non abbiamo rilevato in quest'ultimo periodo e soprattutto
che per la Casa da gioco si inizi a vedere uno spiraglio di luce
che noi tutti auspichiamo. Grazie.
Presidente
- Grazie Consigliere Viérin. Passiamo al punto
18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK