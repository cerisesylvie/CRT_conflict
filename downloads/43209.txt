Consiglio Regionale della Valle d'Aosta - Oggetto del Consiglio n. 637 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 637 del 27 maggio 2021 - Resoconto
OGGETTO N. 637/XVI - Interpellanza: "Intendimenti in merito
alla sperimentazione del 5G sul territorio regionale".
Bertin (Presidente)
- Ci scusiamo per il leggero ritardo
nell'iniziare i lavori del Consiglio, che è stato determinato in
ragione di un prolungamento dei lavori della Commissione
Regolamento più del previsto.
Alla presenza di 33 Consiglieri, possiamo iniziare i lavori del
Consiglio regionale.
Siamo al punto n. 47 dell'ordine del giorno. Per l'illustrazione
dell'interpellanza, il vice presidente del Consiglio Sammaritani ne
ha facoltà.
Sammaritani (LEGA VDA) -
Iniziamo questa seduta parlando
di 5G, un tema molto importante perché si apre a quello che spesso
è un confronto, direi di difficile soluzione, fra lo sviluppo
tecnologico e scientifico e la salute pubblica, un tema che
naturalmente non può essere trascurato da un'assemblea legislativa
come questa. Quindi ci siamo occupati di questa tematica anche di
fronte alla circostanza che si è costituito di recente anche in
Valle d'Aosta un comitato che si interessa appunto di questa
tematica, il Comitato Valle d'Aosta 5G salute e ambiente, e quindi
richiamando anche precedenti iniziative della scorsa legislatura,
quando per esempio nel novembre del 2019 si discusse una mozione
che richiedeva la sospensione della sperimentazione sul territorio
regionale del 5G, ricordata anche l'importanza da un lato della
necessità di adeguare anche la nostra Regione alle nuove tecnologie
- ne abbiamo già parlato anche qualche interpellanza fa -, ma
dall'altro di non trascurare il tema della salute pubblica nel
rispetto dei principi della prevenzione, della precauzione, ormai
riconosciuti, anche a livello di Unione Europea, come fondamentali
presidi di tutte le esplicazioni dell'agire pubblico, allora
interpelliamo l'Assessore competente per conoscere quale sia lo
stato dell'arte della sperimentazione del 5G in Valle d'Aosta e se
l'attuale Governo regionale abbia assunto delle linee di condotta
programmatiche in tema di gestione di tale tecnologia della
relativa sperimentazione e dell'intervento degli operatori del
settore sul nostro territorio; se l'Arpa abbia proceduto a
effettuare studio o controlli sulle emissioni elettromagnetiche
connesse alla tecnologia 5G e quali siano gli intendimenti del
Governo regionale in ordine alla sperimentazione del 5G, anche in
relazione alle manifestate preoccupazioni da parte di alcuni
Sindaci valdostani.
Presidente -
Per la risposta, l'assessore Marzi.
Marzi (AV-SA) -
Riguardo alle premesse dell'iniziativa,
ritengo doveroso ricordare che la mozione del 6 novembre 2019, alla
quale fa riferimento il collega, non è stata approvata dal
Consiglio regionale e che pertanto non esiste a oggi alcun atto
formale d'indirizzo su questo tema.
Condivido invece sulla necessità di adeguare la nostra regione
alle nuove tecnologie senza trascurare il tema della salute
pubblica, nel rispetto dei principi della prevenzione e della
precauzione.
L'applicazione dei principi di prevenzione, di precauzione non
può però tradursi nel non fare sempre e comunque. Ritengo che
nell'azione politica e amministrativa sia fondamentale formulare
strategie e fissare obiettivi - valutando e ponderando tutte le
opzioni consultando gli esperti del settore - e operare per
diffondere una conoscenza obiettiva e autorevole. Un approccio
quindi di matrice ecologista e non ambientalista.
Per questo motivo, incuriosito dalla materia e dalla sensibilità
rivolta al tema, ho deciso di scrivere il 29 aprile 2021 all'ente
regionale incardinato nell'Assessorato all'ambiente, l'agenzia
regionale per la protezione dell'ambiente stessa, e cioè l'Arpa, da
lei citata, e ho scritto quanto segue:
"Oggetto: tecnologia 5G. Lo sviluppo della tecnologia 5G rientra
tra i principali obiettivi dati dall'Europa entro il 2025,
prevedendo appunto una copertura 5G ininterrotta per le principali
città, nonché per le principali vie di comunicazione. A tale
proposito, il Governo regionale sta promuovendo la diffusione della
rete pubblica in fibra ottica su tutto il territorio, con
l'obiettivo di: assicurare la connettività nelle aree agricole
montane; migliorare l'accessibilità alla rete per gli edifici
scolastici e le strutture socio-sanitarie sul territorio;
monitorare i flussi turistici; realizzare la comunicazione dei
rischi in tutti i punti critici del territorio stesso; implementare
la tele-medicina e la tele-assistenza e così via.
Come è noto, la tematica 5G raccoglie una serie di sensibilità
che vanno al di là della valenza tecnologica e di sviluppo che
questo tipo di reti porta con sé, a partire dai piani di sviluppo
europei succitati.
Per quanto sopra esposto, al fine di fare massima chiarezza
sull'argomento, si chiede a codesta agenzia, per quanto di
competenza, quali siano le iniziative poste in essere e quelle
previste a fini sia di controllo che di studio, nonché di
divulgazione e confronto con il territorio" eccetera eccetera.
La risposta dell'Arpa del 4 maggio - ricordiamo che le Arpa sono
enti terzi dotati di personalità giuridica e autonomie proprie - ha
contribuito a impostare la risposta alla presente iniziativa.
Nella nostra regione Arpa è una struttura organizzativa che non
solo deve svolgere questi compiti da un punto di vista
istituzionale, ma possiede anche le competenze tecniche e
scientifiche per supportarci su questi temi, e Arpa ha operato in
tal senso con professionalità e competenza non solo da adesso, ma
sin dalla primavera del 2020 quando si sono diffuse sui giornali e
sui social considerazioni d'interventi molto critici sulla
tecnologia 5G.
Tali affermazioni, basate a volte su considerazioni prive di
accertamenti scientifici, se non addirittura false o assurde,
generavano persino tesi complottistiche ipotizzanti l'utilizzo
delle radiazioni del sistema 5G per diffondere la pandemia.
I tecnici dell'agenzia regionale hanno redatto e pubblicato sul
sito agenziale diversi contributi di approfondimento sul tema
ricchi di rimandi bibliografici. Tali documenti sono anche presenti
nell'archivio degli articoli divulgativi: "Il ruolo dell'Arpa
nell'autorizzazione e nel controllo dell'emissione degli impianti
del sistema 5G" e "5G l'importanza di conoscere - incontri con i
Sindaci".
Il messaggio chiave degli articoli è che il termine 5G sta per
tecnologia di quinta generazione, che si inserisce quindi in un
flusso di continuo sviluppo delle radiocomunicazioni.
La tecnologia 5G è l'evoluzione di quella esistente e non una
novità assoluta, pertanto l'apparato normativo, sia per le
autorizzazioni sia per i controlli sui valori emessi, è già
presente e mantiene la sua assoluta validità.
Il principio cautelativo viene dunque mantenuto. Quando si
inserisce una nuova tecnologia, non si possono in ogni caso
superare i limiti normativi consentiti. Gli impianti 5G sono
infatti assoggettati a tutti i passaggi autorizzativi applicati da
circa venti anni sui progetti d'impianti per radiotelecomunicazioni
sia in base a norme nazionali sia regionali, la legge regionale
31/2000, divenuta poi legge regionale 25/2005.
Per esemplificare al momento le tecnologie utilizzate sono: il
2G, e cioè il GSM che verrà molto probabilmente mantenuto ancora
per un po' di tempo, il 3G destinato a essere spento quasi ovunque,
il 4G e il 5G che sono destinati a convivere per molti anni, basti
pensare che il passaggio da 3G a 4G è stato avviato nel 2012 e che
ancora oggi queste due tecnologie convivono.
Se un gestore decidesse di spingere al massimo della potenza
consentita una delle tecnologie già presenti, ad esempio il 2G, lo
potrebbe fare andando evidentemente a togliere potenza alle altre
tecnologie.
Questo aspetto sgombera il campo dall'idea che aggiungere una
nuova tecnologia porti a un incremento indiscriminato della potenza
autorizzata e quindi del campo elettromagnetico emesso; deve essere
chiaro che non è così, perché il limite di emissione che può essere
raggiunto rimane sempre lo stesso.
Questo è uno degli argomenti che sono stati toccati il 27 luglio
2020 durante l'incontro con gli amministratori dell'Unité des
Communes valdôtaines Mont-Emilius che avevano chiesto un'occasione
di confronto tecnico per poter rispondere a istanze dei
cittadini.
Iniziativa analoga è stata chiesta qualche mese fa dai Sindaci
di La Plaine di Aosta, ma risulta ancora da realizzare a causa
della pandemia.
Per quanto riguarda il confronto con i cittadini, Arpa riceve
richieste di accesso alla documentazione a cui risponde
puntualmente, proponendo anche incontri di approfondimento.
Arpa partecipa inoltre attivamente ad attività di elaborazione
di linee guida nell'ambito di gruppi di lavoro del sistema
nazionale di protezione dell'ambiente, finalizzate a mettere a
punto metodologie omogenee sul territorio nazionale al fine di
perfezionare le simulazioni modellistiche e rilievi strumentali di
segnale 5G.
Ancora un tecnico dell'agenzia partecipa ai lavori del comitato
elettrotecnico italiano, CEI, l'ente preposto alla stesura di norme
tecniche in campo elettrotecnico, elettronico e delle
telecomunicazioni nel comitato CT 106 "Esposizione umana ai campi
elettromagnetici".
Infine l'agenzia nel mese di ottobre 2019 ha presentato un
progetto di ricerca, avviato nel 2018 dal Ministero dell'ambiente e
della tutela del territorio e del mare inerente ai rischi connessi
alla esposizione a campi elettromagnetici a bassa e alta frequenza
che copre anche le emissioni del sistema 5G.
Sul progetto, realizzato insieme ad altre componenti del sistema
nazionale di protezione dell'ambiente, nell'ambito del programma di
protezione di attività e ricerche di sperimentazione tecnico
scientifica nonché di coordinamento dell'attività di raccolta di
elaborazione e di diffusione dei dati al fine di approfondire i
rischi connessi all'esposizione a campi elettromagnetici a bassa e
alta frequenza, il Ministero ha chiesto alcune integrazioni alla
documentazione proposta e dovrebbe esprimersi nei prossimi mesi
sulla approvazione e sul relativo finanziamento.
In sintesi, l'agenzia non ricopre solo le necessarie funzioni in
termini di controllo e di monitoraggio dei predetti impianti di
nuova tecnologia, ma - grazie all'attività di ricerca finalizzata
cui ha inteso partecipare in ambito nazionale - può anche svolgere
un adeguato supporto tecnico per le attività che l'Amministrazione
intende porre in atto sul territorio regionale.
Venendo al primo quesito, la delibera n. 231/18 dell'autorità
delle garanzie delle comunicazioni in merito alla sperimentazione
del servizio 5G, riporta quanto segue:
"Area di sperimentazione 5G: l'area geografica ove possono
essere realizzati i progetti di sperimentazione pre-commerciali per
reti e servizi 5G, ai sensi dell'avviso pubblico del Ministero del
16 marzo del 2017, le aree di riferimento per la sperimentazione
sono quelle delimitate nei confini amministrativi e delle seguenti
aree: area metropolitana di Milano, Prato, l'Aquila, Bari, Matera",
pertanto in Valle d'Aosta non era prevista né è stata svolta alcuna
sperimentazione.
Il disciplinare di gara per l'assegnazione delle frequenze per
il servizio 5G nel Ministero dello Sviluppo Economico di cui al
bando di gara pubblicato nella Gazzetta Ufficiale della Repubblica
Italiana n. 80 del luglio 2018, quinta serie speciale Contratti
Pubblici contiene: l'elenco dei comuni con popolazione inferiore a
5 mila abitanti per i quali sono definiti tempi e modi per
garantire l'obbligo di copertura di cui all'articolo 12 comma 4
della delibera 231/18 dell'autorità per le garanzie delle
comunicazioni nel quale, per la Valle d'Aosta, sono inseriti i
Comune di Bionaz, Perloz e Cogne; l'elenco di tutti i comuni
nazionali con un numero di abitanti inferiore a 5 mila che non sono
inclusi nelle liste d'obbligo per i quali sono definiti i tempi e i
modi per garanzia alla copertura obbligatoriamente, a meno di
eventuali richiedenti priorità, nel quale per la Valle d'Aosta sono
inseriti i Comuni di Oyace e di nuovo Perloz.
L'Arpa ha confermato che ci sono da un paio d'anni richieste per
la tecnologia: fino a metà del 2020 non erano ancora entrati in
funzione impianti già autorizzati con parere favorevole rilasciata
dall'Arpa stessa.
Dalla seconda metà del 2020 è anche avvenuta l'accensione di
qualche impianto di cui Wind ha pubblicato l'avviso del DSS che è
la condivisionale del segnale 5G in banda LTE, cioè 4G.
L'Amministrazione regionale non dispone di piani di
realizzazione e attivazione delle reti cellulari che sono di
competenza degli operatori di telecomunicazioni, così come previsto
dalla normativa vigente.
L'amministrazione stessa intende però svolgere attivamente un
duplice ruolo: da un lato di studio e approfondimento delle
tematiche di sicurezza attraverso Arpa, dall'altro di valutazione
delle potenzialità che questa tecnologia può apportare alla
connessione sul territorio regionale nell'ambito e nel
completamento del programma di realizzazione della banda larga.
In relazione alle difficoltà derivate dall'orografia del
territorio montano, abbinate alla distribuzione delle utenze,
ricordo poi la norma regionale di settore, la 25/2005.
Le autorizzazioni vengono rilasciate sulla base di simulazioni
di campo elettrico generato come se tutti gli impianti insistenti
su una porzione di territorio fossero contemporaneamente accesi
alla massima potenza definita dalla normativa; nel caso della
tecnologia 5G quindi, avviene come se tutti i fasci possibili
sintetizzabili dall'antenna fossero contemporaneamente attivi, cosa
che per la tipologia di funzionamento della tecnologia in questione
è statisticamente improbabile.
Ci si pone così nelle condizioni peggiori che si possano
verificare in termini di esposizione.
Con riferimento al secondo quesito, ribadisco che ad Arpa,
accanto alle funzioni di studio che ho evidenziato prima, spetta
anche la funzione di controllo.
Al momento la rete è in via di realizzazione, i terminali mobili
sono ancora poco diffusi tra la popolazione e i segnali irradiati
sono di bassa intensità.
Parallelamente allo sviluppo della rete, i costruttori di
strumenti stanno iniziando a proporre sul mercato sistemi di misura
portatili come devono essere quelli che i tecnici Arpa utilizzano
quando si recano presso abitazioni o luogo di lavoro per eseguire i
rilievi.
L'agenzia ha in previsione l'acquisto di un analizzatore
portatile specifico per segnale 5G nei prossimi mesi: già adesso è
comunque in grado di misurare il segnale 5G, ma senza distinguerlo
dall'insieme dei contributi di tutte le altre sorgenti radio.
Rispetto al terzo quesito, informo che recentemente mi sono
state presentate le conclusioni di uno studio sulla possibilità di
sviluppo dell'Internet in Valle d'Aosta, nel quale l'espansione dei
servizi digitali è connessa allo sviluppo di un'efficiente rete
infrastrutturale in grado di supportare lo scambio di dati e del
quale la tecnologia 5G è una componente importante.
Questo è uno degli argomenti che riguardano l'innovazione
digitale sui quali propongo un'informazione specifica in
Commissione consiliare, non per discutere astrattamente sul 5G ma
per verificare quale deve essere l'impostazione della crescita dei
servizi digitali nella nostra regione e di come sviluppare
l'infrastrutturazione digitale del territorio.
Parallelamente è già avviata, ma dovrà essere potenziata,
l'attività d'informazione di studio che Arpa sta portando avanti su
questi temi incontrando i cittadini e gli amministratori
locali.
Naturalmente la risposta è articolata e quindi gliela
fornirò.
Presidente -
La invito a essere però un po' più sintetico
nelle premesse. Passo la parola al consigliere Sammaritani per la
replica.
Sammaritani (LEGA VDA) -
Assessore, comprendo che lei
abbia fatto le corse per leggere tutto quello che era stato
preparato; il tema è molto importante perché come dicevo già nelle
premesse dell'illustrazione, siamo sempre lì in una situazione in
cui dobbiamo conciliare o tentare di conciliare da un lato il
progresso tecnologico, e quindi sicuramente non vogliamo rinunciare
a questo, anche perché probabilmente è addirittura impossibile nel
nostro tipo di società, per altro verso però ci poniamo dei
problemi in ordine alla salute pubblica soprattutto quando si
introducono tecnologie di cui in realtà non si conosce esattamente
perfettamente la natura, la si conosce dal punto di vista
scientifico, è corretto quello che lei dice, stiamo parlando di
radiofrequenze, cosa che ormai conosciamo da tanto tempo, anche se
è importante sottolineare come questo tipo di frequenza, questo
tipo di emissioni, quindi non ionizzanti, sono di natura
essenzialmente umana, nel senso che le produciamo noi con queste
apparecchiature ma in natura ce ne sono in misura abbastanza bassa
a differenza di altre radiazioni che hanno natura diversa.
Quindi bisogna stare molto attenti perché io ho cercato di
andarmi a documentare, chiaramente non è facile, è un ambito molto
complesso questo e scientificamente anche articolato.
Ho ascoltato anche il Webinar che c'è stato due settimane fa,
organizzato appunto da questa associazione che è operativa anche in
Valle d'Aosta il cui approccio mi è piaciuto peraltro perché non
era sicuramente un approccio di tipo complottista, cioè "no a
priori". È un approccio corretto, io credo, le giuste
preoccupazioni per una tecnologia che è vero, conosciamo già da
tempo ma che comunque è un'evoluzione molto importante.
Lei stesso ha citato nell'acronimo "IOT" inglese, Internet delle
cose, Internet of things in inglese appunto, perché consente un
passo avanti in questo tipo di tecnologia e soprattutto - molto
importante e molto peculiare per il nostro territorio - se ne è già
parlato, lei stesso ha fatto cenno quando appunto si discuteva,
tempo fa, l'interpellanza della collega Spelgatti sulla banda ultra
larga, il Wi-Fi: il nostro territorio è morfologicamente molto
particolare e quindi per far arrivare anche il 5G, come altre
tecnologie, e diffonderlo in tutto il nostro territorio, ci
vorranno ancora più antenne rispetto al normale: se in pianura con
un'antenna raggiungi un certo tipo di utenza, in Valle d'Aosta di
antenne ce ne vorranno di più.
Sono andato a vedere un rapporto dell'Istituto Superiore della
Sanità del 2019 dove si parla appunto di 5G ed effettivamente
diciamo che il rapporto ha un approccio naturalmente di certo tipo,
non è sicuramente allarmistico, è un po' come la sua risposta,
governativa evidentemente, non può che essere così, però ci sono
dei punti abbastanza critici. Quando si dice per esempio: "Si è
intensificata la ricerca su eventuali effetti nocivi di esposizioni
prolungate ma di intensità inferiore ai livelli raccomandati per la
protezione degli effetti nocivi accertati". Allora gli effetti
nocivi accertati non si sa neanche bene quali siano, ma comunque si
adottano certe misure. Si capisce che chiaramente stiamo ancora
brancolando abbastanza nel buio, così come su altre tematiche; è
una tecnologia ancora in fase di sperimentazione e questo
comporterà - lo dice questo stesso rapporto - sostanziali modifiche
alle infrastrutture delle reti di antenne installate sul
territorio.
A differenza di quello che adesso sono le reti fino al 4G
attualmente attive, in maggior parte il 5G porterà effettivamente
dei cambiamenti, proprio per la natura del sistema tecnologico che
adotta. Dice ancora questo rapporto a pagina 18: "L'introduzione
della tecnologia 5G potrà quindi portare scenari di esposizione
molto complessi con livelli di campo elettromagnetico fortemente
variabili nel tempo, nello spazio e nell'uso delle risorse delle
bande di frequenza".
Questo naturalmente comporterà in automatico delle interazioni
anche con le cellule umane.
Quindi un tema che sicuramente è da attenzionare in modo molto
importante, perché questo è il nostro ruolo, non possiamo chiudere
gli occhi e girare dall'altra parte lo sguardo solo perché la
tecnologia è nuova e in quella direzione bisogna andare.
Io dico quindi, come dicevo prima, che per questo Comitato che
si è costituito l'approccio deve essere corretto, non integralista,
non di un rifiuto aprioristico, ma sempre guardando quei principi
di prevenzione e precauzione appunto che devono essere dei presidi
che non possono essere negoziati.
Quindi a questo punto noi, come rappresentanti di questa
collettività, dobbiamo farci carico di questa tematica e
approfondirla. E lo faremo sicuramente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK