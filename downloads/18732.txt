Consiglio Regionale della Valle d'Aosta - Oggetto del Consiglio n. 1839 del 7 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1839 del 7 febbraio 2001 - Resoconto
OGGETTO N. 1839/XI Aggiornamento del protocollo del 1993 a
seguito della riorganizzazione aziendale avviata unilateralmente
dalla Cogne Acciai Speciali. (Interpellanza)
Interpellanza Preso atto delle notizie apparse sugli organi
di informazione locali in merito a programmi futuri decisi dalla
"Cogne - Acciai Speciali" di Aosta;
Udite le preoccupazioni espresse dai lavoratori e dalle loro
organizzazioni sindacali a seguito degli scorpori decisi
unilateralmente dalla Società;
A conoscenza dell’ordine del giorno del Consiglio
regionale approvato dalla maggioranza con il quale si impegnava la
Giunta regionale ad avviare, d’intesa con la Cogne
Acciai Speciali, un aggiornamento del protocollo sottoscritto fra
le parti nel 1993;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) se alla luce del processo di riorganizzazione aziendale
deciso unilateralmente dalla Cogne Acciai Speciali, è stato avviato
l’aggiornamento degli accordi sottoscritti con il
protocollo del 1993;
2) se, e come, intende intervenire qualora da parte della
Società non venissero rispettati tutti i contenuti del protocollo
stesso.
F.to: Beneforti
Président
La parole au Conseiller Beneforti.
Beneforti (PVA-cU)
I motivi che ci hanno indotto a
presentare questa ulteriore interpellanza e a proseguire il
confronto in questa sede credo siano chiari e precisi. Derivano da
tre aspetti fondamentali: verificare le conseguenze agli effetti
produttivi e occupazionali degli scorpori decisi dalla CAS, le
relazioni sindacali all’interno della fabbrica, il
ruolo della Regione e delle forze politiche in questa vertenza in
merito ai contenuti anche dell’ordine del giorno che
la maggioranza ha approvato in questa sede nella seduta del 20
dicembre scorso. Per noi è necessario conoscere da allora ad oggi
cosa è accaduto fra le parti, se è già stato fatto tutto, se la
Cogne Acciai Speciali intende aprire il confronto in sede
istituzionale, se intende aggiornare gli accordi sottoscritti con
il protocollo del 1993, se intende far cessare quel clima di
rappresaglia e di intimidazione antisindacale nei confronti dei
lavoratori che ancora sussiste.
Non sto qui ad elencarle, ma ci sono situazioni di lavoratori
che sono messi in condizioni di lasciare l’azienda
perché non possono più sopportare certe rappresaglie a cui vengono
sottoposti dall’azienda, dalla società. La nostra
impressione, anche da quanto abbiamo appreso dagli organi di
informazione in questi giorni, è che la CAS ha proseguito per la
sua strada senza alcun rispetto verso gli organi della Regione e
nei confronti dello stesso protocollo del 1993 da cui è venuta meno
non mantenendo più gli impegni che aveva preso allora, sia agli
effetti occupazionali che agli effetti produttivi, visto lo
scorporo che ha già deciso.
In questi giorni parlando con dei lavoratori abbiamo avuto la
conferma che il clima è sempre lo stesso. Anche nei sindacalisti
non è tornato il sereno, le preoccupazioni sono tante nonostante la
ripresa del dialogo che sembra sia avvenuta fra le parti.
Comunque, anche da quanto abbiamo appreso dagli organi di
informazione, dopo quanto ci è stato riferito dai lavoratori e da
alcuni sindacalisti, restiamo in attesa di conoscere la risposta
della Giunta regionale su questo problema che abbiamo posto con
l’interpellanza. Mi fermo qui e mi riservo di
intervenire dopo aver ascoltato la risposta
dell’Assessore.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
In merito alle questioni poste dal
Consigliere Beneforti ribadisco che rimane elevata
l’attenzione della Giunta regionale rispetto alla
CAS. Dopo l’ordine del giorno votato dal Consiglio e
susseguentemente alla richiesta di incontro con la CAS,
quest’ultima ha risposto dichiarando la propria
disponibilità al confronto in merito all’attuazione
di quanto previsto dal protocollo a carico di entrambi i soggetti
sottoscrittori. Questa disponibilità è giunta alla fine del mese di
dicembre ed è stato concordato con l’azienda un
incontro per la giornata di domani.
Per quanto riguarda la situazione in termini più generali, come
ricordava il Consigliere Beneforti c’è stata una
schiarita nei rapporti fra organizzazioni sindacali e azienda. È
stato sottoscritto un accordo il 1° febbraio di
quest’anno in merito alle relazioni industriali, in
merito alla questione degli scorpori, in merito alle
terziarizzazioni, in merito al mantenimento delle lavorazioni a
freddo. Per quanto riguarda la seconda questione posta, cioè:
"se, e come, intende intervenire qualora dalla parte della
Società non venissero rispettati tutti i contenuti del protocollo
stesso"
, questa sarà una cosa che ci riserveremo di esaminare,
nel caso, successivamente.
Président
La parole au Conseiller Beneforti.
Beneforti (PVA-cU)
Devo dire che avevamo visto giusto,
Assessore, quando non abbiamo votato l’ordine del
giorno della maggioranza e abbiamo mantenuto la nostra mozione
perché di fatto non è cambiato nulla rispetto a un mese fa. Mi
auguro che dall’incontro di domani avvenga qualcosa,
ma se il buon dì si vede dal mattino, credo che grandi aspettative
dall’incontro di domani non si debbano avere perché
l’azienda ha già realizzato il suo obiettivo, sia
per quanto riguarda gli scorpori e la riorganizzazione delle
aziende, sia per quanto riguarda la normalizzazione dei rapporti in
sede sindacale, se si può quella sede giudicare tale.
Tutto avviene nei termini voluti dalla Cogne Acciai Speciali.
L’intento della società era quello di ottenere
l’avallo delle organizzazioni sindacali e della
Regione su quanto la stessa aveva già deciso unilateralmente e che
non intende rimettere in discussione. Infatti
l’azienda ritiene di normalizzare i rapporti
sindacali coinvolgendo preventivamente le rappresentanze sindacali
sulle questioni più difficili e scottanti che sono quelle dei
trasferimenti, del personale, delle turnazioni, degli appalti, la
mobilità del personale.
Ha riaperto un discorso con le organizzazioni sindacali? e
arrivare ad un'intesa per ottenere l’avallo su
quello che già deciso di fare, inoltre aprendo una fase di
trattative sui progetti? e fare un'analisi sulle strutture
organizzative e sugli investimenti che riguardano la CAS, la Cogne
Tecnologie e la Cogne Service. Sono già stati divisi gli operai:
540 nella prima, 150 nella seconda, 300 nella terza, totale 990;
tre aziende, tre rappresentanti sindacali, tre gestioni diverse
secondo la logica del "dividi ed impera", io decido e voi
avallate.
Vorrei che non fosse così, Assessore, ma oggi purtroppo hanno
avallato le organizzazioni sindacali, nell’incontro
di domani andrete ad avallare voi come ente Regione.
Questa impostazione l’avevo denunciata in questa
sede quando affermai che con il vostro ordine del giorno davate per
scontato il processo di riorganizzazione che
l’azienda aveva già deciso di realizzare e che non
potevate che prendere atto degli scorpori che erano già avvenuti.
In cambio è chiaro, per avere gli avalli viene dato un contentino,
un'apertura di comodo sui diritti sindacali e così è stato.
La pace sindacale, le intese fra le parti si raggiungono in
molti modi, ma in questo caso abbiamo perso tutto. La CAS è
un'azienda che ha dimostrato di fare ciò che vuole sia nei rapporti
sindacali che nei confronti delle istituzioni. Questo è stato
possibile, è vero, perché è mancato un sindacato magari più forte,
ma è mancato anche un intervento forte della Regione e delle forze
politiche. Questa è la realtà.
Mi auguro che lo facciate domani, che rincorrendo l'azienda
riusciate ad ottenere un qualcosa. Questo intervento forte della
Regione e delle forze politiche era quello che rivendicavamo con la
nostra mozione. Mi rendo conto delle difficoltà che si incontrano,
ma perdere una sfida come questa alla lunga vuol dire non
salvaguardare l’attività produttiva ed occupazionale
nella massima azienda cittadina. Non è con gli scorpori, con la
mobilità, con tutto quello che può accadere che salvaguardiamo
l’occupazione della Cogne Acciai Speciali.
Questo vuol dire rincorrere e avallare ogni decisione presa
unilateralmente dalla società, vuol dire permettere
all’azienda di continuare ad esercitare quello
strapotere padronale, da padrone delle ferriere, come sta
avvenendo. Vi dico che ci sono lavoratori che vengono messi in
condizioni di emigrare verso altre aziende, fuori Valle, oppure di
subire, quando, per mancanza di professionalità o per ragioni
familiari, non possono andare a lavorare presso altre aziende o
fuori Valle. Abbiamo visto dei capiturno messi a fare gli operai
semplici. Questi lavoratori conservano la paga, ma vengono messi in
condizione di andarsene perché se uno ha un po' di dignità non
resta alla Cogne.
Di questi casi ve ne potrei citare diversi che non rientrano
solo nelle dita delle due mani. Comunque vedremo come sarà
aggiornato il protocollo di intesa del 1993; dalla nuova stesura si
comprenderà quale fra i due testi, quello del 1993 e quello che
andrete a sottoscrivere, resterà storico: se il primo o
l’ultimo, per il futuro dell'industria della città
di Aosta. Quando si scorpora e si riorganizza può essere un fatto
positivo, certo, ma può essere anche un fatto di smembramento per
disfarsi dell'occupazione e delle attività che non rendono o per
richiedere anche investimenti pubblici oltre a quelli già investiti
dall’ente pubblico. Per quanto ci riguarda torneremo
sull’argomento nel momento in cui riferirete in
questa sede o in commissione sugli incontri che andrete a fare con
la società sui problemi che oggi investono l’intera
economia della nostra città.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK