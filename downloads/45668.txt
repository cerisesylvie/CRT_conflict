Consiglio Regionale della Valle d'Aosta - Oggetto del Consiglio n. 2323 del 19 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2323 del 19 aprile 2023 - Resoconto
OGGETTO N. 2323/XVI - Interrogazione: "Informazioni circa lo
studio scientifico finalizzato alla definizione dello stato
quantitativo e qualitativo della pernice bianca e lepre
variabile".
Bertin (Presidente) -
Punto n 14. Risponde l'assessore
Carrel.
Carrel (PA) -
Con quest'interrogazione la consigliera
Minelli ci chiede: "quali documenti dell'Assessorato competente
risalenti al 2020 affermano che le due specie sopracitate non sono
assolutamente minacciate dal rischio di estinzione". I documenti
sono stati forniti nell'agosto del 2020 in occasione del ricorso al
TAR contro il calendario venatorio promosso dal Comitato regionale
per la gestione venatoria e la Struttura Flora e fauna ha trasmesso
all'Avvocatura regionale, e per conoscenza alla Presidenza del
Consiglio, una nota sulla pernice bianca e sulla lepre variabile in
cui si fanno tutti gli approfondimenti che sono stati citati sia
dal collega Sammaritani, sia nella mozione da lei citata, il
protocollo è il n. 9951 del 27 agosto del 2020.
La seconda domanda è: "se e a chi è stato affidato lo studio
scientifico finalizzato alla definizione dello stato quantitativo e
qualificativo delle specie previsto dalla mozione del 7 dicembre
del 2019". Qui vi è una distinzione perché, per quanto riguarda la
pernice bianca, è indagata all'interno di uno studio per la
revisione del piano regionale faunistico venatorio, mentre, per
quanto riguarda la lepre variabile, è stato affidato uno studio
coordinato da Oikos di Milano, che vanta una grande esperienza e
numerosi studi sulla demografia e sulla dinamica di popolazione
della lepre variabile, a conferma di quanto avevo già evidenziato
non così nello specifico proprio nella risposta al punto n. 20
citato appunto dalla sua interrogazione.
Infine "quali siano i tempi previsti per la consegna dello
stesso..." e se sia intenzione di aprire alla possibilità di
cacciare la lepre variabile e la pernice bianca prima di questo
studio. Quello che ho detto e ripeto - e colgo l'occasione proprio
per specificare ancora meglio - è che i dati di questi studi sarà
possibile confrontarli insieme alla struttura dirigenziale
competente a fine estate, la caccia sarà aperta alla lepre
variabile e alla pernice bianca nel calendario venatorio ovviamente
esclusivamente se i dati lo consentiranno. Questo è l'impegno che
ci eravamo presi durante la discussione dell'altro punto e durante
la mozione. Noi quindi andremo ad approvare un calendario venatorio
che prevede la possibilità di aprire ma non sarà aperta fintanto
che non avremo lo studio specifico e la possibilità di capire
quanto e come si può cacciare.
L'ultimo aspetto che lei ha sottolineato nella sua
interrogazione è quello riguardante il monitoraggio in
collaborazione con il Comitato caccia. I risultati non sono stati
sufficienti e di questo ne abbiamo già parlato anche con il
Comitato caccia e per questo motivo è stato necessario e
fondamentale esternalizzare questo servizio proprio per avere tutti
i dati per poter prendere poi una decisione in merito. Questa è un
po' la situazione e lo stato dell'arte sulla lepre bianca e sulla
pernice.
Presidente -
Replica la consigliera Minelli.
Minelli (PCP) -
Grazie Assessore per le risposte che
fanno un po' di chiarezza perché io ho fatto l'interrogazione anche
avvalendomi del resoconto della precedente risposta e c'erano degli
elementi che non erano assolutamente chiari, a partire dall'ultimo
che lei ha citato, cioè il monitoraggio. Da quel resoconto sembrava
che la decisione sarebbe stata presa in base ai risultati di un
monitoraggio esternalizzato, cioè quel monitoraggio in
collaborazione con il Comitato; invece lei mi dice ora che da quei
dati non ci sono state risposte sufficienti e vorrei capire poi
anche meglio in che senso non sono state sufficienti.
Quello che vorrei far notare però è che la mozione del 2019, che
chiedeva quello studio scientifico - peraltro chiedeva di
sospendere per non meno di cinque anni le attività venatorie - è
stata disattesa con il voto dell'autunno scorso, ma prevedeva nel
2019 uno studio scientifico. Noi oggi siamo ad aprile 2023, sono
passati tre anni e mezzo, periodo in cui c'è stata la
sospensione... ma dovevano proprio essere gli anni in cui fare le
valutazioni riguardo a queste due specie. Non ho capito bene perché
è stato deciso di fare due percorsi separati per quello che
riguarda la lepre e la pernice, vedremo gli esiti di questo studio.
Io avevo fatto un accesso agli atti per chiedere delle informazioni
a ottobre, subito dopo la discussione di quella mozione e non
avevano dato frutto, nel senso che mi era stato detto che non c'era
lo studio, soltanto questo.
Non abbiamo informazioni circa i documenti relativi al 2020,
quelli che hanno fatto da base per la questione legata al ricorso
al TAR, ricorso che ricordo peraltro è stato perso dal Comitato
caccia ed è stata confermata la bontà del percorso che
l'Amministrazione aveva seguito dopo quel voto alla mozione; una
mozione che, a mio avviso, avrebbe dovuto arrivare a termine, cioè
ai suoi 5 anni, o comunque a termine con quello studio che ancora
non c'è. Noi continuiamo a pensare e a sostenere che la scelta che
è stata fatta a ottobre sia sbagliata.
Volevo fare due osservazioni sulla queste due specie, che hanno
una loro particolarità. Si tratta - soprattutto per quello che
riguarda la pernice bianca - di relitti artici e sicuramente
l'accelerazione dei cambiamenti climatici e l'aggravarsi della
scarsità di precipitazioni nevose di questi ultimi anni, come anche
l'innalzamento delle temperature, costituiscono delle condizioni
che ragionevolmente possono incidere negativamente sulla presenza
delle due specie anche nel nostro territorio. In occasione della
Giornata della fauna selvatica di un mese e mezzo fa, del 3 marzo,
in un rapporto del WWF si ricordava che la pernice bianca negli
ultimi cinque anni è entrata tra le specie italiane in via di
estinzione a causa dell'attività venatoria e del cambiamento
climatico; il WWF indica queste due cause come le più importanti. È
vero che fino a pochi anni fa la specie era ritenuta in alcune zone
in buono stato di conservazione, oggi invece è stata inserita nella
lista rossa delle specie a rischio di estinzione, classificata con
l'aggettivo di "vulnerabile", e anche a livello europeo rispetto al
passato è classificata come specie 3, così è evidenziato
dall'organismo BirdLife International. Secondo questo organo, la
pernice è l'esempio più evidente di come i cambiamenti climatici
abbiano una conseguenza diretta sugli uccelli selvatici e sul loro
habitat. È già praticamente sparita dalle Prealpi ed è sempre a
quote più alte per quello che riguarda le Alpi. Non si tratta poi
però, per quello che riguarda la caccia, di una questione di
contenimento o di abbattimento selettivo come accade per altre
specie: penso ai cinghiali per esempio, questo è un discorso
completamente diverso. L'auspicio quindi è che lo studio che è
stato richiesto a suo tempo sia al più presto terminato e
ovviamente, come lei ha detto, e spero che sia così, sia alla base
della scelta definitiva per la riapertura della prossima stagione
venatoria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK