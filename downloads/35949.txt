Consiglio Regionale della Valle d'Aosta - Oggetto del Consiglio n. 259 del 26 novembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 259 del 26 novembre 2013 - Resoconto
OGGETTO N. 259/XIV - Interrogazione: "Ricognizione dei mezzi
e attrezzature utilizzati per i lavori effettuati nei cantieri
idraulico-forestali".
Président
- Pour la réponse, la parole à l'Assesseur
Testolin.
Testolin (UV)
- Merci Président et bonjour à tous.
In merito all'interrogazione del gruppo ALPE:
"se è stata
effettuata una quantificazione delle esigenze interne
all'Amministrazione per quanto riguarda i mezzi e le attrezzature
idonee ai lavori nei cantieri idraulico-forestali e alle necessità
della Protezione civile"
, si segnala come sia stata eseguita
una prima quantificazione delle esigenze interne al Dipartimento
risorse naturali e Corpo forestale, tenendo conto dell'attività che
in questi due anni è stata effettuata nel settore
idraulico-forestale. Si evidenzia che l'attività cantieristica in
amministrazione diretta si esplicita attualmente attraverso gli
operai a tempo determinato, che ammontano ad 80 unità. Un'altra
attività importante svolta nel 2013 è stata quella legata ai piani
straordinari destinati a quelle maestranze over 55 ed over 45 per
le donne, che hanno maggiore difficoltà a trovare occupazione
nell'ambito dell'esternalizzazione dei lavori attraverso la
cosiddetta "clausola sociale". Quest'anno si è inoltre aggiunto un
ulteriore piano straordinario, avviato nei mesi di luglio e agosto
rivolto agli over 50, che ha interessato ulteriori cinquanta unità
lavorative. Per quantificare dunque il numero dei mezzi e delle
attrezzature da tenere a disposizione, si è ragionato sulle
attività sopracitate svoltesi nel 2013. Ogni settore del
Dipartimento risorse naturali e Corpo forestale ha quindi esaminato
l'inventario a disposizione, manifestando le proprie esigenze, che
sono state aumentate di circa un 20-30 percento, al fine di
sopperire ad eventuali reintegrazioni in caso di necessità. Si è
quindi giunti ad una prima elencazione di attrezzature da
dismettere. Si precisa che in questa fase non sono state prese in
considerazione le attrezzature manuali o comunque più minute.
Per quanto riguarda gli automezzi utilizzati per il trasporto di
materiali nei cantieri, è intenzione ricollocarli in parte, così
come già evidenziato nel precedente Consiglio, all'interno
dell'Amministrazione regionale. A tal fine sono stati presi dei
contatti, seppure informalmente, con la Protezione civile, che ha
dimostrato interesse per l'eventuale potenziamento della propria
colonna mobile e a tal proposito si ricorda come nel recente
passato tali mezzi siano già stati proficuamente utilizzati in
occasione degli aiuti portati in Abruzzo, in Emilia e nel Veneto,
colpiti da gravi calamità naturali, ne è ulteriore dimostrazione la
possibile esigenza di intervento in questi giorni in Sardegna.
Unitamente a questi mezzi potrebbero essere cedute anche altre
attrezzature, come box, motoseghe, generatori, sempre molto utili
in occasione di emergenza. Un'altra eventuale collocazione di uno o
due automezzi pesanti potrebbe avvenire presso la Struttura
viabilità dell'Assessorato opere pubbliche, difesa del suolo ed
edilizia residenziale pubblica, che li utilizzerebbe come
spartineve. Si tratta di macchinari con caratteristiche tecniche
elevate, che consentono di svolgere con successo tali compiti.
Anche qui a seguito di contatti il responsabile della Struttura
viabilità ha manifestato la sua disponibilità ad integrare il
proprio parco macchine in un'ottica di razionalizzazione ed
ottimizzazione delle risorse all'interno dell'Amministrazione
regionale. Quando si avrà a disposizione un quadro preciso delle
eventuali cessioni a strutture interne, si potrà definire il numero
esatto delle attrezzature e dei mezzi da dismettere.
Per quanto riguarda i quesiti nn. 2 e 3:
"se già disponibile
una stima del valore dei mezzi e delle attrezzature che verranno
dismessi"
e
"entro quanto tempo sarà avviata la procedura di
alienazione e con quali modalità"
, si segnala come per poter
dismettere i mezzi e le attrezzature sia necessario porre in atto
dei passaggi amministrativi. Innanzitutto l'Amministrazione
procederà attraverso la costituzione di una commissione tecnica
alla valutazione economica delle attrezzature. Successivamente
verranno predisposti dei lotti omogenei ed indetta una gara per la
vendita, nel più ampio rispetto della trasparenza e della
pubblicità.
Per quanto riguarda i tempi, si può ragionevolmente pensare che
le procedure sopra evidenziate potranno essere portate a compimento
entro la prima metà del prossimo anno. Si ricorda che nel periodo
estivo il personale è stato interamente assorbito nell'espletamento
delle attività istituzionali legate all'esternalizzazione dei
lavori e alla realizzazione dei piani straordinari ed è per tale
motivo che si è avuto un rallentamento nella pratica in oggetto.
Grazie.
Président
- Merci. Pour la réplique, la parole au
collègue Chatrian.
Chatrian (ALPE)
- Sì, grazie Presidente.
Penso che anche iniziative magari non di primo piano, ma di
secondo piano come questa abbiano la loro importanza. Correva
l'anno 2011, il novembre 2011, quando in quest'aula si rispose ad
una nostra sollecitazione così:
"prima di procedere ad
un'eventuale alienazione parziale tramite aste o lotti omogenei,
l'Amministrazione potrebbe destinare una parte dei mezzi e delle
attrezzature ad altre strutture regionali che ne necessitino"
,
quindi Protezione civile, Lavori pubblici, come lei oggi ha ben
detto, vigili del fuoco, come ha ben detto, questo evidentemente
chiede un'indagine, che in tal senso è prevista e in parte
funziona. Due anni fa praticamente il Governo regionale, la
maggioranza regionale ci disse le stesse identiche cose che oggi
lei, due anni dopo, ci ripete. Noi del gruppo ALPE ci facciamo una
domanda: come potete permettervi una gestione così ballerina,
superficiale e sprecona, quando fra una settimana andremo ad
affrontare un bilancio completamente ridotto nel suo complesso e
voi non siete neanche in grado di affrontare ed eliminare gli
sprechi! Qualche riflessione: questi mezzi - così ci era stato
detto - costano a livello di manutenzione e di manodopera più di
200 mila euro annui, ci sono sette ricoveri, di cui quattro di
proprietà regionale e tre in locazione, che costano
all'Amministrazione regionale 40 mila euro annui.
Nella sua risposta per le tre domande puntuali lei utilizza per
sei volte il condizionale: "potrebbe" una parte essere destinata
alla Protezione civile, "potrebbe" una parte essere destinata ai
vigili del fuoco, "potrebbe" una parte essere destinata ai Lavori
pubblici; tutte cose già dette due anni fa. Ecco, noi riteniamo,
Assessore Testolin...capiamo che ci sono altri adempimenti
all'interno dell'Amministrazione, però chiediamo veramente un
cambio di marcia dal punto di vista politico, lei forse deve
imporsi, lei forse deve obbligare... Come possiamo presentare
questa sua non risposta piena di sprechi, nel momento in cui la
politica ha deciso già tre anni fa un indirizzo completamente
diverso. A domanda puntuale:
"se è stata
- quanto meno -
effettuata una quantificazione delle esigenze interne..."
lei ci ha risposto che una prima quantificazione è stata fatta.
Ecco, noi sinceramente non solo non siamo soddisfatti, ma qualcuno
dovrà rispondere ai cittadini e non solo ai cittadini, nel momento
in cui un parco mezzi importante a livello di valore (3 milioni di
euro di valore), attrezzature idonee mantenute di un valore
comunque importante ad oggi inutilizzate e ad oggi la politica non
ha ancora preso una seria decisione e non ha affrontato una
criticità...che forse nelle premesse nella riflessione che facevo a
voce alta dovevo esplicitare meglio...c'è una criticità,
l'Amministrazione ha deciso di esternalizzare tutta una serie di
cantieri, ma non si è deciso di dare corso e gambe ad un percorso
obbligato, ma obbligato perché? Perché state sprecando centinaia di
migliaia di euro. State sprecando centinaia di migliaia di euro in
manutenzione, in valore che comunque si sta perdendo e soprattutto
in locazioni passive e la sua risposta è: "probabilmente nel primo
semestre 2014 inizieremo ad alienare". Ecco, noi siamo
profondamente preoccupati per l'inefficienza, l'inefficacia di
questa macchina amministrativa, ma soprattutto per il fatto che la
politica non interviene a gamba tesa per sollecitare e comunque
dare delle risposte puntuali. Le risposte devono andare comunque
nella direzione di non più sprecare soldi pubblici e queste zone
d'ombra devono diventare delle case di vetro. In questo momento per
questa piccola minima parte riteniamo comunque il suo lavoro
inefficiente e soprattutto superficiale, a fronte quanto meno del
fatto che anche sull'altro lato mi sembra che grandi risorse nel
suo dicastero non siano state destinate per il prossimo
triennio...che questa macchina quanto meno diventi efficace,
efficiente dal punto di vista amministrativo. Grazie.
Presidente
- Grazie collega. Passiamo al punto 8
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK