Consiglio Regionale della Valle d'Aosta - Oggetto del Consiglio n. 1460 del 17 ottobre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1460 del 17 ottobre 1990 - Resoconto
OGGETTO N. 1460/IX - Reiezione di ricorso amministrativo per
cause sopravvenute di ineleggibilità nei confronti dei Consiglieri
regionali Bruno Milanesio e Silvio Trione.
Presidente - Ha chiesto di parlare il Consigliere Riccarand, ne
ha facoltà.
Riccarand (VA)
- Cercherò in questo intervento di
ricostruire i motivi che mi hanno indotto lo scorso 3 ottobre a
presentare ricorso per ineleggibilità sopravvenuta nei confronti
dei Consiglieri Milanesio e Trione, di analizzare le
controdeduzioni che sono state depositate dai due Consiglieri e di
formulare una richiesta conclusiva al Consiglio regionale.
Cercherò di attenermi per quanto possibile ai fatti nella prima
fase, per poi fare alcune valutazioni più generali nella fase
successiva.
Allora, i fatti sono questi. Bruno Milanesio e Silvio Trione,
con un atto notarile del 17 luglio 1990 che derivava da una
discussione e da una decisione del Consiglio, hanno costituito una
associazione denominata comitato promotore della candidatura
olimpica di Aosta, associazione di cui i due Consiglieri sono
amministratori e di cui Milanesio è anche Presidente.
Ora, la legge regionale 29 agosto 1990, n. 67, la cosiddetta
legge di finanziamento del comitato per le olimpiadi, legge
pubblicata sul Bollettino Ufficiale della Regione il 25 settembre
1990 ed entrata in vigore per l’urgenza il giorno
successivo, cioè il 26 settembre 1990, prevede un contributo
finanziario di 4 miliardi proprio per il comitato promotore della
candidatura olimpica di Aosta, e prevede anche - cosa importante -
un controllo e una vigilanza della Regione autonoma Valle
d’Aosta sulle attività del comitato. Controllo e
vigilanza che si esplica tramite la presentazione alla Giunta
regionale dei programmi del comitato, dei rendiconti delle spese e
di relazioni illustranti le attività svolte ed i risultati
conseguiti.
Ora, se andiamo a leggere l’articolo 6 della
legge 5 agosto 1962 n. 1257, che è la legge che disciplina le norme
per l’elezione del Consiglio regionale della Valle
d’Aosta, vediamo che questo articolo 6, così come è
stato modificato dalla legge n. 157/78, dice chiaramente che non
sono eleggibili alla carica di Consiglieri regionali i funzionari
della carriera direttiva o assimilata degli enti, istituti o
aziende dipendenti o sottoposte alla vigilanza della Regione,
nonchè (e qui è il punto che ci interessa) gli amministratori di
tali enti, istituti o aziende, esclusi i Comuni e le Comunità
Montane.
Questa ineleggibilità può verificarsi all’inizio
del mandato come può sopravvenire nel corso della legislatura, ed
infatti c’è un articolo della legge delle norme
elettorali - ed è l’articolo 25 - che disciplina
proprio questa eventualità, cioè il caso di sopravvenuta
ineleggibilità. L’articolo 25 dice:
"Quando
successivamente alle elezioni un Consigliere regionale venga a
trovarsi in una delle condizioni previste dalla legge come causa di
ineleggibilità, il Consiglio regionale, con la procedura prevista
dal proprio regolamento interno, ne deve dichiarare la decadenza
sostituendolo con chi ne ha diritto".
Questo è proprio il caso
nostro, cioè il caso di una ineleggibilità sopravvenuta. Da qui
deriva, quindi, il ricorso che mi pare ineccepibile nella sua
fondatezza e motivazione.
Vorrei far notare al Consiglio che il ricorso è stato presentato
il 3 ottobre, cioè è stato presentato una settimana dopo
l’entrata in vigore della legge n. 67/90, e dopo
aver verificato che, nonostante la legge fosse entrata in vigore, i
Consiglieri Milanesio e Trione non intendevano affatto presentare
le dimissioni nè dal comitato promotore nè dal Consiglio regionale,
cercando quindi di protrarre una situazione di ineleggibilità
contando sul fatto che nessuno sollevasse il problema.
Le dimissioni dal comitato Milanesio e Trione le hanno
presentate soltanto una settimana dopo il ricorso,
l’11 ottobre; le hanno presentate, si è capito bene
un momento fa, appena in tempo per poterle utilizzare nel dibattito
poi relativo al ricorso come espressione di correttezza e di buona
volontà nei confronti del Consiglio. Questo fra
l’altro è stato l’argomento che è
stato usato dai due Consiglieri nelle controdeduzioni che sono
state presentate nei confronti del ricorso.
Vorrei soffermarmi un po’ su queste
controdeduzioni; spero che tutti i Consiglieri le abbiano lette non
soltanto nella sintesi che è stata allegata
all’ordine del giorno, ma nel testo integrale,
perchè sono molto interessanti.
Le controdeduzioni dei due Consiglieri, che sono uguali
sostanzialmente, intanto non contestano affatto la fondatezza del
ricorso e non contestano affatto la potenziale ineleggibilità dei
Consiglieri regionali che facciano parte del comitato promotore
olimpico, nè del resto questa situazione di ineleggibilità era
contestabile visto che lo stesso Consigliere Milanesio aveva
provveduto ad acquisire fin dal mese di luglio un parere legale
dell’avv. Celestino Biagini, che evidenziava gli
elementi di incompatibilità fra le due cariche.
Nelle controdeduzioni si fa tutto un altro discorso, a mio
avviso molto interessante. Nel discorso di autodifesa le
argomentazioni dei Consiglieri Milanesio e Trione sono due. Dicono
da una parte: il comitato promotore non ha svolto funzioni di
comitato promotore della candidatura, ma soltanto di comitato
consultivo della Giunta regionale. Non è stato un comitato
promotore, ma è stato un comitato consultivo, questa è la prima
argomentazione.
La seconda argomentazione è che i due Consiglieri regionali non
avrebbero mai preso possesso della carica nel comitato, anzi
avrebbero dichiarato esplicitamente di non accettare la carica
stessa e si sarebbero astenuti dal compiere un qualsiasi atto come
membri del comitato promotore. Questa non è una mia sintesi, ma
sono parole testuali delle controdeduzioni. Dice il Consigliere
Milanesio:
"Ho manifestato esplicitamente la chiara volontà di
non accettare i poteri connessi alla carica. Questa iniziativa di
autosospendersi dalla carica con la citata lettera è stato
l’unico atto adottato dai Consiglieri regionali
membri del comitato. Il sottoscritto Consigliere si è astenuto dal
compiere qualsiasi atto inerente la carica conferita. Il
sottoscritto si è astenuto da qualsiasi atto inerente i compiti
dell’associazione comitato promotore della
candidatura olimpica di Aosta. Il comitato stesso non ha mai
operato in quanto tale".
Si conclude:
"Il sottoscritto
Consigliere regionale, il quale non ha mai preso possesso della
carica, si è astenuto dal compiere qualsiasi atto ad esso inerente,
anzi ha dichiarato esplicitamente di non accettare la carica
stessa, ecc.ecc. chiede che venga respinto il ricorso".
Intanto vorrei rilevare che c’è una grossa
contraddizione in queste controdeduzioni fra le due affermazioni,
da una parte si dice che:
noi non abbiamo mai fatto parte del
comitato, ci siamo autosospesi,
anzi ancora di più, si dice che
il comitato in pratica non ha mai operato, non è mai esistito, si
dice
che non abbiamo neppure chiesto la partita iva e il codice
fiscale;
però dall’altra si dice che
sì,
siamo stati nel comitato, ma questo ha operato solo come organo
consultivo della Giunta regionale non come comitato promotore.
C’è una evidente contraddizione perchè se si è
autosospeso, se non ha funzionato, non si capisce come ha potuto
funzionare anche come comitato consultivo.
Però questo è un aspetto secondario, fa parte di una linea di
autodifesa che mi sembra molto debole.
Il fatto vero invece è che entrambe le affermazioni contenute
nelle controdeduzioni sono false, queste sì sono veramente false.
Intanto, in primo luogo, perchè non c’è stata
nessuna autosospensione dal comitato promotore ed anzi la carica è
stata ricoperta, esercitata ed esibita in lungo ed in largo, un
po’ in tutto il mondo possiamo tranquillamente dire
in questo caso, a livello locale e in sedi internazionali; in
secondo luogo, il comitato non ha funzionato come organo
consultivo, ma ha funzionato come era stato concepito, come
comitato promotore della candidatura olimpica di Aosta a tutti gli
effetti.
Gli elementi che provano queste due mie affermazioni sono di una
evidenza assoluta, sono - direbbe il Consigliere Milanesio, che usa
sempre un linguaggio molto colorito - a prova di stupido. Ho
raccolto un piccolo dossier che documenta l’operato
del Presidente e dei membri del comitato promotore della
candidatura della città di Aosta; non si tratta di 4 volumi come il
dossier che è stato elaborato dal comitato promotore, è una cosa
molto più esigua, ma contiene sufficienti elementi per permettere a
chiunque di prendere atto che il comitato promotore ha operato, che
Milanesio e Trione sono stati membri attivi di tale comitato e che
il Consigliere Milanesio ne è stato autorevole e dinamico
Presidente.
Il comitato promotore, anche senza partita iva e codice fiscale,
ha lasciato tracce indelebili dietro di sè; apprendiamo da una
deliberazione di Giunta del 27 luglio 1990 che i componenti del
comitato promotore, citati proprio in quanto tali, hanno visitato
le località di Jacca in Spagna, Osterson in Svezia, Lileammer in
Norvegia, sempre nell’ambito del discorso della
candidatura olimpica.
Il 14 agosto 1990 il Presidente del comitato promotore si è
incontrato a Roma con il Presidente del Consiglio dei Ministri,
Andreotti, per perorare la candidatura olimpica di Aosta.
I membri del comitato promotore e il Presidente si sono recati a
Tokio a metà settembre, per presentare al comitato olimpico
internazionale la candidatura di Aosta.
Il Presidente del comitato promotore, Milanesio,
leggo da
un dispaccio ANSA del 16 settembre,
a Tokio ha insistito sul
carattere naturale ed ecologico della candidatura di Aosta;
il
Presidente del comitato promotore si è recato a Pechino il 21
settembre, per contattare membri del comitato olimpico presenti ai
giochi asiatici.
Il comitato promotore ha affidato a 4 architetti
l’incarico di preparare il dossier da presentare al
CIO ed ha determinato le scelte contenute nel dossier; il comitato
promotore ha tenuto i contatti con la Fisi Asiva, per raccogliere
le indicazioni tecniche.
Il Presidente del comitato promotore olimpico, Milanesio
- leggo sempre qui un altro dispaccio ANSA del 5 ottobre -
si è
incontrato a Milano con il Ministro Tognoli, il Presidente del CONI
Gattai e il Presidente della FISI Valentino;
nell’occasione è stata offerta la consegna della
coppa olimpica della Gazzetta dello sport da parte del Presidente
del CIO, con il quale Milanesio si è successivamente
incontrato.
Del resto, questi sono soltanto alcuni esempi,
sull’operato del comitato non ci sono soltanto voci
generiche, una sorta di allucinazione collettiva o delle notizie
giornalistiche, ma ci sono delle documentazioni ancora più
significative, ci sono verbali di riunioni e ci sono le stesse
affermazioni, messe nero su bianco, presenti nella bozza del
dossier per la candidatura olimpica della città di Aosta, che è
stato consegnato il 12 ottobre. Dalle affermazioni contenute in
questo dossier emerge con chiarezza che il comitato promotore non
solo è esistito, ma ha operato scelte, ha chiesto consulenze, ha
affidato incarichi, ha preso decisioni, ha concordato dei
programmi, cioè ha fatto tutto ciò che deve fare un comitato
promotore.
Leggo alcuni passaggi dal dossier, che è fonte non sospetta:
- Le comité promoteur, en accord avec le CIO, se propose
d’insérer dans le programme des jeux les sports
démonstratifs qui pourront contribuer à une amélioration de
l’image et de l’esprit
olympique.
- A l’occasion de la 18ème édition des jeux
olympiques d’hiver le comité promoteur a décidé de
payer tous les frais d’étude, jusqu’à
la fin des cours universitaires, pour 18 enfants nés en 1998 dans
un milieu social particulièrement défavorisé.
- Nous avons prévu un programme de monnaies commémoratives
d’or et d’argent qui seront réalisées
par le sculpter Arnaldo Pomodoro.
- Le comité promoteur a prévu de mettre en exécution une
stratégie globale d’intégration des jeux en Vallée
d’Aoste dans l’environnement au sens
large du mot.
- Les spécialistes chargés par le comité promoteur ont taché de
trouver l’accord entre les paramètres techniques
requis par le CIO et par les fédérations internationales et la
défense de l’environnement.
- Celui-ci est l’emplacement de la caserne
Testafochi, que le comité promoteur et les experts de
télécommunications ont choisi pour ces raisons et pour
d’autres comme lieu idéal pour accueillir le monde
de l’information accrédité aux jeux olympiques.
- Les études et les visites sur le lieu effectués par les
technicies de la Fisi et par les experts nommés par le comité
promoteur ont repéré le site optimal dans le territoire de la
Commune de Charvensod dans un endroit exposé au nord.
Quindi, non è vero che il comitato promotore non è mai esistito
e non ha operato, come viene detto nella tesi difensiva, e che i
Consiglieri Milanesio e Trione si sono autosospesi dalla carica. Il
comitato promotore ha pienamente operato persino più di quanto gli
competeva, sicuramente non meno, e Milanesio e Trione sono stati
amministratori, presidenti, dirigenti e animatori attivi di questo
comitato.
C’è un ultimo dato su cui vorrei soffermarmi ed è
il momento in cui è scattata l’ineleggibilità.
L’ineleggibilità parte - e non credo ci possano
essere dubbi a questo proposito - non nel momento in cui viene
costituto il comitato, perchè non è l’atto notarile
nè la deliberazione del Consiglio che comportano ineleggibilità,
quindi non ha luogo a partire dal 17 luglio, ma scatta nel momento
in cui il comitato promotore viene posto sotto la vigilanza
dell’Amministrazione regionale e ricade quindi sotto
gli estremi della legge che disciplina le norme elettorali. Questo
avviene con l’entrata in vigore della legge
regionale che è stata pubblicata il 25 settembre ed è entrata in
vigore il 26 settembre. Quindi è il 26 settembre, il giorno
successivo alla pubblicazione sul Bollettino Ufficiale, che si
determina questo stato di ineleggibilità, stato che dura fino
all’11 ottobre, cioè quando i due Consiglieri
rassegnano finalmente le dimissioni con l’acqua
ormai alla gola, evidentemente cercando di modificare
all’ultimo momento una situazione. Però nel
frattempo questo stato di ineleggibilità sopravvenuta si è
determinato e non può più essere cancellato.
Le dimissioni sono state date non per un senso di correttezza
come si dice nelle controdeduzioni, ma perchè è fallito lo
stratagemma che era stato escogitato all’inizio per
aggirare la norma di legge in materia di ineleggibilità. Il
Consiglio sa, perchè è cosa nota, che c’era un
disegno ben preciso e che è detto esplicitamente nella lettera del
30 luglio che ha letto prima il Consigliere Milanesio,
evidentemente saltando quella parte che è più compromettente per
lui. In quella lettera si invitava il Presidente della Giunta a non
pubblicare una legge regionale per evitare che scattasse questo
meccanismo di ineleggibilità, e l’obiettivo era
quello di pubblicare la legge regionale solo il giorno in cui fosse
stata approvata, vistata, promulgata una nuova legge regionale che
approvava la precedente e modificava la composizione del comitato.
Quindi, pubblicando lo stesso giorno sul Bollettino Ufficiale legge
vecchia e legge nuova, non ci sarebbe stata soluzione di continuità
e non sarebbe scattata questa situazione di ineleggibilità.
E’ un congegno un po’ macchinoso, mi
meraviglio che si possa essere arrivati a escogitare una simile
manovra ed a cercare anche di metterla in atto, però sappiamo che
questo disegno è fallito, ed è fallito perchè c’è
stata una reazione della minoranza del Consiglio, perchè ci sono
state subito all’inizio di settembre due
interpellanze che hanno costretto alla pubblicazione della legge e
quindi alla entrata in vigore della norma che riguardava la
vigilanza sul comitato.
Credo che la situazione sia di una chiarezza e di una linearità
inattaccabile. Il Consiglio regionale non è che possa o meno dire
che esiste l’ineleggibilità o far finta di niente;
c’è una precisa norma di legge e
l’articolo 25 che ho letto prima non è che lascia
alla potestà del Consiglio decidere, dice che il Consiglio
regionale deve prendere atto della sopravvenuta ineleggibilità e
dichiarare la decadenza dei Consiglieri che si trovano in questa
situazione, provvedendo alla loro sostituzione. Quindi non è un
atto che va a danneggiare il Consiglio, è un atto doveroso da parte
del Consiglio.
Pertanto confermo il ricorso per situazioni di ineleggibilità
sopravvenute, che non sono state sanate dalle tardive dimissioni e
non possono essere sanate, e chiedo al Consiglio di accogliere il
ricorso secondo quanto prevede la lettera e lo spirito della
legge.
Presidente
- Ha chiesto di parlare il Consigliere Bich,
ne ha facoltà.
Bich (PSI)
- Il mio intervento vuole essere brevissimo,
prima di tutto per dichiarare l’astensione sul
ricorso presentato dal Consigliere Riccarand, astensione che penso
sarà poi dichiarata anche da altri Consiglieri e da altri
Gruppi.
Il mio intervento vuole soprattutto porre
l’accento sulla legge 1257/62, che è una legge a mio
avviso aberrante in quanto trasforma questo consesso in una alta
corte di giustizia amministrativa; legge che non ha riscontro in
nessun altro ordinamento o quanto meno nelle leggi elettorali delle
altre Regioni, mi riferisco alle leggi dello stato in materia
elettorale per le Regioni a statuto ordinario, dove sono presenti
due gradi di giudizio e quindi sono più garantiste a favore del
giudizio stesso dei ricorrenti quanto dei controdeducenti.
E’ una legge che ci ha creato una montagna di
guai in passato, vecchia perchè riscontra principi
precostituzionali facendo riferimento alla legge del 1947, quindi
prima ancora della carta costituzionale; abbiamo sottolineato in
più circostanze, anche difficili e drammatiche davanti ad altre
corti di giustizia, mi riferisco alla Corte
d’Appello di Torino, quanto sia vetusta questa legge
e i principi a cui si ispira.
Vorrei con questo mio intervento stimolare la conferenza dei
Capigruppo e i colleghi per la presentazione di una proposta di
legge al Parlamento per la modifica della 1257, affinchè vengano
introdotti i principi e le garanzie che sono già nella legge 1652
dello Stato, che introduce il doppio grado di giurisdizione che qui
non c’è, e soprattutto che vada a modificare
l’articolo 17 del nostro statuto, così come è già
stato fatto con legge costituzionale dell’anno
scorso per l’articolo 18, sempre in materia di
elezione del Consiglio regionale. Forse per una mera svista del
legislatore anche l’articolo 17 dello statuto poteva
essere emendato, introducendo competenza primaria della Regione
anche in materia di ricorsi elettorali e in particolare norme
riguardanti la incompatibilità dei Consiglieri e la loro
ineleggibilità.
Questo sarebbe un lavoro di
remake
necessario per
adeguarci ai livelli di diritto delle altre Regioni italiane, per
svecchiare questa procedura che mi sembra aberrante, dove un
consesso politico deve pronunciarsi rispetto
all’ordinamento, a materia giuridica di cui non è
competente in altra parte del territorio nazionale.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Credo che anche su questo oggetto non ci
si possa sottrarre al compito di dare una valutazione politica. E
la valutazione politica è quella che il tema delle olimpiadi non è
un argomento per piccole risse interne a questo Consiglio, legate
alla logica degli schieramenti maggioranza-minoranza. Come la
decisione di fare o non fare i trafori del Monte Bianco e del Gran
San Bernardo è stata una decisione che ha segnato il futuro di
questa Regione - ci diceva il prof. Janin, in occasione del
convegno sulla dichiarazione di Chivasso, che quella decisione di
fare i trafori ha cambiato la storia della Valle
d’Aosta -, così, per quello che noi valutiamo, la
possibilità o meno di ottenere le olimpiadi invernali non è una
questione di meriti e di procedure all’interno di
questo Consiglio, ma è una questione che può determinare il futuro
di questa Regione o perchè l’ottenimento delle
olimpiadi condizionerà il modello di sviluppo per una serie di anni
a venire, dovranno essere fatte delle scelte, dovranno essere
risolti dei problemi, si dovrà operare in un modo, si potrà operare
in un altro. E’ quindi una questione sulla quale
credo si debba ragionare obiettivamente con lungimiranza,
sottraendosi alle continue tentazioni che possono nascere nei
rapporti consiliari fra l’appartenere ad uno
schieramento o ad un altro.
Credo che oggettivamente si debba riconoscere che la legge
approvata nel luglio scorso sia stata approvata in tutta fretta per
ragioni oggettive, ed anche la nomina del comitato è avvenuta con
urgenza per una questione a cui non ci si può sottrarre: entro il
31 ottobre a Losanna bisogna presentare i dossiers altrimenti la
candidatura non esiste.
Quindi, in qualche modo questo è il risultato che questo
Consiglio deve ottenere, ovvero deve ottenere che siano presentati
questi dossiers, che siano i migliori possibili perchè la
candidatura abbia possibilità di successo.
Allora riconosciamo che si è lavorato in condizioni difficili,
in condizioni di urgenza, che la legge presentava gli appigli a cui
ha fatto riferimento il Consigliere Riccarand; esisteva questo
problema che alcuni membri del comitato potevano, se effettuavano
spese, essere nelle condizioni di ineleggibilità. I primi ad
accorgersene sono stati gli stessi membri del comitato, se è vero
come è vero che hanno scritto una lettera in data 30 luglio al
Presidente della Giunta, dove si autoproponevano come comitato
consultivo.
Credo che il ricorso presentato dal Consigliere Riccarand se
inquadrato in questo contesto debba essere respinto, perchè è,
rispetto al comportamento del comitato, infondato e fazioso. Per
configurare le condizioni di ineleggibilità avrebbero dovuto essere
condotte fino in fondo le competenze connesse ai poteri del
comitato, vale a dire il comitato avrebbe dovuto spendere, pagare,
retribuire. Questa cosa non poteva avvenire (e non è avvenuta)
perchè la legge è stata pubblicata soltanto il 25 settembre e
diventava operativa il giorno dopo; non poteva avvenire perchè dopo
la pubblicazione della legge e la sua efficacia occorreva un atto
della Giunta che trasferisse questi fondi al comitato stesso. Non
si è verificato questo fatto, quindi il comitato ha agito, ma ha
agito sostanzialmente come comitato consultivo e non come comitato
nella pienezza dei suoi poteri, compresi i poteri di spesa.
Dico che il ricorso è infondato per questo motivo e che le
controdeduzioni da questo punto di vista, fino a prova contraria,
sono da ritenersi valide; il comitato ha sì operato perchè la
responsabilità politica di portare questo dossier ce
l’abbiamo tutti, altrimenti di candidatura della
Valle d’Aosta per le olimpiadi invernali del 1998
non si parla, però ha operato come comitato consultivo, le spese le
ha fatte e le farà la Giunta regionale.
In questo senso va anche la legge che prima o poi penso dovremo
approvare, e mi pare che a quel punto le cose con la nomina di un
nuovo comitato dovrebbero risolversi.
Dico che è anche faziosa la posizione del Consigliere Riccarand
perchè o la questione era di merito, e se era una questione di
merito, cioè di concreta spesa di denaro di amministratori
regionali, non è fondata, oppure era di principio, e se era di
principio, se quindi l’ineleggibilità scattava per
il fatto che degli amministratori facevano parte del comitato
promotore, il ricorso avrebbe dovuto essere presentato non solo nei
confronti dei Consiglieri Trione e Milanesio ma anche nei confronti
del Consigliere Faval, perchè se era di principio la legge era
perfetta prima ancora di essere pubblicata.
Credo per questi motivi che il ricorso non debba essere
accolto.
Dal punto di vista politico faccio ancora tre osservazioni. La
prima: questo comitato può aver avuto ed ha avuto dei problemi, e
il Consiglio deve risolverli, ma è stato nominato dal Consiglio
regionale, per cui sarebbe un ben strano comportamento che il
Consiglio, dopo aver incaricato alcuni suoi membri per certe
funzioni, ne chiedesse poi la decadenza perchè risultano
ineleggibili. Mi sembrerebbe un comportamento direi quasi da
Giuda.
La seconda osservazione è che credo si debba anche valutare cosa
ha fatto questo comitato nelle sue funzioni consultive; penso che
con tutte le difficoltà che ha avuto, comunque
l’elenco delle cose che ha ricordato il Consigliere
Riccarand dimostri come si sia operato per i fini che il comitato
aveva: si è operato per facilitare la candidatura della Valle
d’Aosta alle olimpiadi.
L’ultima considerazione che faccio rispetto alla
nomina anche del futuro comitato e alla presenza o meno di
Consiglieri regionali in questo organismo è la seguente: nella
nostra Regione credo che la conoscenza dei problemi, delle
situazioni, la possibilità di rapporto che hanno i rappresentanti
delle forze politiche e i rappresentanti di questo Consiglio sia
una condizione direi quasi necessaria per condurre avanti con
strumenti adeguati e con maggiori possibilità di successo questa
candidatura. Se uno è contrario, come è contrario il Consigliere
Riccarand, all’ottenimento delle olimpiadi,
giustamente può fare tutte le battaglie che ritiene opportune, però
non credo possa legittimamente chiedere il coinvolgimento di altre
forze che invece danno un giudizio differente sulla opportunità o
meno di dare alla nostra Regione questa occasione. Quindi penso che
tutte le forze politiche di questo Consiglio dovrebbero ragionare
in questo contesto, senza fermarsi troppo agli aspetti di dettaglio
della questione.
Presidente
- Ha chiesto di parlare il Consigliere Trione,
ne ha facoltà.
Trione (DC)
- Brevemente, anche se devo dire che in parte
l’ha già fatto il Consigliere Riccarand; nella
comunicazione che mi è stata fatta dalla Presidenza del Consiglio
mi veniva data l’opportunità di portare delle
argomentazioni per controdedurre il ricorso del Consigliere
Riccarand.
Non voglio entrare nel merito della "prova di stupido" accennata
dal Consigliere Riccarand, è già antipatico farselo dare dagli
altri, non vorrei che qualcuno se lo desse personalmente questo
titolo, quindi direi che in queste vicende è anche abbastanza
facile sbagliare.
E’ vero che il Consigliere Riccarand è uno dei
massimi esperti in materia di ricorso, ma non mi risulta neanche
che ne abbia azzeccate molte da quando ha iniziato fino a questo
momento, quindi c’è sempre una minima possibilità di
darsi la patente di stupido quando si afferma che la propria tesi è
"a prova di stupido".
Volevo citare alcune delle considerazioni fatte nelle
controdeduzioni presentate. E’ inutile che ricordi
come è stato nominato il comitato promotore in questo Consiglio
regionale, formato dai Consiglieri Faval, Milanesio e Trione oltre
al Consigliere comunale Tonino; in quella stessa seduta era stato
definito il disegno di legge n. 202 e la risoluzione n. 1399.
Non appena la legge 202 e la risoluzione sono state approvate ci
siamo posti il problema, anzi se lo è posto in particolare il
Presidente Milanesio, il quale proprio in quella occasione ha
riferito alla presenza della Giunta che, essendo sorti fondati
dubbi circa la compatibilità fra il potere attribuito al comitato
stesso e la carica di Consigliere regionale, ha indirizzato a nome
del comitato stesso in data 30 luglio la lettera alla quale
facevano riferimento sia il Consigliere Riccarand che il
Consigliere Milanesio.
Questo per dire che sin da quel momento il comitato ha avuto
abbastanza chiaro che il suo modo di funzionare non poteva che
essere un modo di tipo consultivo e propositivo, ed è quanto
riteniamo di aver fatto. Infatti in quella occasione non abbiamo
assolutamente manifestato la volontà di accettare i poteri che ci
erano stati delegati.
Ci siamo astenuti dal compiere qualsiasi atto inerente la carica
conferita, mi pare che questo sia stato ammesso dallo stesso
Riccarand nelle sue affermazioni precedenti.
Ci siamo astenuti da qualsiasi atto inerente ai compiti
dell’associazione Comitato promotore della
candidatura olimpica di Aosta, tanto che non si è richiesto nè la
partita IVA nè il codice fiscale, qualunque tipo di intervento
avrebbe comportato questo atto.
Ad ulteriore riprova che il comitato stesso non ha mai operato
in quanto tale e che la Regione ha preso atto della volontà dei
suoi componenti di autosospendersi - e questo mi pare importante, e
non è stato citato dal Consigliere Riccarand quando riferiva delle
nostre controdeduzioni - sono gli atti stessi conseguenti, adottati
dalla Giunta regionale, che dimostrano che la Regione ha assunto in
prima persona tutte le iniziative necessarie per sostenere la
candidatura olimpica. In particolare queste delibere della Giunta
regionale portano i numeri 6916 e 6917 del 24 agosto 1990, e 8130
del 28 settembre 1990, quindi anche dopo l’entrata
in vigore della legge n. 67.
La Giunta regionale ha manifestato esplicitamente la volontà di
non servirsi del citato comitato promotore, infatti la
presentazione stessa del nuovo disegno di legge 216 il 13 settembre
aveva il preciso scopo di abrogare la precedente legge e quindi di
proporne una nuova che risolvesse i problemi che queste avevano
sollevato.
Infine, abbiamo ritenuto, almeno io credo di poterlo dire per
conto del Consigliere Milanesio, per ragioni di correttezza e
sollecitati anche dalla circostanza che l’iter della
legge poteva trovare qualche difficoltà, di rassegnare le nostre
dimissioni, perchè se rimanesse valida la tesi del Consigliere
Riccarand, non con le dimissioni avremmo risolto il nostro
problema. Se, come sostiene il Consigliere Riccarand, la nostra
decadenza fosse già avvenuta sin dal momento
dell’entrata in vigore, avremmo potuto a questo
punto mantenere la carica nel comitato promotore senza che questo
incidesse o meno in quello che poteva essere il ricorso. Le
dimissioni sono state date esclusivamente nella direzione cui
facevo cenno prima, per cercare di facilitare quello che poteva
essere il procedere della nuova legge sulle olimpiadi, quindi della
216.
Quanto vi ho succintamente riferito è contenuto nelle
controdeduzioni che erano a disposizione dei Consiglieri. Credo
però di dover aggiungere una ultima cosa. Ho avuto
anch’io la netta sensazione - questo tengo a farlo
sapere al Consigliere Riccarand - di un utilizzo da parte sua
abbastanza meschino del ricorso; in quest’aula di
olimpiadi ne stiamo parlando da un po’ di tempo, su
questa vicenda vi sono delle posizioni diverse che tutti i Gruppi
politici hanno cercato di portare avanti, ovviamente ognuno con le
proprie argomentazioni a sostegno della propria tesi. Credo che il
Consigliere Riccarand - già questo lo ha riferito in precedenza -
non sia d’accordo con questa proposta di candidatura
delle olimpiadi; penso che questa sua posizione vada sostenuta in
maniera diversa, non utilizzando un ricorso e cercando di
intervenire indirettamente, quindi non portando avanti delle
opinioni che possono essere rispettabilissime ma che dovrebbero
essere quelle che sostengono le sue tesi e non quelle che vanno a
gettare dei dubbi su quelli che possono essere casi di
ineleggibilità o decadenza in questo caso.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- Vorrei sottrarmi dalla logica di
schieramento in quest’aula, la solita logica
maggioranza- opposizione: chiaramente l’opposizione
in questo caso cerca di fare il suo dovere di opposizione, quindi
di creare difficoltà alla maggioranza, e viceversa la maggioranza
tenta di difendersi.
Siccome in passato abbiamo avuto parecchi ricorsi in
quest’aula, quindi la materia la conosciamo
abbastanza bene, devo riconoscere e dare atto che il Consigliere
Riccarand fa esclusivamente il suo dovere in
quest’aula; quindi a mio avviso certe affermazioni
che ha fatto or ora il Consigliere Trione parlando di uso meschino
di questo ricorso, non hanno senso, sono immotivate. Qui
l’opposizione fa il suo dovere e il Consigliere
Riccarand, entrando nella questione di merito e valutando quelle
che sono attualmente le leggi elettorali della nostra Regione, fa
il suo dovere di opposizione, quindi fa il ricorso.
Sappiamo benissimo che i ricorsi, quando vengono presentati,
anche se hanno una fondatezza matematica e quindi si è tutti
d’accordo nell’applicazione di una
determinata legge, comunque sia qui si dà sempre una valutazione
politica di parte. Quindi, fatta la legge, creato
l’inganno.
Invece noi ci vogliamo sottrarre a questa logica e vogliamo
semplicemente dire questo: oggi stiamo discutendo di un argomento
che è talmente importante che coinvolge tutta la Regione, perchè la
possibilità di avere le olimpiadi in Valle d’Aosta
interessa tutti i partiti politici, tutti i raggruppamenti, tutta
la popolazione. E’ nell’interesse
esclusivo della Valle d’Aosta portare avanti in modo
deciso e celere questo problema, perchè ci siamo trovati in netto
ritardo, questo dobbiamo riconoscerlo.
Nel passato, soprattutto quando c’è stato il
cambio di maggioranza, l’Assessore attuale si è
trovato in grosse difficoltà per i ritardi precedenti, per cui ci
sono state delle iniziative un po’ affrettate, senza
riflettere in modo ponderato sugli sviluppi successivi.
In questa logica (è per questo che voglio sottrarmi dal discorso
opposizione-maggioranza) mi rendo conto che il 13 luglio 1990
abbiamo votato in questa aula un disegno di legge che reca
"Intervento regionale per il sostegno della candidatura per
l’organizzazione dei giochi olimpici invernali 1998.
Approvazione di risoluzione". In quella risoluzione il Consigliere
Riccarand (ecco perchè dico che il suo comportamento è corretto e
non meschino) ha votato contro, quindi ha fatto fino in fondo il
suo dovere. Egli ritiene dal suo punto di vista che le olimpiadi in
Valle d’Aosta non siano un bene, vede in modo
diverso da quello che vedono tutte le altre forze politiche, per
cui ha una sua presa di posizione.
In quella occasione anche l’Union Valdôtaine sul
punto a) si era astenuta, mentre il sottoscritto ha votato a
favore, perchè il sottoscritto crede in quello che è lo sviluppo e
soprattutto nella possibilità di avere i giochi olimpici in Valle
d’Aosta. Abbiamo votato a favore in quella occasione
e quindi sarebbe un controsenso oggi votare un ricorso nei
confronti di quei Consiglieri che allora sono stati votati dal
Consiglio a ricoprire quell’incarico. Quindi è una
questione di coerenza, non possiamo noi votarli e poi metterli
sotto inchiesta, è una cosa assurda.
Qui bisogna anche dare una valutazione di carattere politico al
discorso, cioè se il ricorso viene fatto come questione di
principio ben venga, è giusto che lo faccia il Consigliere
Riccarand; però in questo caso il ricorso va fatto nei confronti
dei Consiglieri Milanesio, Trione e di qualche altro che faceva
parte di quel comitato e che oggi siede nei banchi della
opposizione; direi addirittura nei confronti di altri Consiglieri
che in questa aula ricoprono altri incarichi che sono comunque
oggetto di ricorso, in quanto ricadono sotto la legge 1257 che
prevede la ineleggibilità.
Il concetto è molto semplice: o si fa una questione di principio
e allora lo si fa contro tutti fino in fondo, oppure lo si fa
soltanto per cercare di mettere in difficoltà la. nuova maggioranza
e in questo caso mi dissocio da questa iniziativa perchè ho votato
la risoluzione per far sì che la Valle d’Aosta possa
avere i giochi olimpici, non mi presto a questo gioco, voglio
essere coerente fino in fondo. Se l’ho votata, e
l’abbiamo votata tutti ad esclusione del Consigliere
Riccarand, ed abbiamo nominato i rappresentanti di questo comitato,
non vedo perchè oggi dobbiamo essere qui a metterli sotto accusa, a
chiedere le loro dimissioni.
Con questa logica dichiaro la mia astensione dalla votazione
sulla proposta di questo ricorso.
Presidente
- Ha chiesto di parlare il Consigliere
Andrione, per dichiarazione di voto, ne ha facoltà.
Andrione (UV)
- On ne peut certes pas féliciter la
majorité actuelle pour la gestion de ce dossier; malgré la
discussion même acharnée que nous avons eue le 13 juillet, malgré
certains avertissements on a voulu procéder de
l’avant, pour s’apercevoir après
quelques jours qu’il y avait des dangers dans la
composition du comité promoteur, que ces dangers étaient tels à
conseiller de ne pas agir pour ne pas se mettre dans une situation
d’inéligibilité et par conséquent de ce qui avaient
été le projet original du 13 juillet jusqu’à
maintenant le comité a été dans l’impossibilité de
faire son travail. Quand nous avons constaté ce fait, nous avons
prié M. Faval de démissionner parce qu’on ne fait
pas partie d’un comité qui ne peut pas agir ou qui
change sa propre définition motu proprio comme s’il
était le souverain pontife, et il s’autoproclame
consultatif quand nous avions demandé qu’il soit
consultatif au moment de sa création.
Cependant, dans le cours de ces mois et en tenant présent ce qui
a été déjà dit plusieurs fois, l’importance des jeux
olympiques pour la Vallée d’Aoste, on dirait
qu’il y a eu une évolution et qu’on
est arrivé à comprendre certains principes de façon à se présenter
avec un nouveau projet de loi, que je crois nous discuterons dans
quelques jours dans ce Conseil, où ce que nous avions recommandé,
ceux qui étaient les principes que nous avions posés à ce Conseil
ont été acceptés.
M. Viérin a déjà déploré le fait qu’on ait perdu
4 mois, nous insistons là-dessus, parce qu’à part le
voyage à Tokyo, dont les retombées seront connues
d’ici bien longtemps, le comité a fait un peu de
mousse; mais il n’a pas pu travailler parce
qu’il ne pouvait pas travailler, ou de moins il
travaillait dans des conditions d’infériorité
absolue sans pouvoir agir comme il aurait dû agir.
Les nouvelles dispositions effaceront cette période de
non-activité et nous faisons le voeu, parce notre opposition est
une opposition ferme mais constructive, que malgré le temps perdu
on puisse arriver à temps pour obtenir ce qui est le but de ce
Conseil en matière de jeux olympiques.
Pour ces raisons nous nous abstiendrons sur la proposition de
déchéance des Conseillers Milanesio et Trione.
Presidente
- Ha chiesto di parlare il Consigliere
Limonet, ne ha facoltà.
Limonet (DC)
- Dobbiamo ricordare che la nomina a membri
del comitato organizzatore dei giochi olimpici 1998 è scaturita
dalla risoluzione del Consiglio regionale n. 1399 del 13 luglio
1990, quindi è stato un atto voluto da questo Consiglio. Non
possiamo pensare che questo consesso abbia voluto nominare i
Consiglieri in questione per poi bruciarli.
Infine, può definirsi amministratore colui che abbia di fatto
amministrato denaro pubblico, soggetto poi al controllo successivo
necessario. Invece in questo caso non si è avuto nessun uso di
denaro ma solo azione di carattere consultivo.
Per queste considerazioni la Democrazia Cristiana ha deciso di
astenersi dalla votazione per coerenza.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Il Gruppo comunista si astiene dalla
votazione.
Presidente
- Ha chiesto di parlare il Consigliere
Milanesio, ne ha facoltà.
Milanesio (PSI)
- Chiedo solo che si dia atto della mia
non partecipazione al voto quando si tratterà
dell’argomento che mi riguarda.
Presidente
- Ha chiesto di parlare il Consigliere Trione,
ne ha facoltà.
Trione (DC)
- Ovviamente anch’io non sarò
presente in aula quando si voterà.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Il motto mi sembra quello "arrivano le
olimpiadi, travolgiamo tutto". Arrivano le olimpiadi e siccome
questa manifestazione deve cambiare le sorti della Valle
d’Aosta, incominciamo già adesso a stravolgere tutte
le regole, cominciamo ad usare più di quanto mai sia stato fatto le
procedure di urgenza nell’approvare le leggi, con i
buoni frutti che abbiamo visto dopo il voto del 13 luglio, mettiamo
fra parentesi le norme elettorali che potranno essere anche, come
dice il Consigliere Bich, da rivedere, però, finchè ci sono vanno
rispettate. Facciamo finta che non ci siano, buttiamola sul
generico, sul politico, parliamo di altro, e mi pare che qui
sostanzialmente negli interventi, a parte alcune cose puntuali su
cui risponderò, si è cercato di deviare il discorso, di parlare
d’altro per non entrare nel merito della questione.
Che è vero ha una implicazione politica generale, ma è anche una
questione di pregnanza giuridica, cioè di rispetto o meno di
determinate norme.
Questo clima "arrivano alle olimpiadi, travolgiamo tutto" è
molto pericoloso; è molto pericoloso che ci facciamo trascinare in
questo vortice ancora in fase iniziale di precandidatura. Immagino
cosa mai succederebbe in Valle d’Aosta se avessimo
questa impostazione e se lo spirito con cui lo affrontiamo fosse
questo.
Ma al di là di questo vorrei, rimanendo sul terreno concreto del
ricorso e della situazione di ineleggibilità, dare alcune risposte
puntuali.
Si dice che non dobbiamo fare uno sgambetto ai due Consiglieri
perchè c’è stata una volontà del Consiglio che li ha
nominati in quella carica, quindi è stata colpa nostra se si sono
trovati in quella carica e adesso non possiamo dar loro
addosso.
Questa tesi a mio avviso non sta in piedi, perchè i membri del
comitato promotore hanno, con tutto il tempo necessario, verificato
e preso atto che una serie di perplessità e di dubbi che
all’inizio erano stati espressi sulla legittimità
della loro situazione quando abbiamo discusso della legge regionale
erano fondati. Questo è avvenuto una settimana dopo
l’approvazione della legge, prima che la legge
entrasse in vigore, nel momento in cui si costituiva il comitato,
ed è avvenuto attraverso una richiesta di un autorevole parere
legale che ha ribadito questa situazione di incompatibilità.
Ora, una volta constatata questa situazione, qual era il dovere
di questi Consiglieri eletti in queste cariche? Era quello di
dimettersi da questa carica, in modo da dare una composizione
diversa del comitato. Si dice che c’erano in mezzo
le ferie, il mese di agosto ecc.; va bene, allora si poteva anche
rimanere in carica, visto che la legge non era ancora pubblicata,
comunque impegnandosi all’inizio di settembre, alla
ripresa dei lavori del Consiglio, di porre il problema subito in
Consiglio, di presentare le proprie dimissioni per dare una
composizione diversa al comitato. Ma l’atteggiamento
non è stato questo.
Preso atto della situazione di incompatibilità, è partita la
manovra che dicevo prima, è partita quella lettera vergognosa del
Presidente del comitato, Milanesio, che ha chiesto al Presidente
della Giunta di non pubblicare una legge regionale.
Ho sentito prima il Consigliere Milanesio che ha detto:
"Quando il Consiglio regionale fa una legge, impegna tutti e
tutti sono tenuti a rispettarla".
Va bene; e allora poi come si
fa a scrivere al Presidente della Giunta per chiedere di
soprassedere alla pubblicazione di una legge regionale? Quindi
c’era consapevolezza del fatto di trovarsi in una
situazione di ineleggibilità, ma nonostante questo si voleva uscire
dalla situazione attraverso la non pubblicazione di una legge
votata dal Consiglio.
Dal punto di vista operativo mettiamoci anche nella logica di
chi dice "travolgiamo tutto pur di fare le olimpiadi, pur di
presentare i dossiers", e mi dispiace che il Consigliere Mafrica si
sia affiliato così a buon mercato a questo partito della
candidatura ad ogni costo. Ma, dicevo, anche
all’interno di questa logica di chi vuole ad ogni
costo presentare la candidatura e avere il comitato promotore, non
era saggio che i Consiglieri che sapevano di essere in una
situazione che non permetteva a questo comitato di funzionare,
dessero le dimissioni, si nominasse subito nel primo Consiglio di
settembre un comitato fatto da esterni che potesse operare fino in
fondo? No, questo non si è voluto fare, perchè c’era
chi voleva e continua a voler ad ogni costo rimanere nel comitato
promotore e rimanere nel Consiglio regionale, lasciando di fatto
una situazione di ineleggibilità però camuffata con delle norme
giuridiche diverse. Questa è la realtà dei fatti.
Quindi c’era consapevolezza della situazione,
forse non all’inizio da parte di tutti quando è
stata votata la legge, forse è venuta dopo, però questa
consapevolezza quando è venuta non la si è voluta tradurre in
scelte precise.
Qui si dice che il ricorso è fazioso perchè è stato presentato
nei confronti di due Consiglieri regionali e non nei confronti del
Consigliere Faval, che è dell’Union Valdôtaine che è
un partito di minoranza.
Ma il motivo per cui il ricorso non è stato presentato nei
confronti del Consigliere Faval mi sembra di una evidenza totale
perchè il Consigliere Faval si è dimesso prima della entrata in
vigore della legge, e prima che la legge entrasse in vigore non
c’era nessun elemento di ineleggibilità, perchè
chiunque può far parte di qualsiasi comitato ma
l’ineleggibilità scatta nel momento in cui questo
comitato viene posto sotto la vigilanza della Regione, e questo
avviene soltanto con l’entrata in vigore della
legge. Quindi non ha senso fare questo discorso del Consigliere
Faval, non sta in piedi da nessuna parte; si vuole solo, creare
confusione sulla questione.
Al Consigliere Faval va dato atto di essere stato
l’unico corretto perchè di fronte ai problemi ha
dato le dimissioni; se tutti gli altri membri regionali del
comitato avessero fatto lo stesso, avrebbero permesso la
ricostituzione in termini brevi di un comitato operativo sotto
tutti gli effetti.
Un’altra osservazione che vorrei fare riguarda le
spese che non sono state fatte dal comitato e quindi non avendo il
comitato speso soldi della Regione, questo determinerebbe una
insussistenza della operatività del comitato e della
ineleggibilità. Mi dispiace, non c’entra niente il
fatto che siano state fatte delle spese o meno, la legge non parla
di spese ma dice:
"I funzionari della carriera direttiva o
assimilata degli enti, istituti o aziende dipendenti o sottoposte
alla vigilianza della Regione, nonchè agli amministratori di tali
enti, istituti o aziende".
Non c’entra niente
dunque la questione della spesa, quello poteva essere un ulteriore
elemento, quello poteva ricadere in un altro articolo, mi pare sia
l’articolo 7, che dice:
"Coloro che hanno il
maneggio del denaro della Regione...".
Questa è
un’altra argomentazione ma non è stata neppure
sollevata nel ricorso. Invece rispetto allo status dei due
Consiglieri, secondo me non c’è nessun dubbio.
Vorrei fare un’ultima considerazione; si dice che
questo è un attacco al Consiglio, che il Consiglio si deve tutelare
ecc. Invece credo che è proprio nel modo in cui è stata gestita
tutta questa operazione che c’è un sostanziale
disprezzo del Consiglio regionale, c’è un attacco
grave ai poteri del Consiglio quando si dice al Presidente della
Giunta di non pubblicare una legge regionale, una legge
d’urgenza che viene tenuta nel cassetto e che viene
pubblicata soltanto dietro una pressione forte da parte della
minoranza.
C’è disprezzo in Consiglio regionale quando si
vuole cambiare tutto lasciando tutto immobile, cioè rinominando un
comitato in cui le stesse persone si ritrovano svolgendo una
funzione analoga ma solo camuffata diversamente. C’è
un disprezzo quando si vuol far apparire come non operativo un
comitato che ha operato in lungo e in largo sotto tutti gli
aspetti.
Quindi sono preoccupato di questa insensibilità rispetto a certe
norme e a certe procedure, che si sta aggravando
all’interno di questo Consiglio e che mi pare
rischia di essere accentuata ulteriormente dal modo sbagliato con
cui si vive questa frenesia olimpica.
Mantengo il ricorso, prendo atto che i Gruppi consiliari che si
sono espressi si asterranno sulla votazione; anche questo
dell’astensione mi sembra un atteggiamento un
po’ ipocrita nel senso che si può essere
d’accordo sul ricorso, si può essere contrari, però
il fatto di astenersi mi sa tanto di chi ha persino paura
dell’ombra del voto nella segreta
dell’urna. Purtroppo la votazione è segreta, sarebbe
stato molto meglio la votazione palese, ma la consuetudine prevede
il voto segreto quindi c’è una non volontà di
esprimersi. Direi che in tutta questa enfatizzazione delle
olimpiadi, sicuramente l’unica cosa che manca in
questo Consiglio è lo spirito di partecipare: qui
l’importante non è partecipare,
l’importante direi è astenersi.
Presidente
- Procediamo alla votazione che, come è stato
sottolineato, è segreta trattandosi di persone, nei confronti del
Consigliere Milanesio. Le votazioni sono due, sono distinte, si
vota sul ricorso pertanto la votazione avviene con pallina bianca
(voto favorevole al ricorso), pallina nera (voto contrario).
Si dà atto che il Consigliere Milanesio si assenta
dall’aula e prego il Consigliere Segretario di
procedere alla votazione segreta per appello nominale:
Votazione a scrutinio segreto
Esito della votazione:
Presenti: 31
Votanti: 1
Favorevoli: 1
Astenuti: 30 (Aloisi, Andrione, Bajocco, Beneforti, Bich,
Bondaz, Chenuil, Dolchi, Faval, Fosson, Lanièce, Lanivi, Lavoyer,
Limonet, Louvin, Mafrica, Maquignaz, Marcoz, Martin, Monami,
Mostacchi, Pascale, Perrin, Ricco, Rollandin, Rusci, Stévenin,
Trione, Vallet e Viérin)
Il Consiglio non approva
Presidente
- Pongo in votazione per scrutinio segreto il
ricorso nei confronti del Consigliere Trione. Si dà atto che il
Consigliere Trione si assenta dall’aula.
Votazione a scrutinio segreto.
Esito della votazione:
Presenti: 30
Votanti: 1
Favorevoli: 1
Astenuti: 29 (Agnesod, Aloisi, Andrione, Bajocco, Beneforti,
Bich, Bondaz, Chenuil, Dolchi, Faval, Fosson, Lanièce, Lanivi,
Lavoyer, Limonet, Louvin, Mafrica, Maquignaz, Marcoz, Martin,
Milanesio, Monami, Mostacchi, Pascale, Ricco, Rollandin, Rusci,
Vallet e Viérin)
Il Consiglio non approva.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK