Consiglio Regionale della Valle d'Aosta - Oggetto del Consiglio n. 2258 del 14 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2258 del 14 luglio 2016 - Resoconto
OGGETTO N. 2258/XIV - Interrogazione e interpellanza:
"Criteri adottati per l'individuazione dei componenti del nuovo
consiglio di amministrazione della società CVA" e "Valutazioni in
ordine alla nomina del nuovo amministratore delegato della società
CVA".
Rosset (Presidente) -
Per la trattazione del punto n. 28
abbinato al punto n. 5, ha chiesto la parola la Consigliera Certan,
ne ha facoltà.
Certan (ALPE) -
Nelle scorse settimane, CVA ha nominato
il nuovo amministratore delegato. Oggi a noi risulta che il signor
Enrico De Girolamo fosse anche, fino a poco tempo fa, direttore
generale di un'altra società, "Nuova energia", e che sia stato
amministratore delegato anche di SEA, la quale società, stante la
sua crisi, ha presentato domanda di concordato preventivo al
Tribunale di Aosta.
Nel mese di marzo abbiamo letto ripetutamente sui vari
quotidiani e settimanali, che vi è stato un braccio di ferro fra
queste società - SEA è socio di "Telcha", i soci di maggioranza di
"Telcha" sono "Cofely" e CVA - e in questo braccio di ferro "Nuova
energia" è usufruttuaria della quota di partecipazione di SEA in
"Telcha": una bella giostra di quote e di scatole cinesi, in cui
una contiene l'altra, in cui una ha delle azioni e rivendica dei
diritti.
Ci ha un po' stupito che CVA abbia nominato come amministratore
delegato il signor Enrico De Girolamo. Quindi intanto chiediamo se
queste informazioni che abbiamo, siano corrette e che siano
confermate da lei, Presidente; chiediamo se lei non ravvisi in
queste nomine, soprattutto quella dell'amministratore delegato, un
conflitto di interesse, proprio perché è stato comunque
amministratore anche in altre società, e vorremmo anche sapere in
che modo siano considerati dalla Giunta regionale i trascorsi di
questo signor De Girolamo e quali siano le motivazioni che vengono
date sui criteri di nomina.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Con riferimento alle notizie riportate
nelle premesse, non credo di essere nella situazione né di dovere
né di potere rispondere, in quanto non ho fatto accertamenti su
queste tematiche, siccome - come lei sa - a livello di
professionisti ci sono persone che possono assumere un ruolo
tecnico in diverse società, fatto che non significa essere
implicato direttamente nei rapporti tra le stesse. Questo è un
aspetto che non ci interessa e quindi non ho da confermare nulla.
Lei lo dice, io ne prendo atto.
Io ho preso atto solo della nomina del responsabile come
amministratore della CVA, in quanto persona esperta nel settore di
competenza anche di CVA, e come tale credo che possa svolgere un
ruolo di collaborazione importante nell'ambito di questa
società.
Il fatto di essere stato direttore non vuol dire che sia in
qualche modo collegato o connesso con i rapporti societari tra la
nuova SEA, "Telcha" e così via.
Questi sono rapporti che francamente io non ho e non avevo
possibilità nemmeno di approfondire, prendo solo atto che le
competenze sono perfettamente assonanti con il ruolo di un
amministratore che si inserisce in una società sicuramente
importante (CVA) e che può risultare sicuramente utile a gestire le
responsabilità sempre più grandi di questa società che è in forte
crescita.
Presidente -
Per la replica sull'interrogazione, ha
chiesto la parola il Consigliere Bertin, ne ha facoltà.
Bertin (ALPE) -
Presidente, ha risposto alla mia
interrogazione? Mi pare che abbia risposto soltanto
all'interpellanza. Erano due diverse, l'interrogazione al punto n.
5 e l'interpellanza al n. 28. Mi conferma di aver risposto
all'interrogazione?
Presidente -
C'è anche l'interrogazione: le abbiamo
abbinate perché è stato chiesto. Normalmente l'interpellanza ha la
priorità, dopo di che segue la risposta del Presidente che risponde
su entrambe, sull'interpellanza e sull'interrogazione, e poi c'è la
replica.
Ha chiesto la parola il Presidente della Regione, ne ha
facoltà.
Rollandin (UV) -
Relativamente all'interrogazione, i
criteri adottati da parte di CVA per le nomine essenzialmente sono
stati la continuità, in quanto il presidente è lo stesso e, da quel
che so, un membro già faceva parte del precedente consiglio
d'amministrazione e poi il rispetto delle quote di genere in quanto
sono state nominate due donne che credo abbiano la capacità di
svolgere il ruolo secondo quello che è richiesto. In più, c'è stata
la disponibilità di inserire per competenza un amministratore che -
come dicevo prima - ha sicuramente le conoscenze per dare un
supporto alla gestione delle tematiche del settore.
Presidente -
Ha chiesto la parola il Consigliere Bertin,
ne ha facoltà.
Bertin (ALPE) -
Sul fatto della continuità, siamo certi,
c'è una continuità con gli anni cinquanta, con il sempreverde
metodo del "manuale Cencelli". Questa è la continuità maggiore. Le
scelte sono fatte applicando il vecchio e sempreverde "manuale
Cencelli". Dicendo "manuale Cencelli" si fa riferimento alla
spartizione di incarichi basata esclusivamente su interessi
politici molto limitati, che non tengono evidentemente conto
dell'interesse generale. Questo è il famoso "manuale Cencelli",
applicato anche in questo caso. Un manuale inventato alla fine
degli anni cinquanta e agli inizi degli anni sessanta, da
Massimiliano Cencelli, da questo democristiano in un'epoca un po'
diversa forse, che ci riporta agli anni cinquanta, sessanta quando
c'era il Ministero delle partecipazioni statali.
Certo, la continuità con quegli anni appare evidente e il
criterio principale è l'applicazione molto stringente del "manuale
Cencelli". In questo caso, anche per una società di una grande
rilevanza da un punto di vista generale per la nostra Regione. Ma,
più in generale, i nominati dall'Amministrazione regionale sono
abbondantemente sopra i trecento, sono un piccolo esercito e
purtroppo anche in questo caso si conferma che l'unico criterio, al
quale si riferisce la mia interrogazione, è quello del "manuale
Cencelli": dell'appartenenza politica e della fedeltà al
sistema.
Non importano le conoscenze, che possono anche esserci - io non
voglio entrare nel merito delle competenze dei nominati - ma non
servono per il ruolo di questi qua, la scelta è fatta soltanto in
funzione delle appartenenze politiche. Con queste nomine si saldano
alleanze, si premiano gli amici politici, si consolano i vari
trombati alle elezioni, si accontentano i malpancisti di turno, ma
niente importa dell'apporto che questi indicati danno alla buona
gestione delle società, nelle quali sono - in questo caso, come
negli altri, - nominati ad amministrare. Ed è un po' inquietante. È
inquietante anche l'atteggiamento con il quale vengono fatte queste
nomine e come vengono visti dagli stessi soggetti politici che li
nominano; leggevo di un importante esponente di maggioranza, che
vedeva il compito di questi consiglieri d'amministrazione
esclusivamente nel fare da ponte, da ufficiale di collegamento, in
un certo senso, tra il gruppo consiliare e la società in
questione.
Ci troviamo di fronte ad una visione piuttosto limitata, ma
inquietante, del ruolo che deve avere un amministratore di una
società così importante: non può essere visto soltanto come un
ufficiale di collegamento con la politica, deve avere anche
un'autonomia all'interno di questi consigli d'amministrazione,
anche perché sono gruppi grandi, nel caso specifico e poi di grande
importanza a livello generale; in questo caso abbiamo una società
che ha addirittura un bilancio superiore a quello
dell'Amministrazione regionale ed è francamente triste immaginare
che si vedano questi amministratori esclusivamente con questa
funzione di ufficiale di collegamento e che per sceglierli vengano
utilizzati criteri esclusivamente legati ad un'idea degli anni
cinquanta o sessanta, al vecchio "manuale Cencelli".
La Valle d'Aosta deve uscire dagli anni Cinquanta, Sessanta,
deve modernizzarsi e guardare all'avvenire: se continuiamo ad avere
questa visione anche del ruolo dei consigli d'amministrazione e
delle società pubbliche, certo non ci siamo! Non siamo ancora
entrati nel nuovo millennio, siamo ancora nel vecchio millennio ed
è triste constatare che ancora siamo lì. Esistono esempi nel mondo,
metodi per scegliere i rappresentanti delle società pubbliche -
trasparenti! - nelle quali si premiano le capacità progettuali e la
capacità dei singoli nominati, senza ricorrere a questi manuali da
anni cinquanta. È una visione generale che deve essere superata nel
ruolo dei consigli d'amministrazione da questi nominati.
Presidente -
Ha chiesto la parola la Consigliera Certan,
ne ha facoltà.
Certan (ALPE) -
Ringrazio il Presidente Rollandin per la
sua risposta, da favola direi: lei ci dice di non aver fatto
accertamenti, che non ha da confermare nulla riguardo alle varie
problematiche che queste società hanno avuto fra loro perché,
giustamente, ci sono organi competenti che se ne stanno
occupando.
Noi non abbiamo dubbi sul fatto che gli organi competenti -
preposti al controllo, a portare avanti le varie domande di
concordato preventivo, ad analizzarle eccetera - faranno il loro
dovere, il loro percorso. Non siamo così ingenui da credere alla
bella favola che ci ha raccontato, per la quale lei non sa niente e
crede che queste nomine siano fatte in assoluta autonomia e
soprattutto a sua insaputa. Prendo atto. Lei ha detto che sono
state nominate persone che hanno competenza, in particolare
l'amministratore delegato; ha parlato di competenze assonanti con
il ruolo e ha detto che non ha da confermare e da smentire nulla,
poiché lei non ha fatto accertamenti. Ne prendo atto.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Presidente, al di là del suo ruolo, che
non è quello di Finaosta, e ben sappiamo la differenza, come gruppo
abbiamo una preoccupazione. Se non sbaglio, questa mattina si è
riunito il nuovo consiglio d'amministrazione, che darà corso alla
nuova linea per i prossimi tre anni, se non sbaglio. La nostra alta
preoccupazione, guardando il suo trascorso, è che tale signore -
che probabilmente questa mattina è stato nominato amministratore
delegato, signore esperto in materia - porti le sue esperienze nel
colosso pubblico.
La prima domanda specifica che abbiamo fatto: l'imbarazzo non è
politico, l'imbarazzo è legato al trascorso del signore che,
probabilmente, questa mattina è stato nominato amministratore
delegato. Perché conosciamo chi ha fatto il presidente della
società in questi anni, conosciamo - anche se abbiamo dei ruoli
diversi - il Direttore generale, in questi anni ci sono stati dei
risultati che sono stati conseguiti a seguito di una pianificazione
e più volte in aula noi abbiamo evidenziato questa situazione.
È stato nominato un amministratore delegato che ha fallito nelle
sue precedenti operazioni nello stesso settore o in settori molto
simili. Fallito nel senso che i risultati non sono stati ottimi,
d'accordo, e quindi la nostra preoccupazione è alta, al di là del
manuale Cencelli, al di là di qualsiasi altra considerazione. La
domanda che avevamo posto al Presidente della Regione ci sembrava
molto chiara: al di là del fatto che lei poteva sapere oppure no
dei criteri di nomina, quello lo prendiamo per buono, ritiene
imbarazzante il conflitto di interessi in questo nuovo incarico?
Quali sono le sue valutazioni?
Avremmo gradito una sua valutazione, sappiamo perfettamente come
vengono gestite le nomine, non cadono dal pero. Quindi l'obiettivo
non era neanche entrare sul discorso delle nomine, quanto sulle
valutazioni che sono state fatte, sul perché il signore è stato
scelto per fare l'amministratore delegato del più grande gruppo a
totale partecipazione pubblica della Valle d'Aosta. I vostri
manuali Cencelli, le vostre cose interne a noi sinceramente non
interessano; la nostra grossa preoccupazione sono i risultati a
seguito di una programmazione e di una pianificazione.
Questo era l'elemento che volevo porre all'attenzione dell'aula,
ma soprattutto di chi ci ascolta, e ci spiace molto il fatto che
lei non abbia voluto rispondere alla domanda numero uno,
sull'imbarazzo della scelta fatta a monte visto i trascorsi del
delegato nominato, perché indubbiamente nulla c'entrava il manuale
Cencelli su questa domanda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK