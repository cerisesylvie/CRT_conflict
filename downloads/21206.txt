Consiglio Regionale della Valle d'Aosta - Oggetto del Consiglio n. 1126 del 9 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1126 del 9 febbraio 2005 - Resoconto
OGGETTO N. 1126/XII - Completamento dello studio per
l'ampliamento dell'Ospedale di Aosta. (Interrogazione)
Interrogazione
Ricordate le delibere di Giunta con cui era stato affidato ad
un gruppo di lavoro l'incarico di definire un progetto per
l'ampliamento dell'ospedale di Aosta;
Ricordato come dopo i primi risultati del lavoro si fosse
reso necessario un ulteriore approfondimento sulle problematiche
urbanistiche, specie per quanto riguarda il rapporto tra gli
interventi in ipotesi e il piano generale del traffico della città
di Aosta;
Atteso che dovrebbe essere scaduto il termine di consegna dei
lavori di approfondimento;
i sottoscritti Consiglieri regionali
Interrogano
l'Assessore competente per sapere:
1) se sono terminati i lavori di approfondimento da parte del
gruppo tecnico a ciò preposto;
2) quali sono le conclusioni di tale studio tecnico;
3) quale utilizzo sarà fatto di tale studio e in quali sedi
decisionali.
F.to: Squarzino Secondina - Riccarand
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Grazie, Presidente. La sua interrogazione arriva
puntuale, direi attesa, io spero soltanto in una valutazione
obiettiva. Il Consigliere Curtaz, giustamente, adesso, ci indicava
un atteggiamento di prudenza di fronte a certi argomenti. Io penso
che questa prudenza debba essere applicata da tutti.
È arrivato il verbale tecnico sulla viabilità di cui le do
lettura della sintesi, poi sarà mio dovere farglielo avere nella
sua completezza. Dice:
"Date le indicazioni del piano sanitario
regionale in merito alla concentrazione in Viale Ginevra della
struttura ospedaliera per la cura delle acuzie, e le conclusioni
dello studio di fattibilità secondo le quali le ipotesi di
ampliamento a est è quella che meglio risponde alle esigenze di
carattere sanitario, il gruppo di lavoro segnala l'opportunità che
la proposta di ampliamento sia valutata alla luce di un progetto
strategico di trasformazione della città che contempli la
possibilità di ampie innovazioni, soprattutto nelle parti della
città di Aosta, in particolare quella posta a sud, che presentano
ancora margini di trasformazione e la possibilità di realizzare
adeguate vie di comunicazione. Il gruppo di lavoro ritiene
indispensabile che si attui un forte coinvolgimento dei principali
attori istituzionali: Amministrazione regionale, città di Aosta e
gli altri comuni della Plaine, che agevoli la realizzazione
dell'ampliamento del Presidio ospedaliero di Viale Ginevra in tempi
coerenti con il fabbisogno di salute della popolazione regionale
mediante una profonda revisione del contesto urbanistico del
capoluogo regionale, non solo a nord del medesimo, ma anche a sud.
L'ampliamento del Presidio ospedaliero di Viale Ginevra si connota
pertanto come uno - se non il primo - degli elementi della futura
trasformazione della città di Aosta che dal punto di vista
urbanistico scaturirebbe nella creazione nella zona nord del
capoluogo di un'area prevalentemente destinata ai servizi alla
persona, in un contesto urbano che già idealmente associa altre due
importanti strutture socio-assistenziali per anziani, come la Casa
di riposo "Père Laurent", l'ex "Festaz", ed il progetto di
realizzazione della residenza sanitaria assistenziale di
"Gotrau"".
Questo quindi è il parere tecnico che dice, in sintesi, che pur
con delle difficoltà questo ampliamento si può fare facendo delle
trasformazioni della viabilità, peraltro già previste dal progetto
di "Aosta capoluogo" e non ancora realizzate. Non si può certo
pensare, se si vuol essere corretti, che una viabilità in questo
momento critica, in questa zona soprattutto in ore di punta, sia
risolta da un ampliamento di un ospedale, che si può fare, il
gruppo lo ribadisce, tecnicamente l'Architetto Fobini lo dice, si
può fare l'ampliamento facendo delle variazioni della viabilità. La
chiusura di Viale Ginevra, anche meglio se globale, permette un
minor intasamento dell'area tra Via Roma e via Saint-Martin de
Corléans, però questo si può fare nel momento in cui si penserà ad
una soluzione della viabilità critica in quella zona. Anzi, dice il
gruppo tecnico, che questo potrebbe essere il primo... di tutta
questa attività, di questa trasformazione che non si è ancora
fatta.
Ampliamento che però, e questo è l'altro piatto della bilancia,
è sempre più necessario. Volete che una sanità migliori, volete che
diamo una maggior qualità, volete che i costi diminuiscano, dateci
un presidio sanitario unico, questo è indifferibile! Nel 2004 sono
stati fatti 500 interventi chirurgici in più rispetto al 2003.
Ecco, però, siamo al limite, più di così non si può produrre, per
migliorare la qualità dell'offerta dobbiamo avere una
concentrazione di tutti i presidi sanitari qui. Penso ai bambini,
ancora adesso un bambino che arriva grave al Pronto soccorso non
può essere visto immediatamente dal pediatra perché è in un'altra
sede; l'anziano che deve fare una "TAC" deve venire giù dal
Beauregard, deve essere messo in ambulanza, prende freddo; la donna
che deve fare una spinale per un parto, nel caso rischiasse un
arresto cardiaco, non c'è una rianimazione al "Beauregard".
Dobbiamo vedere come questo piatto della bilancia sia estremamente
importante, non possiamo differire sempre di più la risoluzione di
un problema di questa gravità! La scelta che è stata fatta comunque
dell'ospedale al centro della città, indubbiamente è un valore
aggiunto. Tutti i tecnici - ho parlato recentemente con la
dottoressa Dirindin -, tutti i tecnici che avevano teorizzato
diversamente si accorgono e testimoniano quanto un ospedale al
centro della città sia un valore aggiunto: per il malato, per i
parenti. Però come sappiamo tutti, qui non dobbiamo nasconderci, il
problema non è sicuramente tecnico, è un problema politico e
dobbiamo stare attenti che non diventi un problema ideologico, è un
problema politico, una visione della politica dei servizi ai
cittadini a cui bisogna dare una risposta!
In questo dobbiamo cercare di essere corretti, nel senso che la
strada presa nel 1995 - giustamente o no -, io dicevo che
sicuramente l'ospedale al centro della città ha un valore aggiunto,
giustamente o no, ma è stata presa, è una via senza ritorno! Molti
in questo Consiglio che nel 1995 erano o giustificavano delle altre
scelte; adesso dicono: "non è più possibile ritornare su questa
scelta!" Lo dicono molti che avevano firmato quella famosa
inchiesta, lo dicono i primari con un documento:
"bisogna
concludere in tempi brevi la struttura ospedaliera"
. Come si
possono giustificare sennò tutte le spese che sono state fatte dal
1995 fino adesso: una centrale termica che funziona, dei padiglioni
per infetti completamente rifatti, come si possono giustificare i
finanziamenti statali che abbiamo avuto? La Radioterapia che sta
per essere ultimata, la macchina per il ciclotrone che è stata
comprata, le sale operatorie nuove... cosa diciamo?... Abbiamo
sbagliato ad impiegare i soldi che ci avete dato per questo!
Come si può utilizzare d'altronde, se in un futuro si facesse
una struttura nuova, tutto quello che è stato speso per questo, in
che cosa si può tradurre una radioterapia, un ciclotrone, una sala
operatoria... in questo bisogna essere, secondo me, prudenti, ma
anche molto seri e corretti. Con i nuovi meccanismi: la legge delle
grandi opere, gli appalti integrati, i tempi di realizzazione per
ultimare questa costruzione non sono più i tempi estremamente
dilatati come una volta. Con queste procedure, con questi mezzi
sicuramente i tempi si possono concentrare. È comunque un problema
politico, diciamolo! E da questo si vede già che in questo parere
tecnico per esempio, arrivano dei pareri che invece di essere
tecnici sono politici. Per esempio,
il tecnico della viabilità
del Comune di Aosta
fa un rilievo a quanto è stato concluso in
accordo tra tutti i membri dicendo che:
"tenuto conto che
l'ampliamento dell'ospedale è possibile sull'area di cui trattasi
in relazione al limitato spazio a disposizione non potrà soddisfare
al meglio gli "standard" ottimali",
cioè dice che intanto
l'ospedale che verrà costruito lì non avrà degli "standard"
sanitari ottimali, poi non dice quali saranno gli standard ottimali
che lei richiede, cioè qui si comincia già a fare della politica.
Un tecnico della viabilità fa una considerazione sanitaria e qui
conferma ancora quello che dicevo: che il problema è chiaramente
politico.
Si è parlato in questi giorni, e mi si permetta soprattutto dal
vostro grande gruppo di eticità della politica, se ne parla spesso,
è un argomento... io non vorrei soltanto che non fosse come diceva
un vecchio parroco della Valle d'Aosta quando si diceva al
"confiteor" che molti fedeli battevano il petto del "mea culpa" sul
vicino. Ecco quindi che l'eticità della politica interessi un
pochino tutti, bisogna che noi stiamo di fronte alla realtà,
dobbiamo imparare, molti lo hanno fatto, a rinunciare ad una
propria idea di fronte a una logicità di dati che ci si impone.
Abbiamo l'opportunità di risolvere in tempi brevi, con la legge
delle grandi opere, con gli appalti integrati, un problema che c'è
da 10 anni... dare un unico ospedale e una maggiore qualità agli
abitanti valdostani che - io penso - si meritino. Il dato che a me
più preoccupa sono quelle 5.000 fughe del 2003: a queste dobbiamo
dare una risposta con una maggior qualità di servizi, con una
maggior concentrazione, è su questo dato che dobbiamo ragionare.
Teorizzare su scelte del passato non ci permette certo di
raggiungere tale traguardo e su questo ognuno ha la responsabilità,
"i nostri atti ci seguono"
, scriveva Mouret... molta
prudenza!
Io le chiederei proprio che in questa replica, data la
brillantezza del relatore, lei ci dicesse dove si vuol far
l'ospedale nuovo, perché dire "bisogna fare un ospedale nuovo
adesso", è generico, dove si vuol fare un ospedale nuovo, i costi
del terreno di acquisto. Si è parlato di Viareggio: mi risulta che
attualmente non sia ancora pervenuta alla commissione quello che
era stato promesso dagli operatori di Viareggio, cioè un'analisi
dei costi, non si può dire che l'ospedale nuovo nasca in 2 minuti,
non abbia dei costi, venga realizzato in poco tempo, sarà la
soluzione di tutto! Questo non mi sembra corretto! Dall'altra parte
i costi di mantenere 3 presidi sanitari ci sono già dal momento,
sono costi enormi, solo di personale; noi, per avere un
"Beauregard" staccato spendiamo un miliardo di più all'anno. Come
riutilizzare tutto quello che è stato speso, tutto quello che è
stato fatto in Viale Ginevra... mi sembra che siamo di fronte ad
una realtà, a dei dati, ad una obiettività... se corriamo dietro a
delle teorie, anche magari suggestive, io penso che non si farà
nulla per il bene del malato! Grazie!
Président - La parole à la Conseillère Squarzino Secondina.
Squarzino (Arc-VA) - Credo che questo non sia un problema che
interessa la sottoscritta e l'Assessore Fosson - voglio dirlo come
premessa -, nel senso che è un problema che riguarda la
cittadinanza, non Dina Squarzino o il dott. Fosson, e neanche la
Consigliera e l'Assessore! Vorrei quindi togliere dalla discussione
ogni elemento di personalizzazione della questione. La questione è
troppo grande perché ciascuno di noi se ne faccia una bandiera con
cui presentarsi di fronte alla cittadinanza!
Il problema esiste, Assessore, e sono tante le sfaccettature che
lei ha toccato, che io non riesco, lei mi capirà, in 5 minuti -
tanto è il tempo consentito in questo tipo di iniziativa - a
trattare tutti i punti che lei, nella sua accorata presentazione
dei dati, ha fornito e a rispondere a tutte le domande da lei
formulate. Credo che questo sia un tema che, come Consiglio,
dobbiamo affrontare.
Ricordo che nel 1995 il Consiglio si è pronunciato su detta
problematica, quindi chiedo che su questa il Consiglio sia chiamato
a pronunciarsi e non sia una decisione presa così tra alcuni
vertici, solo perché è nel programma di governo di questa
maggioranza regionale o nel programma di governo del Comune di
Aosta! Come ricordava lo studio testé citato, è necessario un
grande coinvolgimento di tutti i soggetti interessati; su questo
tema chiedo che il Consiglio regionale sia chiamato a pronunciarsi,
ad analizzare la questione e a dare la sua opinione, in modo che
sia effettivamente un problema che venga trattato in tutte le sue
sfaccettature. Perché dico questo? Perché ormai sono 10 anni, e
qui, ripeto, non è questione personale assolutamente, ma sono 10
anni che questo problema è sul tappeto e sono 10 anni che le stesse
argomentazioni vengono formulate, e ogni volta c'è uno spostamento
di obiettivo e di motivazioni!
Che l'ospedale debba essere unico, è stato detto dal 1995; sono
10 anni che questa consapevolezza è stata raggiunta, tant'è vero
che si diceva: "in attesa di costruire un nuovo ed unico ospedale,
effettuiamo quelle 2 o 3 ristrutturazioni importantissime da fare
nell'attuale presidio di viale Ginevra". E lei vede che dal 1995 ad
oggi anche il progetto di ampliamento è cambiato: prima il
completamento era previsto all'interno dell'area ospedaliera, con
la costruzione di un'ala verso sud, adesso il completamento è stato
ipotizzato ad est e tutto il progetto è stato totalmente stravolto.
Nell'arco dei 10 anni il problema permane, ma nel frattempo si
prendono varie decisioni e ogni decisione presa, visto che è una
decisione che va ad inserirsi sull'esistente, è soggetta a continui
adattamenti che dettano i criteri con cui procedere alla
ristrutturazione dell'esistente con relativi costi aggiuntivi. Ed è
comprensibile che sia così! In 10 anni questo problema è stato
continuamente cambiato e adesso si è capito che, se si vuole
l'ospedale in Aosta, bisogna ridisegnare tutta la città di Aosta in
rapporto con l'ospedale! Questo è il problema che viene posto oggi
dall'Assessore in questa sede!
È stata fatta la scelta politica di fare un ospedale unico,
anzi, di ristrutturare l'esistente in modo che diventi il nuovo
ospedale della regione nella città di Aosta. Quali sono le
condizioni perché questo si realizzi? Lei lo ha detto chiaramente:
bisogna ridisegnare tutta la città, tutta la città va trasformata -
ha usato proprio la parola "trasformare" - bisogna trasformare la
città da nord a sud, tutta quanta! Allora bisogna che la città di
Aosta decida di strutturarsi non tenendo conto del turismo, non
tenendo conto delle sue attività commerciali, non tenendo conto del
suo sviluppo industriale, non tenendo conto del valore di città
universitaria che ne vogliamo fare, ma tenendo conto che deve
trasformarsi in capitale della regione finalizzata e ridisegnata
secondo le esigenze dell'ospedale regionale! Capisco che la salute
sia importantissima, ma credo che anche la vita di una città debba
avere delle possibilità di ampliarsi in settori che sono
differenziati rispetto a quello del solo ospedale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK