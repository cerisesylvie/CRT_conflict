Consiglio Regionale della Valle d'Aosta - Oggetto del Consiglio n. 1641 del 5 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1641 del 5 dicembre 2005 - Resoconto
OGGETTO N. 1641/XII - Approvazione del piano regionale economico
finanziario (PREFIN) per l'anno 2006 e per il triennio 2006-2008.
(Ritiro di ordine del giorno)
L'Assessore al Bilancio, Finanze, Programmazione e
Partecipazioni regionali, Sig. Aurelio Marguerettaz,
richiama l'articolo 2 della legge regionale 20 luglio 2004, n.
13 recante "Disposizioni in materia di pianificazione strategica
della Regione Valle d'Aosta. Modificazioni alla legge regionale 7
dicembre 1998, n. 54 (Sistema delle autonomie in Valle d'Aosta)" in
cui si prevede che per evidenziare le linee della pianificazione
strategica e definire la manovra di finanza regionale per il
periodo compreso nel bilancio pluriennale, la Regione formuli ogni
anno il Piano regionale economico-finanziario (PREFIN).
Illustra il Piano regionale economico-finanziario redatto per
l'anno 2006 e triennio 2006-2008.
Fa presente che tale Piano, predisposto dalla Giunta
regionale, deve essere presentato al Consiglio entro il 31 agosto,
come previsto dall'art. 5 della medesima legge.
Propone, quindi, alla Giunta regionale di sottoporre
all'esame del Consiglio regionale l'allegato Piano regionale
economico-finanziario per l'anno 2006 e triennio 2006-2008.
La Giunta
Vista la legge regionale 20 luglio 2004, n. 13;
Richiamata la propria deliberazione n. 2362 in data 29 luglio
2005 concernente l'approvazione del bilancio di gestione per il
triennio 2005/2007 con decorrenza 1° agosto 2005, e di disposizioni
applicative;
Preso atto di quanto sopra riferito dall'Assessore al
Bilancio, Finanze, Programmazione e Partecipazioni regionali, Sig.
Aurelio Marguerettaz;
Visto il parere favorevole rilasciato dal Coordinatore del
Dipartimento bilancio, finanze, programmazione e partecipazioni
regionali, ai sensi del combinato disposto degli articoli 13, comma
1, lettera e) e 59, comma 2, della legge regionale n. 45/1995,
sulla legittimità della presente proposta di
deliberazione
;
Delibera
di sottoporre all'esame del Consiglio regionale l'allegato
Piano regionale economico-finanziario (PREFIN) per l'anno 2006 e
per il triennio 2006-2008.
Allegato
(Omissis)
Président - Comme j'avais communiqué et que nous avions convenu,
nous discutons maintenant le point n° 24 à l'ordre du jour.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Una breve illustrazione. Questo documento
arriva in Consiglio regionale in una data non particolarmente
conforme al dettato regionale. Volevo ripercorrere con voi tuttavia
alcuni passaggi, perché questo è un documento di indirizzo che è
stato avviato nel mese di luglio, dopo l'insediamento del nuovo
Governo regionale e il 13 luglio alla riunione dei Capigruppo il
Presidente Caveri e il sottoscritto avevano partecipato alla
riunione dei Capigruppo dichiarando che non sarebbero stati
rispettati, ma era pleonastico perché la scadenza era il 30
giugno.
Rispetto all'iter, il mese di luglio ha visto in modo abbastanza
forte le strutture del Governo regionale e di tutti gli Assessorati
ad un confronto, tanto che in data 3 agosto c'è stato il primo
incontro con il Patto per lo sviluppo, incontro che si è ripetuto
il 2 settembre e prima dell'approvazione, che è stata fatta il 9
settembre da parte della Giunta, c'è stato anche un confronto con
il CPEL. Direi quindi che il percorso è stato assolutamente celere
per quanto attiene le date. Qui l'ironia si può sprecare, però
l'insediamento della Giunta era il 4 luglio e la presentazione il 9
settembre - ricordo a tutti che il mese di agosto e fino al 15
settembre le Commissioni non si riuniscono - e il 9 settembre, data
precedente alla ripresa dei lavori, il documento è stato
licenziato. Dopodiché i lavori delle Commissioni, che hanno
approfondito l'argomento, hanno portato all'approvazione il 7
novembre, quindi ci troviamo oggi in aula a discutere questo
documento.
È un documento che non vuole essere risolutivo, lo vediamo nella
legge n. 13/2004, è un documento di indirizzo, propedeutico
rispetto ai criteri per la formazione del bilancio; è un documento
che vuole dare alcuni elementi ed è l'occasione di confronto fra il
Governo regionale, propositore del documento, e il Consiglio, un
confronto rispetto alla situazione socio-economica che ci vede
accomunati nella gestione della cosa pubblica. Il documento ha una
parte iniziale dove viene approfondito il quadro socio-economico
della Regione e in questa parte vi sono una serie di dati che
inquadrano la nostra situazione. Da un lato balza agli occhi
l'invecchiamento della popolazione, il flusso migratorio, vengono
approfondite le percentuali di natalità e la composizione della
natalità; tutti dati che sono stati affrontati anche in altri
documenti, in occasione dell'analisi delle necessità
socio-assistenziali o del mercato del lavoro. Qui siamo slegati da
un singolo argomento, per fare una lettura a 360 gradi del "sistema
Valle d'Aosta". Vengono quindi evidenziate sicuramente alcune
criticità, ma per contro, se vogliamo adottare delle valutazioni
comparative, la qualità della vita e il raffronto con altre Regioni
e altre realtà, probabilmente non abbiamo elementi per gioire, ma
per avere comunque un po' di ottimismo rispetto alla nostra
situazione. Questi sono dati che, raccolti all'interno di questo
documento, possono essere poi utilizzati per fare le varie
valutazioni.
Rispetto al capitolo successivo, abbiamo voluto dare un quadro
delle risorse a disposizione, altro dato assolutamente importante
per poter fare qualsiasi tipo di programmazione: partire da una
lettura attenta dello stato del "sistema Valle d'Aosta" e capire
quali sono le risorse a disposizione. Le risorse a disposizione
sono tendenzialmente stabili e in linea con le previsioni rispetto
agli anni precedenti. All'interno di questo capitolo sono state
anche indicate le possibilità che abbiamo per potere autonomamente
intervenire sulle entrate, quindi la possibilità di introdurre
addizionali di varia natura.
Il terzo capitolo riguarda i vincoli rispetto all'aumento della
spesa. Abbiamo una serie di fabbisogni da parte della comunità
valdostana che possono essere soddisfatti con le entrate, ma questa
spesa non è assolutamente libera, abbiamo una serie di vincoli.
Fino a poco tempo fa eravamo abituati ad avere delle limitazioni
per quanto concerneva la legislazione europea, quindi avere dei
limiti per quanto atteneva gli interventi nell'ambito del settore
produttivo e avere dei limiti per quel che era l'aiuto alle
imprese. La Comunità europea si soffermava decisamente su quelle
attività che potevano portare un turbamento nella concorrenza,
quindi rispetto a certi fenomeni poneva dei limiti e questo o ci
obbligava ad adeguarci a quelle che erano le regole del "de
minimis", oppure a notificare le norme che introducevano sostegno
alle imprese (un esempio per tutti la legge che interviene a favore
degli impianti a fune). Rispetto a questi limiti da qualche anno
abbiamo il Patto di stabilità, che è un patto che ha origini
europee e che incide a livello nazionale e a livello regionale per
quanto attiene la spesa pubblica nel suo complesso. Rispetto alle
prime versioni ci troviamo delle limitazioni che sono di
progressione generale, fino a poco tempo fa solo sulle spese
correnti, oggi sulle spese correnti e sulle spese anche di
investimento. All'interno di questi limiti sono stati introdotti
anche altri vincoli rispetto all'indebitamento, quindi rispetto
alla possibilità di contrarre dei mutui l'Amministrazione si trova
ad avere alcuni impedimenti e non può accedere liberamente per
qualsiasi tipo di intervento al credito. Questo aspetto ricordo che
è, per quanto attiene gli ultimi anni, un qualcosa che ha
relativamente incidenza per la nostra Regione, perché non abbiamo
contratto mutui.
Fatte queste valutazioni, ci troviamo di fronte al vero
documento, che è la lettura della visione politica di fondo del
Governo regionale, che ha voluto fotografare con un processo molto
semplice... relativamente alla visione politica che vede lo
sviluppo di una competitività autonoma di qualità, sia in termini
di qualità ambientale che sociale, all'interno di una popolazione
coesa e solidale. Questo sta a significare che il termine
"competitività autonoma", che poi viene sviluppato anche
successivamente, non è un termine che vuole rappresentare una
competitività dell'individuo, quindi non vuole rappresentare un
modello americaneggiante, in cui prevalgono solo i più forti, ma
vuole esprimere una competitività di ogni soggetto, non
semplicemente una competitività aziendale. Tale termine è stato
utilizzato molto per descrivere la capacità che ha l'impresa di
reagire rispetto al mercato; credo che la competitività autonoma
che è stata indicata in questo documento sia la capacità di ogni
singolo attore della nostra comunità di reagire rispetto a delle
necessità. Parliamo quindi sicuramente della competitività
aziendale, ma parliamo anche della competitività della famiglia,
della pubblica amministrazione e delle "ONLUS", cioè come reagire
nel modo più economico ed opportuno rispetto alla necessità di
soddisfare il proprio bisogno. Rispetto a questo dobbiamo fare
un'analisi approfondita circa tutta una serie di attori, che
generalmente sfuggono a tale analisi sulla competitività, avevo
avuto modo già in Commissione di parlare di questo, parlando di
competitività la famiglia reagisce correttamente rispetto a delle
necessità? Nel momento in cui qualche suo componente si trova in
difficoltà qual è la reazione? Molte volte vediamo dei paralleli
fra tali reazioni e le reazioni del mondo economico: le aziende
quando sono in difficoltà molte volte - non tutte, per fortuna, ma
tante - cercano di trovare qualche "paracadute" preferibilmente
pubblico, quindi cercano soprattutto delle azioni di sostegno, di
difesa e lo stesso avviene all'interno della famiglia: nel momento
in cui vi sono delle difficoltà, la famiglia reagisce cercando di
dare un "paracadute", ma non spronando rispetto all'individuazione
di una soluzione economicamente e socialmente utile. Descritta
questa visione politica di fondo, per cui assolutamente nessuno
vuole immaginare una nostra società che abbia al suo interno dei
conflitti, sono state individuate delle linee di intervento per
essere in sintonia con tale visione. Sono linee di intervento che
sono interferenti le une rispetto alle altre. Abbiamo lo sviluppo e
l'animazione economica, le infrastrutture, l'ambiente, la tutela
della salute e del benessere sociale, il tutto legato dal concetto
della cultura; una cultura che non si riferisce solo alle classiche
competenze dell'Assessorato dell'istruzione, ma si estende a tutto
quel sistema di conoscenze e di competenze dei valori condivisi.
Qualcuno nell'ambito dell'illustrazione ha detto che avremmo potuto
parlare di intelligenza; sicuramente sono dei ragionamenti che
possono essere compatibili, il concetto di cultura per noi era un
qualcosa di più ampio perché comprendeva anche l'intelligenza, ma è
soprattutto un'intelligenza a servizio del "sistema Valle d'Aosta",
non è un'intelligenza astratta o indipendente, o che premia solo il
soggetto intelligente a scapito di colui che lo è un po' di meno.
Il concetto di cultura è più avanzato rispetto al concetto di
intelligenza, è un concetto che è proprio di una comunità,
l'intelligenza può essere patrimonio anche del singolo.
Queste linee di azione sono misurate con dei criteri, noi ne
abbiamo individuati 5, ad iniziare dal superamento di criticità
storiche, abbiamo cercato di misurare questo obiettivo con la
rimozione di fattori di debolezza del territorio, la capacità di
ogni singola azione o di un'infrastruttura di superare una
debolezza territoriale. Il fatto di intervenire sull'aeroporto ad
esempio significa superare una criticità storica, perché quel tipo
di aeroporto non è ad oggi disponibile, quindi all'interno di tale
criterio ogni intervento che va a supplire rispetto a questa
debolezza è un intervento che potrebbe prendere il massimo dei
criteri di valutazione. Altro criterio introdotto: l'immediatezza
degli effetti, cioè la capacità dell'intervento di avere
immediatamente degli effetti - cioè non interventi traslati nel
tempo -: più l'azione è immediata più alta è la valutazione. Terzo
criterio: il potenziale di miglioramento, cioè la possibilità di
avere degli interventi aggiuntivi che sono affrontati in maniera
efficace ed efficiente e hanno comparativamente dei risultati
migliori rispetto ad altri. Rispetto a una logica marginale -
ricordo le teorie marginalistiche, dove di ogni unità aggiuntiva si
stima qual è la capacità di soddisfacimento - quindi qual è il
potenziale di miglioramento; a livello scolastico, quando si
aderisce a delle teorie marginali, si aderisce a delle logiche che
misurano la capacità di soddisfare di ogni unità aggiuntiva: se do
un chilo di pane a uno che sta morendo di fame, questa unità ha una
capacità elevatissima, ma se do un chilo di pane ad un soggetto che
vive in una situazione agiata, tale unità ha una capacità marginale
molto ridotta. Quarto criterio: l'aderenza dell'azione o
dell'obiettivo con il principio di economicità. Rispetto a questo
l'economicità è intesa come coerenza fra le risorse impegnate e i
risultati ottenuti nel rispetto di regole fisiologiche che reggono
l'autonomia dei singoli istituti sociali. Assolutamente quindi non
si mette in discussione alcun tipo di azione, ma si chiede qual è
l'economicità di questo tipo di intervento. Quinto criterio: la
sostenibilità e persistenza nel tempo dell'azione e dei suoi
effetti; questo è un elemento molto importante che il Governo
regionale ha voluto introdurre ed è la possibilità che tali
interventi siano sostenibili nel tempo, cioè qual è la possibilità
che le azioni che poniamo in atto nel tempo vedano assicurate le
risorse necessarie per una loro prosecuzione. Rispetto a tutti
questi criteri troverete nel capitolo 5, con una distinzione per
Assessorato e per la Presidenza, tutta una serie di azioni, a loro
volta distinte in modo compartimentale.
Quando arriviamo al punto n. 6, abbiamo un momento di sintesi,
dove sfuggiamo da questa logica di dipartimento, per dare una
lettura rispetto alle priorità del Governo regionale, quindi non
siamo più nella logica dove ogni Assessorato deve difendere la
propria azione ma, dopo l'applicazione del metodo che ci siamo
dati, quali sono le priorità del Governo regionale. Nel vostro
documento a pagina 43 avete una schermata di sintesi che, rispetto
alle varie linee di azione, mette in evidenza quelle che il Governo
regionale pensa siano le priorità da sostenere poi all'interno
delle programmazioni che verranno fatte successivamente.
Vi segnalo ancora che nell'ambito delle infrastrutture, oltre
alle infrastrutture materiali, abbiamo delle infrastrutture in
senso generico immateriali, che sono gli strumenti amministrativi,
piuttosto che il quadro normativo di riferimento; all'interno di
questo quadro ci sono delle attività che sono attività del
legislatore, cioè la revisione della legge n. 45/95, della legge n.
48/95, della legge n. 54/98, sono infrastrutture immateriali da cui
discende tutta una serie di attività. Questo è stato indicato
cercando di dare un'interpretazione estensiva sul concetto di
infrastruttura.
Per quanto attiene il quadro di riferimento, la competitività
autonoma si vorrebbe raggiungere con tali linee di intervento. È
chiaro che questo è un documento di indirizzo; se vogliamo entrare
nel dettaglio, non siamo in linea con le indicazioni che ha dato la
legge e che probabilmente necessitano di avere altri passaggi.
Questo non vuole essere solo un documento, che è un documento di
letteratura... è un documento che vuole, da un lato, stimolare il
dibattito e, dall'altro, cercare di dare un'interpretazione
all'interno di un quadro che si sta evolvendo. Questo primo
passaggio dovrà essere seguito da altri passaggi; qualcosa è già
stato fatto, all'interno di ogni momento di costruzione legislativa
è stato introdotto un criterio valutativo dove per ogni norma ci
deve essere una scheda preparatoria, dove si capisce qual è
l'impatto di tale norma, ma non solo nell'ambito delle intenzioni,
anche dal punto di vista finanziario e rispetto a ciò anche la
possibilità di introdurre delle norme a tempo, quindi non dare per
scontato che tali norme siano dei diritti acquisiti che rimangono
nel tempo, perché questo porta ad ottenere un fenomeno che avevamo
già avuto modo lo scorso anno di individuare con una certa
chiarezza.
Il nostro ordinamento ha tutta una serie di provvedimenti che
fanno nascere delle aspettative che poi il Governo deve soddisfare
e nel tempo diventa difficile scardinare questo sistema. Bisogna
allora introdurre all'interno di tale quadro delle norme, che con
metodo siano in grado di misurare, anno dopo anno, l'efficacia e la
bontà delle leggi e capire se nell'ambito degli obiettivi abbiamo
"fatto centro", oppure abbiamo fatto nascere delle situazioni che
inizialmente non erano prevedibili. Queste cose vanno ancora
affinate, quindi il processo non è finito. Abbiamo detto che
vogliamo riorganizzare anche il sistema contabile; così come è
stato fatto nell'ambito degli enti locali, dove sono state
introdotte delle contabilità economiche, anche per
l'Amministrazione regionale è venuto il tempo di introdurre degli
strumenti di questo tipo.
Oggi - ripeto - stiamo discutendo un documento che è stato
approvato dal Governo regionale il 9 settembre, quindi rispetto
alle responsabilità del Governo al momento attuale chiedo scusa per
quello che è, ma - ripeto - che dalla discussione odierna
all'approvazione da parte del Governo sono passati alcuni mesi.
Tali indicazioni già le troveremo applicate nell'ambito del
bilancio regionale, sicuramente nell'ambito di questa
programmazione è auspicabile che negli anni a venire vi sia una
tempistica diversa e dei tempi che la legge indica sia per la
Giunta che per... perché si dice che la Giunta deve approvarlo
entro il 30 giugno e, considerando la pausa estiva, il Consiglio
deve approvarlo entro il 30 settembre, quindi, se ritenete c'è un
impegno al rispetto di questi tempi. Credo che questa possa essere
una mia prima relazione introduttiva, ci sarà tempo e modo per
continuare la discussione.
Président - Je déclare ouvert le débat.
La parole à la Conseillère Squarzino Secondina.
Squarzino (Arc-VA) - Ci troviamo di fronte a un "PREFIN" la cui
legge istitutiva è stata votata anche dalle forze di opposizione; è
uno strumento che deve servire a consentire un dibattito politico
sulle grandi scelte da tradurre nel successivo documento di
bilancio. Ricordo solo un po' la storia di questo "PREFIN". Il
nostro gruppo, in occasione della discussione del bilancio di
previsione del 2004, aveva più volte sottolineato la necessità di
un documento di programmazione su cui poi basare la discussione
dell'intero bilancio. In quella occasione l'allora Presidente
Perrin aveva colto questa esigenza, aveva capito il senso della
nostra proposta e si era attivato perché si traducesse in un
disegno di legge quella che era una nostra esigenza, ma non solo
nostra, perché, se vado a leggere alcuni passi della relazione del
collega Fiou, emerge chiaramente la finalità di tale legge ed è una
filosofia condivisa da tutti. Il collega Fiou allora diceva:
"Questo disegno di legge è importante perché risponde
all'esigenza di rinnovare il modo di lavorare del Consiglio
.
Vi è quindi una forte carica di innovazione che questo disegno
di legge propone, perché consente di rovesciare l'iter di
costruzione del documento più impegnativo che il Consiglio si trova
annualmente ad affrontare, cioè il bilancio. Finora la discussione
è sempre stata limitata nel percorso del bilancio stesso, nel senso
che venivano mortificati gli aspetti politico-strategici, dando
prevalenza agli aspetti contabili che conferiscono al bilancio una
struttura rigida. Il "PREFIN" consente di superare questi limiti,
perché, facendo precedere il documento contabile dalla discussione
politica e dalle conseguenti scelte strategiche, indirizzi e
priorità di governo dello sviluppo della Valle d'Aosta, consente
una discussione chiara e consente anche che il voto sul bilancio
non sia solo un fatto formale"
.
Noi condividiamo pienamente questa filosofia; anche nelle nostre
proposte emergeva tale bisogno di avere un momento chiaro in cui si
analizzano i bisogni di una comunità e si scelgono le priorità da
perseguire nel momento in cui si definisce un bilancio. Sembrava
quindi importante consentire spazi e momenti adeguati per
analizzare i dati economici, sociali e culturali della Regione, per
evidenziare le criticità, le linee di tendenza e scegliere nel modo
più condiviso possibile non solo fra le forze politiche, ma fra i
soggetti interessati, le strategie di intervento. Ricordo ancora le
parole del collega Fiou, che mi sembra avesse evidenziato il "clou"
della questione:
"questo documento..."
- diceva -
"...
può evidenziare le contraddizioni fra le esigenze introdotte dai
nuovi processi di trasformazione e le priorità che rigidamente sono
codificate nel nostro "corpus" legislativo, per cui queste rigidità
mal si adattano alle nuove esigenze"
.
Il "PREFIN" quindi può essere un momento di stimolo per rivedere
in modo critico e innovativo tutto il nostro patrimonio
legislativo, per adeguarlo meglio alle priorità e anche di fronte
alle indicazioni di programma. Il "PREFIN" dovrebbe analizzare,
secondo questa logica, i risultati finora ottenuti dalle politiche
perseguite e i progetti che il programma di governo ha evidenziato.
Faccio un esempio per tutti: la casa, c'è da chiedersi: è servita
la politica della casa fatta finora? Gli interventi finora
effettuati hanno dato un alloggio a chi ne aveva bisogno? Quali
sono i bisogni emergenti? Sappiamo ad esempio che crescono le
difficoltà di affitto per le famiglie, che risposte si possono
dare? Come impegnare le risorse necessarie per dare queste
risposte? Da tale insieme di domande, di analisi, da questa
riflessione comune dovrebbero emergere alcuni macrobiettivi da
declinare nei vari ambiti dell'amministrazione, da sostenere con
risorse adeguate e da inserire nel bilancio. Per fare questo la
legge ha previsto dei tempi precisi: entro il 30 giugno la Giunta
predispone il documento di analisi e le proposte delle scelte;
entro il 30 settembre il Consiglio approva tale documento in modo
che si possa ripartire per predisporre il bilancio. L'Assessore ha
fornito delle date diverse, ha detto:
"ci siamo preoccupati a
luglio di vedere quali erano le indicazioni anche con il Patto di
sviluppo di agosto, e il 9 settembre abbiamo licenziato il nostro
"PREFIN", le date questa volta sono slittate"
.
Sta di
fatto che questo documento è stato iscritto all'ordine del giorno
del Consiglio del 23-24 novembre, è stato rinviato al Consiglio del
5 dicembre con un notevole ritardo. Ora, Assessore, è un'offesa
alla nostra intelligenza che lei dica:
"abbiamo fatto il nostro
lavoro, adesso arriva in Consiglio",
in questi mesi l'argomento
è rimasto nel limbo, così non sappiamo come mai e perché. Vogliamo
fare l'elenco delle leggi che la Giunta approva in una settimana e
la settimana dopo devono essere discusse, approvate, esaminate
dalle Commissioni, inscritte all'ordine del giorno aggiuntivo e
portate in Consiglio? Credo che tutti noi ci siamo posti questa
domanda: come mai solo per questo documento la Giunta non è stata
così sollecita nel portarlo avanti? Di fatto, se guardiamo le date,
tale documento dovrebbe essere propedeutico alla predisposizione
del bilancio; ora, nel momento in cui la Giunta a novembre approva
il bilancio, lo porta in Commissione, lo inserisce nell'ordine del
giorno del Consiglio... e, guarda caso, lo stesso giorno, nello
stesso Consiglio, si discute il "PREFIN", che dovrebbe dare i
grandi obiettivi su cui costruire poi il bilancio! Non è solo
questione di tempi, ma è questione di rispetto dell'intelligenza
delle persone e del ruolo del Consiglio e delle procedure che una
legge, condivisa da quasi tutte le forze politiche di questo
Consiglio, indicava. Che senso ha discutere il "PREFIN" quando il
bilancio, che avrebbe dovuto recepire le scelte discusse e
condivise nel momento dell'analisi del "PREFIN", è già stato
redatto, analizzato in Commissione, ha avuto il parere? Il PREFIN
arriva in Consiglio stamani e oggi pomeriggio comincia l'esame del
bilancio. Non vi viene il dubbio che il Consiglio sia stato
espropriato del suo ruolo? Da quando questa maggioranza si è
insediata abbiamo continuato a sentire parole quali rispetto del
Consiglio, valorizzazione del Consiglio, poi, di fatto, nel
concreto abbiamo assistito giorno dopo giorno alla prevaricazione
della Giunta con i suoi "diktat" per far approvare in Commissione e
poi in Consiglio le leggi, oppure per rendere inutile, non
efficace, vanificato dall'interno l'esame del "PREFIN"!
Noi potremmo dedicare qui ore ed ore ad analizzare il "PREFIN",
ma questa è una discussione accademica, fatta per riempire tale
sala di parole "vuote", perché la traduzione di questo documento è
già stata fatta nel bilancio, quindi qualunque cosa oggi diciamo:
una virgola in più, una virgola in meno, quel dato che manca,
l'altro che non va bene non avrebbe nessuna efficacia. Ora lei non
può venire qui e chiederci di impegnarci in una discussione in cui
analizziamo il lavoro della Giunta. So che avete pagato anche
19.000 euro un consulente per aiutarvi a fare questo "PREFIN", so
che vi siete preoccupati anche di stampare e ristampare il
documento, sarà più o meno bello, non lo so, ma è un lavoro
inutile! È inutile perché è imperniato su un obiettivo che è
superato: l'obiettivo di affrontare i grandi problemi della Valle
per dare una risposta al bilancio, quando il bilancio è già stato
fatto! La scelta che avete fatto di trascinare fino ad oggi il
PREFIN è una scelta politica della maggioranza di governo, perché -
e lo vedremo anche in questo Consiglio -, quando la Giunta ha
un'urgenza, un obiettivo da raggiungere che le sta a cuore, dice
"I care"
, e la macchina organizzativa del lavoro la macchina
organizzativa del lavoro consiliare funziona a ritmi
accelerati.
Ho ascoltato il tentativo che ha fatto l'Assessore di dare
valore a questo documento ma, quando le parole, anche le più
roboanti, messe anche in tali centri concentrici con le freccette,
non sono accompagnate da indicazioni chiare dei tempi e delle
risorse con cui i vari interventi vogliono essere effettuati, sono
"parole al vento" e anche il fatto di mettere le priorità, sfido
chiunque a sapere quali sono in concreto gli interventi, quanto
costano, quando si realizzano e qual è l'obiettivo da raggiungere,
ad esempio, il problema della casa viene liquidato con queste
affermazioni:
"coordinamento degli interventi strutturali e non
strutturali nell'ambito dei settori dell'edilizia residenziale
privata e pubblica, diretti a far fronte alle esigenze
abitative"
. Quante cose si vogliono fare, in quanto tempo, con
quali risorse, rivolte a quale fascia della popolazione? Tutto
questo zero. Allora voi mi dite che questi sono macrobiettivi e
priorità che il Governo ha voluto indicare nel "PREFIN" su cui ha
costruito il bilancio? Ripeto: è questione di rispetto della nostra
intelligenza. La sfido, Assessore, a fare alcuni esempi di cosa
vuol dire incrociare "coesione" con "competizione" con i "criteri"!
Sempre sulla casa, criteri di qualità dell'ambiente mi
"parlerebbero" di tetti in lose da privilegiare; criteri di
popolazione coesa mi "parlerebbero" di dare un alloggio a chi non
ce l'ha; i soldi dove li mettiamo? Che scelte facciamo in concreto
con le cifre sul bilancio? Questo volevo sapere, questo deve essere
scritto nel "PREFIN", perché il bilancio diventa solo la traduzione
delle cose decise, condivise. Potrei andare avanti all'infinito a
fare moltissimi altri esempi, ma non è questo il momento perché è
solo accademia, essendo tutto già stato deciso. Per noi il "PREFIN"
rimane uno strumento valido, perché ha delle finalità molto grandi;
deve essere redatto e discusso in tempo utile come previsto dalla
legge affinché possa raggiungere la sua finalità.
Insieme a tutti i colleghi dell'opposizione presentiamo un
ordine del giorno, con il quale stigmatizziamo i ritardi che
vanificano l'impostazione di tale documento e impegniamo almeno la
Giunta a rispettare nel 2007-2009 con il "PREFIN" i tempi indicati
dalla legge e a renderlo uno strumento chiaro, con dati che
descrivono la realtà. Che non si faccia il giochino di nascondere i
dati che non ci piacciono. Assessore, se lei prende la pagina sulla
qualità della vita de "Il Sole 24Ore", da cui ha estratto le
informazioni, nota che nel PREFIN alcuni indici negativi sono stati
stralciati, come mai? Diciamo le cose come stanno: perché bisogna
selezionare i dati da mettere qui per far emergere una realtà
edulcorata? Comunque vogliamo dati più precisi e poi le priorità
del Governo non devono essere parole, ma bisogna indicare
chiaramente per ogni priorità quali interventi sono richiesti, come
sono declinati in quali tempi e con quali risorse.
Ordine del giorno
Vista la legge regionale 20 luglio 2004, n. 13, ed in
particolare l'articolo 2 in cui:
- si prevede che la Regione formuli ogni anno il Piano
regionale economico-finanziario (PREFIN), al fine di evidenziare le
linee della pianificazione strategica e di definire la manovra di
finanza regionale per il periodo compreso nel bilancio pluriennale
della Regione;
- si dettano i tempi della predisposizione del documento da
parte della Giunta, entro il 30 giugno, e dell'esame in Consiglio,
entro il 30 settembre, al fine di garantire un congruo numero di
giorni per la predisposizione del bilancio, alla luce delle
indicazioni emerse e approvate nel PREFIN;
Preso atto che il Piano regionale Economico e Finanziario
2006-2008 è stato approvato dalla Giunta il 21 settembre u.s. ed è
stato iscritto all'ordine del giorno del Consiglio del 23 e 24
novembre e rinviato alla discussione del Consiglio del 5 dicembre,
con un ritardo di oltre due mesi rispetto alle indicazioni della
legge regionale;
Considerato che nel frattempo la Giunta regionale ha
provveduto a predisporre il bilancio annuale e pluriennale della
Regione, documento che sarà esaminato nella attuale seduta del
Consiglio, in concomitanza col PREFIN;
Atteso che il ritardo con cui si porta il PREFIN all'esame
del Consiglio, vanifica di fatto il senso di tale Documento
Programmatorio, in quanto sono già state approvate nel Bilancio le
assegnazioni di risorse che, come recita il comma 3 dell'articolo 2
della succitata legge regionale, avrebbero dovuto essere definite
alla luce delle indicazioni di pianificazione strategica contenute
nel PREFIN;
Nel ribadire
- l'importanza del PREFIN quale strumento di programmazione
economica che può consentire un momento di dibattito politico delle
scelte da tradurre poi nel bilancio regionale;
- la necessità che tale documento contenga significativi dati
dettagliati sulla situazione socio-economica della Regione, da cui
solo possono scaturire tendenze da potenziare ed elementi di
criticità da correggere, indicazioni chiare ed esplicite delle
priorità da perseguire e delle relative risorse da assegnare nei
vari ambiti dell'attività amministrativa, nonché previsioni dei
tempi in cui perseguire gli obiettivi indicati;
Il Consiglio regionale
Sottolinea
i ritardi con cui il Governo regionale ha messo mano
quest'anno al PREFIN che
- rendono totalmente ininfluente il suo passaggio in
Consiglio;
- impediscono nei fatti ai consiglieri di esercitare il loro
ruolo propositivo rispetto alle scelte da operare nel
bilancio;
Impegna
La Giunta regionale, nella predisposizione del PREFIN
2007-2009,
- a rispettare i tempi indicati in legge,
- ad arricchire il documento di ulteriori dati descrittivi
della realtà socio-economica,
- e a declinare in termini chiari ed in tempi precisi le
priorità del Governo regionale.
F.to: Squarzino Secondina - Riccarand - Curtaz - Lattanzi -
Frassy - Comé - Stacchetti - Viérin Marco - Lanièce - Tibaldi - La
Torre - Salzone - Lavoyer
Presidente - La parola al Consigliere Lattanzi.
Lattanzi (CdL) - Abbiamo sottoscritto l'ordine del giorno, che
le è stato appena consegnato, Presidente, e vorremmo dare anche una
motivazione all'Assessore, che si è prodigato nell'illustrarci
questo "POSTFIN", nel senso che chiamarlo "PREFIN" è veramente cosa
ardua. Un "PREFIN" dovrebbe prevedere una finanziaria, questo
arriva praticamente dopo e diventa difficile chiamarlo "PREFIN"...
è un "PRE-FINTO" sì... D'altronde noi su tale documento avevamo già
espresso, unici in quest'aula... purtroppo per noi, ma anche per
voi perché, se ci aveste ascoltato, evitavate di fare delle brutte
figure... quando con la legge istitutiva del "PREFIN" voi avete
tentato di convincerci che era cosa buona e giusta avere un momento
di riflessione sull'andamento del programma di legislatura annuale
che prevedesse l'allocazione delle risorse sui vari obiettivi
strategici... già in quella sede i miei colleghi intervennero in
maniera molto chiara dicendo che stavamo tentando di copiare una
delle cose che a livello nazionale più ci fanno schifo, cioè quel
maledetto "DPF", di cui tanto si parla e, purtroppo, questa Regione
è nota per copiare le cose peggiori del livello nazionale, mentre
poche volte riesce a suggerire cose migliori. Il "PREFIN" - o il
"POSTFIN" - di oggi è l'esempio di quanto le persone con i
comportamenti dimostrino di quanto credono alle parole che dicono.
Oggi a pranzo con mio figlio parlavamo della valutazione dei
comportamenti delle persone, mi sono permesso di dargli un
suggerimento: non credere a quello che dicono le persone, guarda
quello che fanno e, se oggi dovessi guardare cosa sta avvenendo in
questo istante, cioè un Assessore alle finanze che porta un
"POSTFIN" prima della finanziaria che arriva dopo, dovrei dedurre
che o non ci credeva quando ha proposto la legge istitutiva del
"PREFIN", o non ci ha creduto durante, o ha dei problemi a gestire
la sua struttura, perché è evidente che ci sono o delle
manchevolezze di volontà politica, o delle manchevolezze di
competenza professionale (con riferimento ovviamente
all'Assessorato).
Questo documento, che ci è costato qualche decina di migliaia di
euri - plurale "majestatis" -, non dà ragione all'illustrazione che
l'Assessore ne ha appena fatto. Sui tempi ha cercato di spiegare,
ma non c'è riuscito. Lei può ben raccontarci che il 30 giugno era
la data giusta, ma voi siete arrivati comunque il 9 settembre...
siamo al 5 dicembre, cosa avete fatto voi dal 9 settembre al 5
dicembre non lo sappiamo. Abbiamo visto il "PREFIN" in Commissione
solo qualche ora prima che arrivasse la finanziaria e non sono le
Commissioni che hanno posticipato, perché noi l'abbiamo vista una
volta e mezzo questa "cosa", perché poi abbiamo cominciato a
parlare della finanziaria, che poco ha a che vedere con tali
parole. Se qualcuno avesse avuto voglia - come ho dovuto fare io -
di passare qualche sera ad analizzare il "PREFIN" e a sovrapporlo
sulla finanziaria, direbbe: "ma che ci azzecca!" e non poteva che
essere così, al di là di alcune linee strategiche generali che
abbiamo sentito risintetizzate adesso dall'Assessore: la coesione e
la competitività, con un'uscita a piè pari sulla competizione
individuale, perché noi non siamo come gli Americani... purtroppo
per noi non siamo come gli Americani, visto che loro viaggiano ad
un PIL del 4,5% e sono la prima potenza mondiale con 250 milioni di
abitanti! Noi non riusciamo neanche ad immaginarla quella cultura
della competizione individuale, perché è più importante in questa
Regione avere una competizione regionale, dove il politico di
turno, lui sì, compete con il bacino elettorale! Nulla a che vedere
con il mondo reale, di cui parleremo domani quando discuteremo
della finanziaria regionale!
La Commissione ha guardato questo documento con grande
superficialità, perché di carta ne gira tanta, l'ultimo pezzo di
carta che parlava di programmi strategici di questa Giunta era in
tale documento chiamato "Integrazione del programma di legislatura
regionale", se anche qui i colleghi hanno voglia di leggersi il
"Libro bianco" delle volontà del Presidente Caveri e della sua
Giunta e le sovrappongono con questo... diciamo che il consulente
da 19.000 euro non ha fatto una grande fatica a fare copia e
incolla! Complimenti per la grafica - non so cosa ci è costata -,
forse qualche casa in più a quelli che sono in mezzo a una strada
era meglio, visto che parliamo di coesione e solidarietà! Siamo
molto bravi a spendere dei soldi su progetti che vanno nei
cassetti, ne parleremo anche in finanziaria; noi eravamo contro
l'istituzione di questo "PREFIN", oggi penso che sia a tutti più
chiaro, perché, se qualcuno si illude che con questo documento si
possa dibattere in termini politici ogni anno delle volontà
programmatiche di legislatura... credo che lo possiamo fare ogni
qualvolta i Consiglieri vogliono discutere dello stato di
avanzamento lavori della Giunta. Non avevamo bisogno del "PREFIN"
quindi per stimolare un dibattito politico su questo argomento,
anche perché gli obiettivi citati nel programma di legislatura e
nel "PREFIN" sono lungi dall'essere chiamati obiettivi. Ricordo che
in un corso di "management" qualche anno fa illustri docenti mi
fecero notare che gli obiettivi sono quelle cose chiare, misurabili
nel tempo e nella quantità; vi sfido a chiamare una sola di queste
paginette obiettivo, se non un insieme di volontà anche abbastanza
pleonastiche. Fra l'altro, ci sono anche degli errori di copia e
incolla nel "PREFIN" - almeno 3 -, perché per rimpinguare il
documento si prendono parti intere di articolato e si trasferiscono
sulla pagina successiva, poi, se l'Assessore vuole, glieli
indico.
Cosa dice il "PREFIN"? Ci svela il "segreto di Pulcinella",
dicendoci che siamo 126 mila abitanti, che la popolazione
invecchia, che abbiamo poca natalità, che abbiamo la longevità più
alta in Italia e fra le più alte in Europa, che abbiamo un numero
crescente di immigrati con il quale stiamo cercando di cooperare
per la loro integrazione. Scopriamo che un terzo delle nostre
attività produttive è terziario non avanzato - nel senso che non lo
vuole più nessuno, ma arretrato -, scopriamo che abbiamo un
rapporto con gli enti locali che è di totale condivisione - e,
guarda caso, non poteva che essere cosi! - delle operatività
strategiche della Regione, non voglio fare polemica perché la
condivisione e la concertazione sono concetti utili
all'amministrare su diversi livelli, ma, quando questi concetti
diventano sudditanza totale, per la quale il Comune chiede i soldi,
come spenderli lo chiede alla Regione, è evidente che abbiamo ampi
spazi di miglioramento. In un passaggio preciso si dà un grosso
ruolo al rapporto della Regione nel CELVA.
Scopriamo poi che il cattivo Berlusconi non ha fatto quello che
era stato, allarmisticamente, dichiarato e cioè che avrebbe
tagliato i soldi all'autonomia speciale della Regione Valle
d'Aosta, ma che dal 2000 al 2004 le risorse sono aumentate da 1,048
miliardo di euro a 1,415 miliardo di euro, con un 41% di aumento
delle risorse. Questo grazie al fatto che l'economia regionale
corre più di quella italiana, sappiamo anche perché corre, lo
abbiamo detto molte volte: abbiamo un PIL che beneficia di una
presenza nella crescita reale di questa Regione, nella presenza
della Regione come motore economico, tanto che per un terzo del PIL
pesa lo sviluppo del turismo e del commercio della Regione e per
quasi 2/3 vi è la presenza massiccia dell'Amministrazione regionale
e del suo potente bilancio. Scopriamo, nonostante le parole
roboanti di approccio "sinistrorso" alla finanziaria, che anche
questo Governo ha concordato insieme al Governo nazionale la
necessità di porre un freno alle spese che sono crescenti, non solo
per rispettare il Patto di stabilità della norma comunitaria, ma
perché il momento economico per il Paese è difficile, quindi
l'aumento concordato del 2,9% è il limite alla crescita della
spesa, limite alla crescita esponenziale di settori assolutamente
fuori controllo. Basti citare la spesa che questa Regione ha per la
sanità e per il "welfare", con incrementi di spesa del 15% annui
che sono devastanti in qualunque Paese civile (o normale, come
direbbe il compagno D'Alema).
Scopriamo anche che questo modo di approcciare in maniera
manageriale la finanziaria, che purtroppo così non è, ha delle
linee strategiche così suggerite, come suggerisce il Premio nobel
Barro quando dice che il ruolo delle amministrazioni è fondamentale
per lo sviluppo di un territorio; peccato che si omette di dire che
lo stesso Premio nobel dava alle amministrazioni locali e regionali
un ruolo importante nel non impedire la crescita e lo sviluppo del
territorio, quindi parlava di investimenti nel sociale come motore
dello sviluppo, ma aggiungeva nel limite della burocrazia... cioè
l'opportunità delle amministrazioni regionali e locali a limitare
la loro presenza sull'economia attraverso la burocrazia, così come
diceva che l'amministrazione non dovrebbe solo limitare la propria
presenza in economia, ma dovrebbe incentivare l'economia, in questo
contraddicendo quello che l'Assessore ha detto poco fa, quando ha
detto che siamo per la politica della coesione del popolo regionale
e aborriamo la competitività dell'individuo. Bravo! Aborriamola
ancora un po', così quei pochi individui che hanno ancora voglia di
aprire qualche albergo o attività turistica o azienda, o quegli
artigiani che hanno voglia di licenziarsi dalla "Cogne" prendendo
la liquidazione e di aprire un'attività artigianale verranno
disincentivati e allineati nelle liste di collocamento dei concorsi
regionali.
Scopriamo ancora che il Presidente Caveri cambia direttrici
sulle sue attività rispetto al Presidente Perrin e assume non solo
il coordinamento della Giunta, che "ça va sans dire" per un
Presidente della Regione, ma che viene sottolineato come
un'innovazione, ma viene detto che si punta sul federalismo
euro-regionale. Qualcuno mi dovrà spiegare questa strategia delle
euro-regioni, cioè come si pensa di finire di "mungere la mucca
italiana" e si cerca di "mungere la vacca europea"; mi si dovrà
spiegare come una piccola Regione come la nostra in un mondo
europeo pensa di andare a Bruxelles a "puppare" danaro come ha
fatto a Roma fino ad ieri. Se poi qualcuno mi risponderà che la
strategia passa attraverso l'apertura di 2 sedi istituzionali,
Ministero degli esteri dell'Amministrazione regionale valdostana,
dico che, più che andare a cercare dei soldi, stiamo regalando dei
soldi a chi ci conviene lasciare su.
Apprendiamo dal "PREFIN" che il Presidente della Regione pone
particolare attenzione sugli obiettivi di competitività rispetto al
2007-2013 quando sappiamo che una serie di modifiche delle
finanziarie europee andranno a modificare.
Manca totalmente nella paginetta della Presidenza della Regione
la menzione del ruolo della Regione rispetto allo Stato italiano.
Uno Stato italiano che viene citato solo in negativo e, quando
qualcosa viene citato in positivo, se ne dà il merito alla Comunità
europea, dimenticando che il Governo nazionale ha sottoscritto
quegli impegni ed è ancora impegnato a mantenere inalterate le
risorse nonostante le difficoltà del Paese.
Si parla di devoluzione di funzioni regionali agli enti locali,
anche qui in un gruppo misto Regione-CELVA ci sono tali
concertazioni, dove il ruolo strategico delle comunità montane
dovrà trovare un proprio perché. Si dimentica di dire - l'ho
chiesto in Commissione non ho avuto risposta, lo chiedo qui, non
avrò risposta... - che qualcuno ci dovrà spiegare come nei prossimi
5 anni, oltre alle funzioni, si distribuiscono le risorse e
soprattutto il personale, perché la famigerata stratificazione
delle assunzioni - sindaci che assumono, presidenti di comunità
montana che assumono, Regione che assume e devolve funzioni - prima
o poi da qualche parte ci porterà. Abbiamo già sollecitato questo
tema, ci viene risposto che è allo studio la devoluzione delle
competenze e delle risorse per valutare che tipo di impatto avrà,
che i Comuni dovranno assumere risorse umane per gestire quelle
competenze, mentre la Regione sta cercando di convincere i
sindacati ad accettare il concetto di mobilità nel comparto unico,
ma il comparto non c'è, è chiaro che un dipendente regionale non
accetterà mai di diventare dipendente del Comune di Jovençan,
perché il rapporto cambia, a meno che il comparto unico non
presupponga uguali diritti ed opportunità, ma di questo non c'è
traccia.
Vi è una bella paginetta sulle attività produttive e qui
l'Assessore Ferraris - penso lui, a meno che non abbia fatto
qualcuno per lui... - si è sbizzarrito nel copiare il programma di
legislatura, che già molto ci ha preoccupato, perché anche a pagina
35 del "PREFIN" non vi è una sola parola sul cambio di strategia
che sta "affossando" questa Regione, anzi si ribadisce la
continuità della stabilità dell'azione di governo, che sta facendo
fallire il Governo sulla questione economica. Chiudiamo le aziende,
abbiamo disoccupati, ci inventiamo ammortizzatori sociali, dove qui
viene ribadito l'intervento di politica attiva del lavoro; notate
bene, nella politica "attiva" troviamo ammortizzatori sociali,
ammortizzatori sociali, ammortizzatori sociali e questa è la
politica attiva di questo Governo! Politica che è in linea con il
socialismo reale che evidentemente esprime.
Si fa un cenno al risparmio energetico per la diversificazione
delle fonti di energia quando siamo una Regione che produce 3 volte
quello che consumiamo; sarebbe sufficiente cominciare a dare ai
Valdostani l'energia a minor costo, perché, se sul terzo
dell'energia che produciamo incassassimo un po' meno, non
dissesteremmo le casse della Regione, ma daremmo un forte impulso
alle aziende, che potrebbero venire qui, se avessero un'energia a
minor costo, visto che produciamo 3 volte il nostro fabbisogno.
La preoccupazione su tale "PREFIN" quindi è che conferma le
linee di indirizzo di questo Governo regionale, cioè una politica
fallimentare dal costante affidamento degli incentivi agli
investimenti, cosa hanno prodotto? Nulla. Il sostegno agli
interventi di qualificazione e di ampliamento del sistema
infrastrutturale e logistico al servizio delle attività produttive
cosa ha prodotto? Nulla, abbiamo intere aree ristrutturate che sono
totalmente vuote, con i rappresentanti degli industriali che tirano
via delle "bastonate" non senza responsabilità anche loro per quel
che riguarda le infrastrutture di questa Regione, che sono talmente
care da essere fuori mercato anche per gli imprenditori
valdostani.
Scopriamo che ci sarà un'attuazione puntuale del sistema di
valutazione della legge n. 19/2000, articolo 18, e che verrà
costituita una commissione di lavoro composta di esperti italiani e
francofoni - fantastico! - con i rappresentanti dell'IRRE, della
VDA, dell'Università... per definire scopi e ipotesi organizzative
della struttura regionale. È una meraviglia, non vediamo l'ora di
vederla questa commissione, di vedere quanto ci costa e cosa
riuscirà a produrre l'ennesima commissione di studio
sull'organizzazione della macchina regionale! Siete
stupefacenti!
Abbiamo una ricognizione delle necessità edilizie per le scuole
superiori di Aosta, come se non lo avessimo fatto centocinquanta
miliardi di volte! Siamo cioè all'anno zero, abbiamo bisogno di
mandare fuori qualcuno che faccia una ricognizione delle scuole
superiori di Aosta al fine di elaborare un piano di intervento e il
proseguimento delle strutture già programmate. Sul proseguimento
delle strutture già programmate lo studio è già stato fatto,
scopriamo che non lo abbiamo ancora finito, ma che bisogna fare un
altro studio per capire bene quali sono le nuove necessità.
Salto a piè pari, così la risparmio, Assessore Charles, la
cultura perché l'elenco delle cose da fare è lo stesso da 20 anni,
non lo commentiamo più perché abbiamo la nausea. Il parco
archeologico di Saint-Martin è lì dal 1969 e non si è messo un
centimetro da quando governate questa Regione... anzi dal 69 prima
di Cristo è lì!
Abbiamo bisogno dell'ampliamento dell'Ospedale; ecco
sull'Ospedale abbiamo dato la nostra disponibilità a fare una
valutazione, che è una valutazione tardiva evidentemente. Non
voglio dare la colpa all'Assessore alla sanità attuale, perché i
suoi predecessori non hanno certo brillato per velocità, perché che
non si voleva l'ospedale nuovo lo dite da 15 anni e vi siete sempre
impegnati nella riorganizzazione strutturale dell'esistente. Adesso
da un paio di anni nasce la volontà di far venir meno
quell'aberrazione di parcheggio provvisorio straordinario diventato
ordinario che è di fronte all'Ospedale, all'epoca il Consigliere
Frassy ed io eravamo in Consiglio comunale a votare contro
l'istituzione del parcheggio a tubi, che distrugge i paraurti e fa
ricchi gli extracomunitari e i carrozzieri... quando dicevamo:
"quel parcheggio se lo mettete lì, passeranno altri 10 anni
prima che si possa ragionare sull'eventuale ampliamento dell'ala
est dell'Ospedale"
. Ci disse l'allora Sindaco chirurgo Thiébat
che con un'operazione "chirurgica" quel parcheggio straordinario
sarebbe rimasto pochissimo tempo, spiegandoci che i 300 milioni che
si spendevano per mettere su quei tubi - diventati poi 600 - erano
una cosa... noi votammo contro perché dicemmo:
"se mettete il
parcheggio in tubi provvisorio, non si ragiona più
sull'ampliamento"
. Era il 1995, siamo nel 2005, sono passati
esattamente 10 anni, adesso possiamo cominciare a ragionare su
questo ampliamento. Ci ragioniamo, è nel programma, è comparso
quasi improvvisamente e ne prendiamo atto; ho cercato nel programma
regionale di inizio legislatura, non c'era, è comparso adesso.
Finalmente qualcuno ci ha "messo la testa sopra" e ne diamo
atto.
Abbiamo poi un paragrafo, dove si dice, a pagina 40:
"soddisfacimento di bisogni connessi ad interventi
strategici"
; cosa vi aspettate? Due pagine? Fermi lì. Tre
righe:
"identificazione e programmazione, nonché la
realizzazione e il monitoraggio di opere di rilevante interesse
regionale connesse ad interventi strategici orientati a sostenere e
incrementare lo sviluppo economico-sociale e di tutela e
riqualificazione ambientale della Regione"
. Se uno dice: ma
cosa? C'è un altro paragrafo... due pagine addirittura... questo
paragrafo che ci azzecca? Di questi commi ne abbiamo pieno il
"POSTFIN", lo chiamiamo "POSTFIN" da oggi? Tale post-finanziaria è
piena di tali cose e denota l'interesse per costruire questa
"cosa", cioè fare un'impaginazione grafica rapida che potesse
anticipare la finanziaria, ma non c'è riuscito... sul turismo è
bellissimo, perché sembra di essere sempre all'inizio, da quando
sono qui, ogni volta che arriva una finanziaria, si inizia un
percorso nuovo e questa volta tocca all'Assessore Pastoret iniziare
la novità. Questa maggioranza è straordinaria, perché voi dite
dell'Onorevole Berlusconi, ma voi siete meglio! È meglio venire qui
e imparare da voi, perché come comunicate voi non comunica nessuno,
neanche Stalin riusciva! Voi riuscite ad ogni cambio di Assessore
ad aprire la porta dell'ufficio dell'Assessorato del turismo, dare
"aria all'ufficio" e dire: "Signori, cambiamo i quadri, adesso ci
sono io e quello che è stato fatto prima non mi interessa".
Stavolta è il Presidente ad aver sbagliato, nel senso che quello
che è stato fatto prima lo aveva fatto l'Assessore Caveri, che
adesso è Presidente. Qui c'è un refuso spettacolare, non vorrei che
ti coinvolgesse, Ennio, toglilo perché nell'ultimo capoverso a
pagina 41 ci sono "papale papale" 4 righe e si è infilato per 2
volte... ripetiamo sempre le stesse cose, tanto non sappiamo bene
cosa dire. A parte il fatto che è stratosferico vedere come il
turismo - che poi vedremo in finanziaria di quanti soldi beneficia
- abbia una paginetta, eppure è l'azienda motore di sviluppo e
anche l'unica prospettiva che abbiamo, che porta il 60% del PIL
reale, quello dei 9/10, cioè quello dei 9/10 arriva dal turismo e
annessi.
Al di là delle valutazioni sulla finanziaria, ma almeno a
livello di parole... so che non l'ha fatta l'Assessore Pastoret
tale paginetta, vogliamo far finta di credere che il nostro futuro
in questa Regione fra una decina di anni potrà essere di una
Regione nel cuore dell'Europa, che possa diventare meta ambita, non
dico di tutto il mondo perché non ci interessa neanche, come diceva
il Presidente Caveri, bisogna segmentare il mercato e targhetizzare
i clienti che ci interessano, non possiamo fare il turismo di
massa. Anche se molte delle attività di promozione turistica sono
di massa purtroppo e infatti c'è il turismo sociale, facciamo gli
ostelli per quelli che arrivano con lo zaino... va tutto bene, ma
anche qui vi sono 4 capoversi,
"turismo e sua
qualificazione"
, 5 righe;
"riorganizzazione del sistema
turistico"
, cioè fuori le AIAT, 3 righe e
"potenziamento del
settore turistico"
6 righe. Nello spazio di un quarto di pagina
abbiamo risolto l'obiettivo strategico dell'industria primaria
della Regione, unica opportunità che i nostri figli hanno di poter
avere ancora il "welfare"... la sanità, il sociale in un contesto
che, se è visto con miopia, è quello dei prossimi 3 anni, se visto
con lungimiranza, è 2007-2011-2013. Lo sto già spiegando a mio
figlio, dovrebbero dirlo nelle elementari, cosa succede per la
Valle d'Aosta nel 2007-2011-2013: riforma federale, federalismo
fiscale, ognuno per sé e Dio per tutti... il mondo sta andando in
quella direzione, altro che la coesione sociale e la competitività
regionale! O ci diamo una sveglia sui settori strategici di nostra
competenza o aspetteremo che da Bruxelles arrivino i finanziamenti,
e non arriveranno! Su "La Stampa" di stamani avete letto la
posizione di Blair, attuale Presidente della Comunità europea?
Tagliano 25 miliardi di euro al bilancio dell'Europa, non ce n'è,
"trippa per i gatti" non ce n'è più"! Altro che mettere
l'Assessorato degli esteri a Bruxelles per tentare di "puppare"
qualcosa ancora, che forse Roma non ci darà più! Altro che
atteggiamento strategico di politica istituzionale! Ma almeno
leggiamo i giornali! E noi ci presentiamo con il "PREFIN" che
prevede che le nostre finanze dipenderanno in prospettiva dalla
coesione sociale, quindi battere cassa a Roma se ce n'è, altrimenti
battere cassa a Bruxelles, ma guardate che Bruxelles ha i portoni
di cemento armato!
C'è un bellissimo passaggio:
"definizione delle strategie
2007-2013 dei fondi strutturali"
. Chiesi 5 anni fa se era
possibile fare uno studio sull'impatto che il federalismo e
l'Europa hanno sulle risorse regionali e sulle opportunità di
investimento strategico; assolutamente sì, mi si disse, un po' di
consulenza non si nega a nessuno. Venne fatto uno studio che è
sparito! Purtroppo quello studio, che ho avuto modo di leggere solo
di sfuggita, diceva cosa si doveva fare per mantenere gli attuali
livelli di benessere in Valle d'Aosta ma, siccome non era in
coerenza con gli assetti finanziari di questo attuale Governo,
venne accantonato. Se riuscissimo ad averne una copia, visto che lo
ha pagato la Regione, saremmo ben contenti.
Abbiamo poi un paio di begli schemini sulla sintesi del
programma strategico, abbiamo la sintesi su come si costruirà il
bilancio - peccato che questo è già stato costruito prima che
arrivasse il "POSTFIN" -, abbiamo interventi in materia sociale che
ripeto essere una "bomba esplosiva", perché abbiamo la popolazione
fra la più vecchia in Europa e la natalità più bassa, nessuno si
chiede chi pagherà la pensione a noi stessi, abbiamo già un deficit
pensionistico regionale che viene totalmente coperto dallo Stato e
dal 2011 non sarà più così e, a meno che non vogliamo andare a Roma
dicendo che siamo una zona disagiata, è difficile che avremo la
solidarietà delle altre Regioni, che oggi ci vedono come quei
privilegiati che hanno buoni benzina, mutuo per la casa, tutto
pagato, quando noi sappiamo che tutto questo si ritorce contro di
noi con un utilizzo smodato della benzina e delle auto, ma va bene
così.
Mi fermo qui, ce ne sarebbe da dire sul "PREFIN", ma come si fa
a parlare di questo documento se dobbiamo già "mettere la testa"
sul bilancio e non vediamo l'ora di sentire l'Assessore
Marguerettaz che ci fa vedere come tale "POSTFIN" "sale" sul
bilancio e ne detta i capitoli di spesa. Io ci ho provato, non ho
la sua competenza, Assessore, ma non ci sono riuscito, mi aspetto
che lei riesca nella sua relazione e nel dibattito che seguirà a
spiegarmi dov'è questo "PREFIN", che non condividiamo neanche nei
suoi contenuti, perché sono da socialismo reale. È comodo fare il
socialismo reale con i soldi degli altri, più difficile farlo con i
soldi propri e lì ci aspettiamo al varco... purtroppo anche i
nostri figli. Questo "PREFIN" non serve, non serviva lo avevamo già
detto, perdiamo del tempo, perdiamo dei soldi su situazioni che
dovrebbero essere molto chiare; sarebbe sufficiente che il
programma di legislatura fosse discusso una volta all'anno e non
abbiamo bisogno del "PREFIN" per discutere le linee strategiche del
Governo, che dovrebbero essere in questo documento. Come dicevo a
mio figlio, noi le persone non dobbiamo giudicarle per quello che
dicono, dobbiamo giudicarle per quello che fanno e noi il giudizio
su di voi lo abbiamo già dato un po' di anni fa.
Président - La parole au Conseiller Comé.
Comé (SA) - Non oso pensare se l'anno scorso il collega Lattanzi
avesse votato a favore di questo "PREFIN", perché, pur votando
contro al "PREFIN", lo ha "vivisezionato" e gli ha addirittura
cambiato il nome: da "PREFIN" a "POSTFIN", il che condivido
pienamente. Anche il nostro gruppo ha sottoscritto l'ordine del
giorno che è stato presentato all'attenzione di questo Consiglio,
ma non vogliamo entrare in merito al "PREFIN", non faremo nessuna
analisi proprio perché, dopo aver sentito dei colleghi che hanno
detto che il "PREFIN" ha avuto dei costi, quindi si è sprecato del
denaro, io dico che, se dovessimo entrare nei contenuti del
"PREFIN", oltre che aver sprecato del denaro, sprecheremmo anche
del tempo; pertanto da parte nostra non ci sarà un'analisi sui
contenuti del "PREFIN".
Vado solo a motivare il perché abbiamo sottoscritto l'ordine del
giorno. Noi lo scorso anno, quando per la prima volta fu preso in
esame il piano regionale economico finanziario, quasi tutte le
forze - tranne "La Casa delle Libertà" - accolsero tale documento
con un discreto entusiasmo. L'Assessore stesso nel suo intervento
di presentazione con grande enfasi dipinse tale documento come
svolta epocale. Per la prima volta si riusciva ad anticipare un
dibattito politico, quindi i Consiglieri stessi con l'introduzione
di tale documento potevano dare un contributo per definire le linee
programmatiche, che poi erano inserite nei numeri del bilancio. Un
bilancio che per sua stessa natura è un bilancio rigido, che non
consente pertanto delle riflessioni di tipo politico. Vi era la
possibilità di avviare un confronto in quest'aula prima di
discutere il bilancio. Il "PREFIN" dello scorso anno, essendo stato
licenziato a fine agosto, è stato definito dall'Assessore stesso,
che aveva richiesto una comprensione all'aula, come un documento
che ha in sé tutti i limiti per le ristrettezze di ragionamenti
dovuti ad un confronto di un solo mese:
"credo possa essere
l'occasione per fare alcune riflessioni, che servono a mettere a
punto un'attività affinché nel 2005 si possa arrivare ad approvare
un "PREFIN" rispondente alle aspettative di ognuno"
.
Come tutti sanno, il "PREFIN" nasce dalla legge n. 13 del luglio
scorso, dove vengono giustamente definiti i tempi per la
predisposizione di tale documento dalla Giunta e i tempi per
l'approvazione in Consiglio. Tale lasso di tempo fra la
predisposizione e l'approvazione era stato inserito affinché si
permettesse ai Consiglieri di presentare una serie di
considerazioni e di proposte. Capite bene che tali considerazioni e
tali proposte formulate oggi in Consiglio sono puro esercizio di
stile e niente più. Tale intendimento nobile che l'Assessore lo
scorso anno faceva suo... quest'anno, per una mancanza sua e del
Governo, che non hanno rispettato la legge regionale, noi siamo qui
ad esercitare solo la nostra oratoria, ma senza poter dare un
contributo fattivo per migliorare tale documento che traccia poi le
sorti della nostra Regione. Siccome tutti qui abbiamo a cuore lo
sviluppo della Valle d'Aosta, al mese di settembre ci saremmo
sentiti di esprimere i nostri pareri e le nostre indicazioni;
questo oggi è stato purtroppo negato.
Ho sentito il Presidente Caveri, quando a Palazzo Chigi è stato
invitato ad esprimere una sua valutazione sulla legge finanziaria,
in particolare sulla ricaduta di quest'ultima sulla Valle d'Aosta,
esprimere un giudizio negativo e critico, lamentando poco rispetto
avendo ricevuto il testo in grande ritardo. Vorrei ricordare per
correttezza che anche a livello statale vi è stato un cambio della
guardia, quindi invito il Governo e l'Assessore competente a non
fare in Valle quello che il Governo nazionale fa in Italia.
Presidente - La parola al Consigliere Salzone.
Salzone (FA) - Anch'io non entrerò nel merito del "PREFIN",
perché è evidente che i vari temi affrontati saranno fonte di
discussione domani in sede di discussione del bilancio. Un giudizio
a freddo è che per noi risulta un semplice documento che fa
l'elenco delle cose che già sappiamo. Parla dell'invecchiamento
della popolazione, degli stranieri, dell'età media della
popolazione, della vivibilità della nostra Regione, fa un cenno
all'occupazione, parla della valorizzazione del patrimonio
immobiliare, della realizzazione del digitale di cui verremo a
discutere quando sarà ora, del patrimonio culturale, eccetera. Fra
l'altro, il suo tono, così serio quasi da docente universitario,
che non la contraddistingue peraltro, è evidente che era dettato
più dalla consapevolezza di sapere di portare un documento fuori
tempo massimo che non interessa più nessuno, perché la vera
discussione sarà domani, ma probabilmente è uno strumento che forse
questa maggioranza non ha ritenuto utile. La collega Squarzino
infatti ha detto nel suo accalorato intervento che è una
discussione accademica; a me sotto certi aspetti questo pare più il
"teatrino" della politica, perché di serio oggi in tale documento
non c'è nulla. Lei nel suo intervento qualche passaggio
interessante lo ha fatto quando ha detto che nel cuore del
documento c'è la visione di una società in cui al centro ruota la
famiglia: un'espressione importante e condivisibile senz'altro.
Anche se questo documento è stato portato fuori tempo massimo,
avremmo voluto vedere argomenti forti, importanti, strutturali;
quando lei ha citato la famiglia mi aspettavo che ci fosse in tale
documento qualcosa di importante, come ad esempio il problema della
casa. Pensi che ne parla perfino l'Onorevole Berlusconi, lo ha
capito perfino lui, che non credo abbia nella sua mente un impegno
così forte in un settore che non è certo il suo; siamo riusciti su
questo argomento - poi ne parleremo domani - a non mettere nulla!
Non c'è niente! Probabilmente, quando vedete qualche piccola cifra
che parla di edilizia economica popolare, magari pensate: "qui
l'Assessore ha messo dei soldi per l'edilizia sovvenzionata".
Macché! C'è qualcosa che fa riferimento ancora alle vecchie
cooperative, ma per i poveri non c'è niente! In questo documento di
interventi importanti di ammortizzatori sociali per le povertà non
c'è niente, zero!
Questo era un documento che era stato acclamato come lo
strumento indispensabile per formulare tutti gli anni... che
consentisse di pianificare gli interventi di rilievo nel bilancio
pluriennale della nostra Regione. Infatti, così come predispone la
legge n. 13/2004, si dettano i tempi della predisposizione del
documento entro il 30 giugno da parte della Giunta. Non abbiamo
capito quali sono stati i motivi che non vi hanno consentito di
approvare questo documento entro la data prefissata, mi pare di
capire che non vi sia la volontà politica. Devo dire che nei
corridoi del Palazzo ho più volte sentito dire da parte di
esponenti di tale maggioranza che questo è un documento che non
interessa più di tanto. Credo che con l'ordine del giorno firmato
anche dalla nostra forza politica, dove vi chiediamo per il futuro
di rispettare i tempi, di dare degli indirizzi più precisi e delle
argomentazioni importanti, dovrete esprimervi e dirci se questo è
un documento al quale vogliamo fare riferimento per il futuro,
perché tale legge è stata bene accolta da noi dell'opposizione,
sembrava davvero una cosa importante che potesse consentire a tutti
noi, ma anche alle organizzazioni sindacali, agli imprenditori, di
discutere, non dico attorno allo stesso tavolo, ma nelle diverse
sedi e fare proposte concrete che potrebbero essere utili a questa
maggioranza.
Credo che uno dei segnali forti che vi è arrivato, sia per
quanto riguarda questo documento, sia per la finanziaria, dalle
organizzazioni sindacali e imprenditoriali e da noi stessi è
proprio questo fatto: che voi abbiate un metodo non condivisibile,
quasi di arroganza nei confronti delle parti interessate, cioè voi
presentate un documento senza avere un confronto aperto nei tempi,
ecco perché dico che il "PREFIN" doveva essere presentato nei tempi
giusti...
(interruzione dell'Assessore Marguerettaz, fuori
microfono)
... non c'è solo il Patto di sviluppo. Non avete sentito i
sindacati cosa vi hanno detto? Ma ve lo diciamo anche noi, perché
non abbiamo potuto discutere in Commissione il "PREFIN"... non
abbiamo discusso dei problemi forti e pesanti esistenti in questa
Regione, voi ve li siete scordati i problemi importanti! Questo mi
pare di poterlo dire con franchezza. Su certe cose sembra che vi
mettiate "il salame davanti agli occhi" e proprio non le vediate;
mi pare di assistere a quel "teatrino" che avviene a livello
nazionale, dove voi rappresentate il "Governo Berlusconi"! Ecco
perché ritengo che nel metodo non ci siamo, non siamo assolutamente
d'accordo e l'ordine del giorno che abbiamo firmato spero vada
nella direzione di far vedere anche a voi una strada che ci
consenta di utilizzare tale documento nella maniera più
opportuna.
Presidente - La parola al Consigliere Cesal.
Cesal (UV) - Vediamo se dopo le diverse critiche al metodo
riusciamo ad entrare nel dettaglio del documento, eventualmente
facendo delle proposte per verificare se potremo ottenere la
convergenza su alcuni argomenti importanti. Credo che in effetti il
"PREFIN" potrebbe rappresentare uno dei documenti di programmazione
più importanti nella vita politico-amministrativa di questa
Regione, il momento per discutere dei temi più qualificati, quelli
soprattutto di più ampia prospettiva. È pur vero che la discussione
dovrebbe avvenire nei tempi e secondo i modi programmati. Capisco
anche che l'anno che sta per volgere al termine è stato uno dei più
travagliati nella storia del nostro Consiglio, malgrado tale
ritardo, ritengo di poter apportare al dibattito anche il mio
modesto contributo, per non rendere questo passaggio inutile, anche
se può essere considerato fuori tempo massimo. Dal mese di gennaio
d'altronde, con la discussione che si è sviluppata a seguito del
Consiglio monotematico sulla situazione della crisi industriale
economica della bassa Valle, ben pochi sono stati i confronti veri
di dibattito e di proposta che ci hanno permesso di uscire dalla
quotidianità, dal problema impellente, dalla situazione incalzante,
dalla necessità di approvare velocemente una qualsiasi legge.
Ritengo quindi che il "PREFIN" sia un momento importante di
dibattito, di proposta e anche di critica, il tutto tenendo conto
della scontata scenografia, coreografia maggioranza-minoranza.
La situazione di difficoltà in cui ci dibattiamo dovrebbe però
indurci a riflettere, a ragionare anche dai comodi schemi
consolidati del rapporto maggioranza-minoranza. D'altronde lo
sappiamo da sempre, la critica è molto più facile della proposta,
ma in questo periodo di crisi economica, il più lungo del
dopoguerra, la discussione dovrebbe servire ad individuare un
percorso unitario il più possibile, cercando di mettere a servizio
della collettività il nostro impegno, le nostre intelligenze, le
nostre esperienze, la nostra conoscenza delle problematiche reali,
indicando rimedi e terapie che abbiano la possibilità di
concretizzarsi, senza aprire il solito "libro dei sogni", senza
utilizzare le frasi ad effetto che spesso attirano l'attenzione
mediatica in sede di dibattito, ma poi in concreto non offrono
alcun elemento per risolvere le criticità latenti. Non credo poi
che serva a nessuno continuare ad additare la parte avversaria come
l'unica responsabile di tutti i mali che sopportiamo. Non penso
neanche che porti alcun vantaggio alla nostra comunità passare
delle giornate intere in questa sala a disquisire sui massimi
sistemi, proporre improbabili soluzioni, lanciare "anatemi" a
destra e a manca, dimenticando la nostra fragilità e impotenza di
fronte a dinamiche che sfuggono al controllo delle grandi potenze
economico-industriali: penso allo sviluppo tumultuoso dell'economia
asiatica, all'aggressività della Cina, alla capacità dell'India di
sfornare cervelli e teste d'uomo, figuriamoci se la nostra Regione
con la sua politica può modificare tendenze planetarie così ben
cristallizzate. Ciò non toglie che vi sia la necessità di
utilizzare al meglio tutti quegli strumenti di cui disponiamo.
L'Ente Regione, dopo la riforma costituzionale del 2001, è
diventato l'ente propulsore ed indispensabile per promuovere la
competitività del proprio territorio; in qualche modo può essere
considerato magari in maniera enfatica come il protagonista del
proprio destino. Ritengo che questa nuova prerogativa debba essere
sfruttata appieno, per poter competere a pieno titolo con le altre
realtà territoriali ben più appetibili della nostra. Non possiamo
dimenticare infatti che una regione di montagna, come siamo, sconta
"handicap" fisici e geografici importanti e che solo la ricerca
della qualità e del miglioramento costante, del sostegno
all'innovazione possono aiutare a colmare. Il continuo
miglioramento della sua rete infrastrutturale, non solo come
realizzazione di ponti, strade e acquedotti, ma anche come ricerca
di servizi efficienti, soprattutto in tema di quadri normativi
chiari, quali possono essere lo Statuto, il sistema degli enti
locali, l'organizzazione del personale, la definizione di processi
amministrativi burocratici snelli... è in questa direzione che
dobbiamo puntare, è lì che dobbiamo indirizzare le nostre risorse e
la nostra energia. Direi che questo rappresenta il "core business"
di tale organismo ed è su tali argomenti che vorrei incentrare il
mio intervento di oggi, tenendo conto anche degli incarichi
istituzionali che mi competono. Dobbiamo avere l'effettiva capacità
di incidere se vogliamo creare le condizioni per attivare un
processo virtuoso che favorisca lo sviluppo della nostra comunità,
in effetti l'assenza di prospettiva politica mortifica le tante
risorse intellettuali di cui disponiamo, che, non trovando sbocchi
appetibili in loco, cercano la loro definitiva sistemazione al di
fuori del contesto regionale lasciando scie di malcontento e vuoti
difficilmente rimpiazzabili.
Parlando quindi di infrastrutture non si può non sottolineare
come la revisione statutaria debba rappresentare il primo dei
nostri obiettivi, un obiettivo che va perseguito con determinazione
e caparbietà, in maniera il più possibile unitaria. Ho sempre
sostenuto - e credo in tale principio - che le regole vanno scritte
di comune accordo, sono e continuo ad essere fedele a questa mia
idea e ritengo che fissare delle regole fondamentali certe e il più
possibile condivise, che definiscano diritti, doveri, prerogative e
competenze, in un confronto basato sulla pari dignità con lo Stato
e le sue emanazioni istituzionali, non possa che rappresentare un
nuovo impulso anche alla crescita culturale ed economica di una
comunità quale quella in cui viviamo. L'attuale fase di stallo in
cui siamo bloccati deve essere superata al più presto, indicando
tempi, traguardi, obiettivi e percorsi chiari, in modo da giungere
prima della fine della presente legislatura ad un testo
rappresentativo delle effettive ed attuali esigenze della comunità
valdostana.
Non possiamo poi non continuare a rivendicare il diritto
naturale della nostra Regione ad essere degnamente rappresentata in
Europa, soprattutto oggi, ben sapendo che le grandi scelte sono
sempre più di provenienza comunitaria. Ritengo che in questa fase è
un interrogativo che va posto a tutti i candidati, ad ogni
coalizione politica che si presenterà alle elezioni del prossimo
aprile: è l'impegno ad operare per una revisione della legge
elettorale europea, che deve diventare l'elemento qualificante di
tutte quelle coalizioni che si richiamano ai principi autonomistici
e qualunque collocazione dei nostri Parlamentari a Roma non potrà
prescindere dall'accettazione di questa nostra improcrastinabile
richiesta. Il tentativo di modifica della legge elettorale europea,
che la presente Assemblea ha approvato a larga maggioranza nel
2004, non ha ottenuto nessun riscontro; va ripresa e ripresentata
da tutti.
Perché poi non cercare di ragionare anche sulla legge elettorale
per il Consiglio regionale? Certamente non per rincorrere mode
passeggere come il maggioritario puro, che sembrava rappresentare
fino a qualche mese fa l'unica panacea a tutti i mali del "sistema
Italia", o al proporzionale di ritorno, a cui si è velocemente
convertita l'attuale maggioranza di Centro Destra quando ha
avvertito che essa avrebbe potuto rappresentare un'ancora di
salvataggio per le prossime elezioni. Qualcuno in questa ed in
altre sedi ha già posto sul tavolo questo tema; personalmente lo
ritengo di fondamentale importanza, così come ritengo fondamentale
rivedere i meccanismi che determinano le preferenze e il numero
delle stesse attribuibili a ciascun elettore.
Questi elementi che ho appena citato: revisione dello Statuto,
rappresentatività della nostra Regione in Europa, meccanismi di
selezione della classe dirigente valdostana rappresentano dal mio
punto di vista le infrastrutture di primaria importanza, molto di
più - non me ne voglia in questo caso l'Assessore Cerise - di
qualsiasi altra opera pubblica e possono essere considerate come
base di discussione e di confronto vero, che deve però avvenire
scevro da "incrostazioni" ideologiche, da giudizi precostituiti non
solo fra le diverse forze politiche presenti in Consiglio, ma anche
coinvolgendo la cosiddetta "società civile". Il mancato
scioglimento di questi "nodi" non può che comportare la perdita di
competitività di un sistema che soffre già troppo rispetto alle
proprie potenzialità... e creare un quadro normativo moderno ed
efficiente in linea con i tempi in cui viviamo. Così come non
possono non essere considerati interventi infrastrutturali la
revisione dell'intero sistema degli enti locali, la loro
organizzazione, oggi troppo frammentata, troppo ancorata a logiche
campanilistiche, che rallentano o addirittura impediscono il
naturale evolversi delle comunità di cui sono espressione, in
difesa di interessi e prerogative superate ed anacronistiche.
La riflessione sulle comunità montane, diventate con la riforma
del 1998 enti di gestione, che erogano servizi obbligatori, di gran
lunga più costosi rispetto agli stessi servizi offerti in regime di
libero mercato, non può più essere rinviata. È evidente che la loro
organizzazione, mastodontica e di chiara impostazione politica,
incide in modo sostanziale sulle risultanze di bilancio di tali
organismi; tali costi, che non possono essere considerati come
costi della politica, ricadono conseguentemente sul cittadino
contribuente. Così come non può essere considerata non
infrastrutturale l'organizzazione del pubblico impiego: questo è un
settore ipertutelato, in cui però si annidano inefficienze ed
"incrostazioni" burocratiche inaccettabili. Non voglio certo
generalizzare, perché esistono anche qui delle eccellenze, che però
hanno difficoltà ad emergere in un contesto di appiattimento. La
revisione del comparto relativo al settore del pubblico impiego va
affrontata al più presto senza indugi e condizionamenti.
Insomma, per concludere, rendere competitivo un territorio
significa soprattutto rendere efficiente la sua pubblica
amministrazione. Senza questo passaggio, che non può essere
indolore, non possiamo andare da nessuna parte; possiamo solo
cercare di sopravvivere più a lungo possibile. Il "PREFIN" e il
bilancio in discussione oggi cercano di dare una prima risposta a
tali domande che ho posto, alle criticità che ho cercato di
elencare; credo però che occorra essere chiari e lavorare senza
farsi condizionare da coloro, e sono in molti, da cui la situazione
esistente è considerata come la migliore, che si sono adeguati ad
un sistema che li garantisce, li protegge e li tutela. Anche la
nostra categoria, spesso per pigrizia mentale, teme di uscire dai
facili binari della normalità e non sa affrontare i problemi reali,
perché ritiene che la situazione prima o poi possa evolversi
naturalmente nella giusta direzione e non ha il coraggio di
intervenire in quei settori fondamentali nella vita istituzionale,
temendo di perdere consensi e forse anche qualche privilegio.
Personalmente ritengo che per amministrare una comunità ci voglia
soprattutto coraggio, il coraggio di porsi degli obiettivi, di
perseguirli con determinazione, indipendentemente dalle pressioni e
dai suggerimenti che possono pervenire da più parti. Le riflessioni
che ho cercato di esporre in maniera sintetica in questa sede non
sono né ultimative, né perentorie, sono comunque aperte al
dibattito, alla riflessione e al contraddittorio. Spero anche che
il prosieguo della discussione possa portare ulteriori e maggiori
elementi di incisività al dibattito.
Ho limitato questo mio intervento ad aspetti più propriamente
istituzionali perché ritengo, se sarà il caso, di intervenire
eventualmente in sede di discussione di bilancio sugli aspetti
economici e sociali che investono la nostra Regione. Esprimo
comunque un parere favorevole in ordine al documento che ci è stato
presentato dal Governo regionale, seppure in ritardo, perché
ritengo che contenga delle novità, che cominci ad andare nella
giusta direzione ed anticipo il voto positivo da parte mia, ma
anche da parte del gruppo dell'"Union Valdôtaine".
Presidente - La parola al Consigliere La Torre.
La Torre (FA) - Innanzitutto vorrei tranquillizzare il
Consigliere Cesal dicendo che non so se i risultati che ha citato
nelle sue raccomandazioni potranno essere raggiunti, però si
tranquillizzi: di sicuro non perdete consensi, nel senso che da
quel lato di certo questo tipo di gestione non fa perdere consensi.
Mi auguro anche che le sue raccomandazioni possano essere raccolte
dalla Giunta, trovo che abbia detto delle cose interessanti ed
innovative rispetto al documento stesso del "PREFIN", introducendo
una serie di letture e di valutazioni anche diverse da quelle che
ci sono all'interno del "PREFIN". Mi auguro quindi che le sue
raccomandazioni vengano raccolte e trasformate in azioni da parte
della Giunta.
Tornando a fare un po' di critica, come è giusto per i ruoli che
ci competono, ho sentito prima parlare il Consigliere Lattanzi che
ha fatto una bella battuta:
"questo è chiamato "PREFIN"..."
- ha detto -
"... io lo chiamerei il "POSTFIN""
, voglio fare
anch'io la battuta: io lo chiamerei "FINCHÉ", finché cosa? Finché
dura! Perché è evidente che con tutto tale denaro questo è un
"finché dura", perché è facile immaginare o gestire un'economia con
molto denaro. Mi viene subito da aggiungere che spero che duri
abbastanza, piacerebbe anche a me fare l'Assessore disponendo di
una quantità di denaro come questa, per poter recitare un ruolo
attivo, quindi mi auguro che duri e che duri abbastanza finché io
possa fare l'Assessore e anch'io possa presentare dei documenti
così generosi e soprattutto ricchi ed interessanti di prospettive
per la nostra Regione. Farei quindi subito un plauso a chi lo ha
scritto, perché, se è vero quanto ha detto prima qualcuno che costa
solo 19.000 euro, secondo me è poco, perché ha scritto un mucchio
di cose interessanti. Non so se poi le applicheremo, ma rispetto a
tante altre cose che ho visto scrivere, pagate molto più care,
trovo che qui sono scritte cose interessanti e che 19.000 euro sono
pochi per le cose che vi sono scritte. Bisogna vedere in che modo
riusciamo a "far tesoro" di queste cose, perché apparentemente si
potrebbe tradurre il documento sotto un aspetto filosofico e si
potrebbe dire che il "PREFIN" è quella cosa con la quale o senza la
quale si vive tali e quali e così è, tant'è vero che addirittura i
membri della II Commissione, uscendo il giorno dell'approvazione
del "PREFIN", dissero:
"menomale, abbiamo finito presto, siamo
in tempo per la conferenza stampa sul bilancio"
, il che era
perfetto e concomitante con i lavori, perché ci vuole una
sequenzialità temporale anche nelle cose... partendo da questi
presupposti, che forse possono essere un poco ironici, ma bisogna
alleggerire la tensione, perché lo so che ognuno di noi resta poi
dell'idea che ha... questo è il bello di essere in un Consiglio
regionale e di rivestire ruoli diversi.
Una cosa però mi ha colpito leggendo alcune pagine del "PREFIN",
anzi mi hanno colpito ad esempio nella pagina della pianificazione
strategica due cose: una molto seria, quando c'è un riferimento
all'esigenza di garantire che gli interventi rispondano "in primis"
ad un criterio di equità. Mi pongo la domanda seriamente - e non in
modo ironico -: siamo convinti di operare all'interno della nostra
Regione in termini equi? Siamo convinti che tutto ciò che facciamo,
anche a buon fine, nel senso non certamente pensando del male, ma a
volte inconsciamente... quindi animati da un buon principio, lo
facciamo in termini di equità? Siamo convinti che spalmiamo le
nostre risorse in modo equo? Io su questo, senza muovere accuse a
nessuno, credo che qualche riflessione dovremmo farla, perché, se è
ingiusto non dare a chi ha bisogno, è molto più ingiusto dare a chi
non ha bisogno. Mi pongo allora la domanda: ma forse noi molte
volte spendiamo molti dei nostri denari in direzione di chi non ha
bisogno, dovremmo porci delle domande diverse? Qui c'è scritto: "in
primis", con criteri di equità, e poi è scritta un'altra cosa
significativa: si parla di esigenza di adottare modelli di governo
orientati all'ascolto costante dei portatori di interesse, ma se
non ascoltate noi che in quanto Consiglieri regionali siamo i
portatori di interessi della Valle... ma chi sono tali portatori di
interessi? Io sono un portatore di interessi, rappresenterò poca
gente, ma la rappresento! Anche gli altri che hanno parlato sono
portatori di interessi, ma non mi sembra di avere tutta questa
"audience", almeno io so già che faccio il mio intervento, so già
che dall'altra parte ci sarà un controintervento, ma non mi sembra
mai che qualcuna delle migliori intenzioni venga mai presa in
considerazione. I portatori di interessi allora chi dovrebbero
essere? Nella pianificazione strategica nominiamoli, chi sono? Gli
industriali? Chi sono? Perché i Consiglieri regionali non lo sono,
pur avendone titolo. Il Dott. Barro è già stato citato dal
Consigliere Lattanzi, non dico altro per non prendere tempo.
Il Consigliere Cesal ha citato lo Statuto, questo è un argomento
molto delicato; egli ha detto:
"quest'ultimo anno di questo
Consiglio è stato un anno difficile"
, ma io sono contento che
non abbia vissuto gli ultimi 2 o 3, perché non è che gli ultimi 2 o
3 siano stati meno difficili, io ero Capogruppo in quest'aula e
posso garantire che sono stati momenti molto delicati e difficili.
Si è parlato di Statuto, di grandi riforme, il Consigliere Nicco ne
sa qualcosa e anche lui non ha avuto momenti facili, poi magari
glielo possiamo anche chiedere. Non è che qui prima di tale
legislatura non vi fosse nulla: prima di tale legislatura vi è
stato molto e adesso dobbiamo capire cosa vogliamo fare in questa
legislatura. Questa è una domanda che secondo me si è ben posta il
Presidente, perché credo che bisogna pianificare una legislatura:
una legislatura non può essere un giorno incollato all'altro, non
può essere un "PREFIN" dietro l'altro, non può essere una votazione
alla ricerca di un consenso, ma deve essere un progetto condiviso,
un progetto pianificato, un progetto che deve andare nell'interesse
della nostra popolazione. Questo è il limite di tale "PREFIN", come
è stato detto da altri, e io facevo la battuta ironicamente che si
vive tali e quali; il "PREFIN" è un grande strumento e il merito
dell'Assessore è stato quello di introdurlo come concetto, ma il
limite è stato quello di non usarlo, perché presentato così non ne
ha fatto uno strumento, ne ha fatto una regola. C'è la regola che
bisogna essere in classe alle 8,00? Alle 8,00 sono in classe, ma
non è questo il problema di presentare il "PREFIN" il giorno prima
del bilancio... il "PREFIN" dovrebbe essere quello strumento che
lei con intelligenza ha introdotto, quindi al limite io dico che,
se lei ritiene che questo strumento non abbia più nessuna utilità,
possiamo anche toglierlo. Vivevamo prima uguale, viviamo uguale
adesso, però se c'è, lo applichiamo e lo facciamo funzionare nel
modo migliore; comunque ricordo che è uno strumento che serve
soprattutto alla maggioranza, perché comunque la minoranza non ha
"audience" e il "PREFIN" lo legge, non è che lo condiziona...
(interruzione da parte della Consigliera Squarzino Secondina,
fuori microfono)
... dovrebbe... il prossimo anno, quest'anno no.
Alcuni passaggi che mi lasciano perplesso: la pianificazione
strategica quando si parla del nostro futuro - fra l'altro, è
scritto piccolo e faccio fatica a leggerlo, se si potesse scriverlo
più grande il prossimo anno... -, il superamento delle criticità
storiche e qui viene messo il nostro territorio. È evidente che chi
lo ha scritto non è della Valle d'Aosta, perché il nostro
territorio non è una criticità storica, è la nostra peculiarità
storica, è il nostro punto di orgoglio storico! Il fatto di essere
una "cerniera" in un territorio montano in una realtà come la
nostra di particolarismo e bilinguismo non è una criticità. Io, da
Valdostano, questo capitolo della criticità, in cui si mette che il
nostro territorio è la nostra criticità, non lo condivido. Per me
il nostro territorio è la nostra ricchezza, forse uso il pensiero
antitetico che è quello di fare una forza da ciò che per altri
potrebbe essere una debolezza, ma io ritengo che tale pensiero
viene da ben più lontano di me, non è un pensiero mio; questo è un
pensiero di chi è venuto prima di me, di cui voi siete interpreti e
quindi dite a questo Signore, che non è evidentemente valdostano,
che questa criticità storica del nostro territorio non fa bella
mostra su tale documento.
Vi sono parecchi passaggi su quello che è il costo-beneficio.
Questo è un concetto economico di un investimento e del risultato
che dovrebbe dare; in realtà in Valle d'Aosta non è così,
diciamocelo con onestà, che non possiamo darci questo criterio.
Dobbiamo avere il coraggio di dire che non possiamo applicare tale
criterio, altrimenti sarebbe una bugia, perché dobbiamo investire
nell'agricoltura non pensando ad un ritorno di tipo economico, che
non ci può essere, noi sappiamo che investiamo in agricoltura dieci
per avere un ritorno di due, ma lo facciamo perché abbiamo deciso
di fare così nell'interesse del nostro territorio, della nostra
cultura e della nostra Regione, quindi è inutile che cerchiamo
giustificazioni di tipo economico che non ci fanno onore; ma siamo
fieri di quello che siamo! Ma quale rapporto costo-beneficio... ma
dov'è questo rapporto? Noi crediamo nella nostra agricoltura e ci
investiamo e non vogliamo nessun ritorno, vogliamo che non sia
spopolata la montagna, vogliamo che la montagna mantenga la sua
identità: questo è il beneficio di tale costo che abbiamo, ma non è
un costo-beneficio di tipo economico, che non ci può essere! Perché
allora vogliamo scrivere che siamo animati dal rapporto
costo-beneficio? È sbagliato, non lo condivido, non c'è fierezza in
questo! Competitività... qui si fa molto riferimento alle singole
unità che lo compongono... cioè la famiglia, imprese, enti
pubblici, istituzioni... questo è un elemento su cui la Valle
d'Aosta deve interrogarsi molto, il "PREFIN" dovrebbe farlo non
citandolo come un dato definito come indirizzo, ma dovrebbe farlo
in base ad un'analisi di quello che in realtà accade sul nostro
territorio. Noi abbiamo questo problema della "Finaosta" che non
viene mai affrontato, è un problema che viene costantemente
rinnovato; abbiamo tutti presente le decine e centinaia di imprese
partecipate, abbiamo presente il discorso dell'"INVA." e di come
funziona prestando il suo personale agli enti pubblici, che
noleggia i "computer"... ma come fa un'azienda privata a competere
con le aziende pubbliche o sovvenzionate dal pubblico? Ma non c'è
spazio! Ci vuole "Superman", non basta il Centro sviluppo che fa
quel che può! Come fa un'azienda privata ad emergere? Sì, può
aprire, resistere abbastanza tempo da fare abbastanza debiti, di
modo che la "Finaosta" possa intervenire e renderla partecipe,
questo può farlo, quindi ci deve essere tale capacità di resistenza
negli anni per poter essere partecipata da "Finaosta" e quindi a
tutti gli effetti diventare un'azienda valdostana, perché tu sei
un'azienda valdostana se sei partecipata da "Finaosta" o se ti
metti in condizioni di essere garantito all'interno del percorso...
non possiamo scrivere queste cose... credo che dovremmo cominciare
ad affrontare il discorso su una base di onestà intellettuale,
perché è evidente che le cose si possono dire e si lasciano dire e
in questo caso si lasciano anche leggere. È evidente che le
posizioni maggioranza e minoranza saranno sempre di
contrapposizione o di scontro, però vogliamo affrontare in maniera
intellettualmente aperta i problemi che affronta la nostra Regione,
i problemi degli imprenditori, oppure no? Perché, se non si
comincia a dire che la "Finaosta" è da ristrutturare, che l'"INVA."
molte delle cose che fa non le deve fare, che troppi soldi li
spendiamo in certi modi, che altri soldi devono essere applicati
con dei principi di equità diversi, che gli obiettivi che ci
dobbiamo dare devono essere obiettivi condivisi, ma condivisi -
come diceva il Consigliere Cesal - da tutto il Consiglio e non da
una parte sola del Consiglio! È così che si trova una coesione
molto forte e probabilmente riusciremo a raggiungere gli obiettivi
che ci diamo.
Il "PREFIN", Assessore, può essere due cose: se usato nel modo
giusto e con dei contenuti partecipati e dei contenuti che vengono
realmente dalla somma del lavoro del Consiglio, della maggioranza,
della Giunta e delle forze di opposizione, può diventare uno
strumento strategico per lo sviluppo della Valle d'Aosta ma, se
viene presentato solo perché deve essere presentato e se viene
scritto bene solo perché chi lo ha scritto lo ha scritto bene,
dopodiché non è condiviso, non è partecipato, non è nei tempi e nei
modi giusti, resta quel pezzo di carta con il quale o senza il
quale viviamo tali e quali.
Président - La parole au Conseiller Fiou.
Fiou (GV-DS-PSE) - Al di là dei tempi, su cui si è molto
parlato, credo che il "PREFIN" in questo momento possa essere
discusso soprattutto per come dovrebbe essere fatto, perché
attualmente non ha più la valenza di una discussione preventiva al
bilancio. Vale però la pena di fare alcune riflessioni. Il "PREFIN"
non è un atto risolutivo in sé, ma è il momento di collegamento fra
la programmazione regionale e il bilancio di previsione di un anno
specifico. Non può rappresentare di per sé stesso un "libro dei
sogni", sarebbe inutile se non collegato a qualcos'altro di
risolutivo, e il documento che discutiamo credo stia correndo il
rischio di essere un "libro dei sogni", perché, se guardiamo agli
obiettivi generali che propone, sono belli e indicativi di tutti i
bisogni di una comunità, però sono messi lì, non collegati ad
iniziative operative. Il "PREFIN" è l'occasione per verificare se
la programmazione su cui poggia questa fase di governo della
Regione dà le risposte più opportune alle esigenze della comunità,
è l'occasione per adeguare eventualmente tale programmazione agli
avvenimenti, ai cambiamenti sopravvenuti, è l'occasione per
individuare le priorità su cui puntare nel bilancio di previsione
annuale e pluriennale per adeguare i singoli capitoli di spesa ai
nuovi indirizzi che il "PREFIN" delinea. Ci chiediamo: tutto ciò è
contenuto nel documento che stiamo discutendo? Credo che abbiamo in
mano un documento costruito con cura, che contiene analisi e
percorsi evolutivi della nostra realtà, individua obiettivi
generali a 360°, direi condivisibili in pieno (per questo dicevo
sembra il "libro dei sogni", perché non ci sono i percorsi per
realizzarli). Dopodiché conferma, per i vari settori, la
prosecuzione dei percorsi sin qui tracciati, magari con qualche
correttivo tecnico, ma sono quelli che ereditiamo dall'anno
precedente. Rimane la sensazione che manchi qualcosa; individuo
come carenza di fondo la mancanza di legame con una verifica della
programmazione. In questi ultimi anni sono successe cose
importanti, ci sono segnali di cambiamento che pesano come macigni
sulla nostra realtà, turismo e industria sono messi in discussione
proprio nel loro modo di essere dalla trasformazione dei mercati
internazionali o dall'affacciarsi di nuovi produttori. Le risorse,
pur incrementandosi in valore nominale, faticano a stare al passo
con l'aumento dei costi. La distribuzione delle risorse che
prevediamo non riesce a stimolare nuova vitalità produttiva, ma
direi che riesce ad essere di sostegno solo ad una realtà che
"galleggia". Queste cose dovrebbero stimolare una serie di
riflessioni sul modello di sviluppo, che è alla base del bilancio
che discuteremo domani e del "corpus" legislativo che ne assorbe il
95% delle risorse a disposizione, tutto ciòquindi irrigidisce molto
le nostre possibilità di intervento.
Questo "PREFIN" è omogeneo all'attuale modello di sviluppo,
direi che è quasi l'unica premessa politica possibile all'attuale
bilancio; chi lo ha fatto non aveva ricevuto indicazioni di
cambiamento diverse. Il "PREFIN" è uno strumento che non riesce a
superare le carenze che sono della politica, ciò che fatica a
crescere è la riflessione su un nuovo progetto di sviluppo per la
Valle d'Aosta da qui a 10-20 anni e questo impegno non si risolve
che con un impegnativo dibattito da far crescere nella nostra
comunità, dibattito che coinvolga tutte le forze attive, sociali,
produttive, quelle culturali. Pur avendo sostenuto e sostenendo
ancora l'importanza del ruolo che il "PREFIN" dovrebbe avere almeno
qui dentro, per dare il significato al bilancio previsionale, non
mi illudo più - se mai mi sono illuso in passato - che l'occasione
del "PREFIN" possa essere sostitutiva del dibattito politico ampio
e delle scelte che in esso devono trovare espressione, ma che
devono nascere dalle forze vive della comunità e dalla classe
politica prima per supportare le decisioni che nel "PREFIN" devono
trovare realizzazione.
Président - Est-ce qu'il y a d'autres collègues qui souhaitent
intervenir? Je ferme la discussion générale.
La parole au Président de la Région, Caveri.
Caveri (UV) - Con la giornata di oggi sono 5 mesi che questo
Governo si è formato, quindi siamo ben lieti, essendo ancora dei
"neonati", di accogliere tutte le critiche e i suggerimenti che
vengono dal Consiglio, tanto che non credo vi sia difficoltà ad
accogliere alcuni aspetti dell'ordine del giorno che è stato
presentato, un po' "purgato" di quelle parti più critiche nei
confronti del Governo regionale e magari rimettendo anche le date a
posto, ad esempio, la Giunta ha approvato il "PREFIN" non il 21
settembre, ma il 9 settembre. Vorrei essere molto chiaro prima di
fare invece qualche valutazione più propriamente politica.
Per quel che riguarda la tempistica, forse avremmo fatto bene a
non presentare il "PREFIN", nel senso che abbiamo deciso di
presentarlo per una questione di rispetto nei confronti del
Consiglio: il Governo, dicevo, è nato il 4, l'8 luglio è stato dato
incarico a tale società che ci ha supportato per una migliore
stesura del "PREFIN" e oggettivamente il documento di quest'anno,
dal punto di vista della presentazione del contenuto, è a mio
avviso più efficace di quello dell'anno precedente. Vorrei
ricordare a chi continua a parlare del "PREFIN" come di un oggetto
di dettaglio che questo dovrebbe essere quello che per lo Stato è
il "DPEF" (documento di programmazione economico-finanziaria),
quindi si parla di obiettivi di tipo generale da conseguire nel
periodo. Quindi chi immagina che noi dovremmo dettagliare punto per
punto e giustamente "fa le pulci" ad alcune cose che non ci sono
dovrebbe rendersi conto che la logica è quella di tipo
generale.
Il 13 luglio con l'Assessore Marguerettaz abbiamo avvertito i
Capigruppo che ci sarebbero stati dei ritardi, perché era nato un
nuovo Governo che doveva tarare i propri comportamenti. Avevamo
detto ai Capigruppo che lo avremmo presentato a fine agosto, poi,
apprezzato il fatto che il Consiglio non avrebbe riunito le proprie
Commissioni consiliari se non da metà del mese di settembre,
anziché approvarlo il 25 di agosto, abbiamo preferito approvarlo il
9 settembre. Vorrei ricordare che i termini della legge del
"PREFIN" sono 30 giugno-30 settembre, non esistono solo gli
obblighi in capo al Governo, ma anche in capo al Consiglio, che
teoricamente 3 mesi dopo dovrebbe approvare il "PREFIN".
Abbiamo fatto bene o male a presentare il "PREFIN"?
Effettivamente, avendo cominciato dai primi di luglio, avremmo
potuto dire che i tempi erano scaduti e che lo non avremmo
presentato. Abbiamo ritenuto utile farlo perché il "PREFIN" ha un
senso fino a quando il Consiglio riterrà che abbia una sua utilità.
È un momento che abbiamo vissuto quest'anno come Governo regionale
per riuscire, anche in vista della finanziaria, a fare il punto su
alcuni temi, molti dei quali sono stati rievocati qui e ritengo che
il lavoro svolto sia un lavoro al contempo soddisfacente e
insoddisfacente: insoddisfacente dal punto di vista dell'insieme
dei dati che riusciamo a mettere assieme. Da questo di punto di
vista deriva la scelta che abbiamo fatto nell'"omnibus" di potere
discrezionalmente individuare una figura professionale che diventi
Caposervizio dell'Osservatorio dell'economia presso l'Assessorato
delle finanze, partendo dalle professionalità del vecchio Ufficio
statistica. Credo che da questo punto di vista chiunque di voi
abbia dovuto in occasione di qualche convegno dotarsi di dati e di
proiezioni si è sempre trovato in difficoltà. Noi abbiamo una grave
carenza di dati, non sto qui a dire le ragioni per le quali ritengo
che queste carenze esistano, ma credo vi sia stata una certa
trascuratezza negli anni nei confronti dell'Ufficio statistico che
vorremmo superare. È molto interessante il modello di Trento, ma in
particolare di Bolzano, dove nel tempo l'Ufficio provinciale è
diventato la ramificazione locale dell'ISTAT, quindi c'è
un'interesse maggiore che evita quello che capita in Valle d'Aosta,
dove spesso i criteri statistici che sovrintendono il calcolo di
alcuni dati falliscono per la particolarità del campione
statistico, che è molto piccolo, per cui bastano pochi elementi in
più o in meno per sballare il campione.
Ritengo quindi sia vero quello che si dice nell'ordine del
giorno: che cioè dobbiamo arricchire il documento di ulteriori dati
descrittivi della realtà socio-economica, lo condivido, va fatto,
così come condivido che si debbano rispettare i tempi indicati in
legge. Credo che l'esperienza accumulata in questi mesi ci porti a
dire che forse bisogna rivedere tali date, perché la data 30
giugno-30 settembre paga il fatto della "generale estate", quindi
diventa poi abbastanza irrealistico, perché, purtroppo, il
Consiglio, per tutta una serie di aspetti regolamentari, ha una
lunghissima pausa estiva. Credo che forse dovremmo riflettere
sull'anticipazione di un mese del "PREFIN", immaginare quindi
un'approvazione già all'inizio di giugno per consentire quello che
capita normalmente con il "DPEF", cioè poterne discutere prima
della pausa estiva. Questa è una proposta concreta e credo che si
potrebbe in una breve pausa del Consiglio valutare il fatto di
metterlo come uno degli impegni: anticipare in maniera da
consentire nella pausa estiva, come capita normalmente alla Giunta,
di organizzare la finanziaria.
Dal punto di vista delle priorità e di quella che viene definita
nella legge istitutiva del "PREFIN", che risale ad agosto 2004,
questa idea cioè del piano regionale economico-finanziario, gli
indirizzi per la predisposizione del disegno di legge finanziario
sono indirizzi triennali, perché poi decliniamo la finanziaria nei
3 anni successivi. Credo che quest'anno nel testo che è stato
illustrato dall'Assessore competente degli sforzi migliorativi ci
siano stati. È chiaro che ci siamo anche spinti fino alla
definizione di una sintesi della sintesi, che trovate a pagina 43,
in cui decliniamo in termini abbastanza impegnativi sul triennio
prossimo una serie di cose che devono essere fatte. Si possono
scrivere meglio, esistono degli elementi migliorativi in termini
contenutistici, ma anche in termini di presentazione? Da questo
punto di vista, voglio ripetere che, mentre la finanziaria assume
una valenza nel momento decisionale di un'autorappresentazione di
sé stessa e dei progetti che contiene, che è abbastanza
impermeabile a una serie di discussioni, perché vi sono dei saldi
finanziari, vi è una logica piuttosto rigida nei documenti
finanziari, il "PREFIN" è un documento molto aperto. Mi domando se
questa apertura del "PREFIN" alla fine per gli aspetti modificativi
che avremmo potuto accogliere anche nella discussione in
Commissione... se questi aspetti si siano in qualche maniera
accolti, io lo dico per il futuro, nel senso che...
(interruzione della Consigliera Squarzino Secondina, fuori
microfono)
... l'anno scorso non lo so, io le dico di quest'anno... quando
mi sono presentato ad esporre per la parte che mi concerne, mi
sembra di aver detto che alcuni dei temi che qui riguardano la
Presidenza della Regione sono dei temi che non erano a "scatola
chiusa". Come voi vedete, nella parte di priorità della Presidenza
della Regione ci sono una serie di cose che in questo momento si
stanno già facendo peraltro e che sono sicurezza personale e
protezione civile, analisi e governo dei flussi migratori,
riflessione sul conferimento di funzioni regionali agli enti locali
e poi - perché il tema è da quest'anno - la questione della
programmazione europea nel periodo 2007-2013, che si esaurirà nella
sua fase organizzativa nel 2006.
Prendo atto quindi delle critiche. Ogni critica serve per
migliorare il prodotto e quanto si immaginerà di mettere nei
"PREFIN" successivi, sapendo che il "PREFIN" è uno strumento
giovane, siamo ancora in una fase di riflessione avanzata e ogni
apporto critico è positivo. Personalmente non ho difficoltà,
chiedendo una breve sospensione, a trovare sull'ordine del giorno
degli elementi di unitarietà, non vedo quale interesse potremmo
avere il prossimo anno a ritardare l'approvazione del "PREFIN". Di
quest'anno abbiamo detto. Contesto il fatto che il "PREFIN" non sia
stato condiviso all'interno del Patto per lo sviluppo, lo dico al
collega La Torre: o noi abbiamo dei problemi comunicativi, o nel
Patto per lo sviluppo sono presenti tutti, è una specie di "Messa
cantata", in cui dalle organizzazioni sindacali alle organizzazioni
di categoria ci sono tutti. Con il collega Ferraris stiamo
riflettendo come si farà a rendere più efficace quel patto, perché
questo deve avere momenti più piccoli rispetto a tale logica
assembleare che fa sì che andiamo lì, ognuno fa il proprio
"pistolotto" quasi sempre legato alle proprie tematiche un po'
specifiche, si chiude la cerimonia, arrivederci e ci vediamo al
prossimo Patto per lo sviluppo. Tant'è che il collega Ferraris ha
cominciato a dire:
"perché non creiamo delle commissioni che
possano sortire degli elementi"
, "dalla protesta alla proposta"
per usare un vecchio "slogan" che non piace al Consigliere
Lattanzi.
Quello che vorrei dire è che la discussione odierna è utile e
paradossalmente precede di poche ore o di pochi minuti la
discussione sulla finanziaria. Probabilmente, potessimo tornare
indietro, forse sarebbe stato meglio il 13 luglio andare dai
Capigruppo e dire: "apprezzate le circostanze, non si fa il
"PREFIN" e si passa direttamente alla finanziaria". Personalmente
forse ingenuamente ho ritenuto che uno dei primi atti politici
fosse quello di presentarci ai Capigruppo, chiedendo scusa dei
ritardi che ci sarebbero stati, ritenendo che il "PREFIN" avesse
avuto - perché ricordo bene la discussione che c'era stata - un
certo apprezzamento, che peraltro si ritrova nel testo dell'ordine
del giorno e quindi un apprezzamento strategico. Abbiamo fatto male
ad andare avanti scontando il fatto che abbiamo "cozzato" contro un
ritardo epocale, perché i tempi della scaletta che è stata
predisposta dimostrano che poi lo abbiamo votato in Giunta il 9
settembre e arriva solo oggi. Quindi non si può far finta di
niente: è arrivato drammaticamente tardi a ridosso della
discussione vera che faremo sulla finanziaria. Ne prendiamo atto,
il prossimo anno uno degli impegni che potremmo assumere è quello
di cambiare le date, perché è irrealistica la data del 30 giugno
sull'approvazione del 30 settembre... sapendo che di mezzo c'è una
lunga pausa estiva.
Presidente - Altri colleghi per dichiarazione di voto? Ricordo
che voteremo prima l'ordine del giorno e successivamente il
documento.
La parola al Consigliere Lattanzi.
Lattanzi (CdL) - Ritengo che quello che il Presidente della
Regione ha detto in questo momento sia importante, forse, se mi
consente, l'alibi della "gioventù presidenziale" non è del tutto
accoglibile, nel senso che è vero che lei è da 5 mesi presente in
questa Giunta, ma è stato per 2 anni Assessore nella Giunta
precedente e mi pareva che ne condividesse l'operato. La
giustificazione della "gioventù presidenziale" quindi ha un suo
limite, ma credo che lei abbia con onestà intellettuale accolto
l'invito che il Consiglio in questo caso, perché sono tante le
forze che hanno sottoscritto quel documento... a una gestione
ottimale... noi rimaniamo contrari al documento in sé, certamente
sarebbe opportuno, ammesso e non concesso che la minoranza potesse
partecipare alla definizione del "PREFIN" e quindi alla sua
modifica in sede di dibattito consiliare e quindi ante le ferie
estive, come succede a Roma... proprio perché, alla luce di quello
che il Consiglio approva come linee strategiche, si costruiscono i
capitoli di spesa.
Credo che al di là della dichiarazione di buoni intenti per il
prossimo anno... ripeto: condivido che il "PREFIN" si possa
discutere prima delle ferie estive per poter dare un indirizzo
reale da parte del Consiglio all'impostazione del bilancio, che
questa sia l'ammissione del "guado" in cui si è trovata questa
Giunta e noi non godiamo a dire: "ecco vi abbiamo presi "con le
mani nel sacco"". Semplicemente si tratta di dare coerenza a una
legge che avete votato voi e che oggi non ha trovato la sua chiara
applicazione in tale documento.
Per il resto lei dice che questo "PREFIN" oggi è un documento
più chiaro e leggibile, io mi chiedo - e me lo chiedo ogni volta
che si concede una consulenza esterna - se siamo veramente sicuri
che con le risorse professionali che ci sono in questa Regione,
7.000 dipendenti, non vi fosse nessuno che avesse le competenze per
riorganizzare un documento programmatico, politico-amministrativo e
che gli potesse dare una veste grafica di un certo tipo. Abbiamo
anche la tipografia regionale che lavora molto poco perché si fa
prima a dare in appalto alle tipografie esterne perché
elettoralmente più conveniente, però rifiutiamo la logica
dell'assenza di competenza e professionalità all'interno dei vari
Assessorati per la compilazione di tale documento, che non mi
sembra contenga quelle professionalità così difficili da reperire
all'interno dell'organico regionale. Aprirei su questo una
riflessione, perché c'è una legge che prevede che non si possa far
fare fuori quello che si può fare dentro, quindi, se qualcuno mi
dimostra che tale documento non era fattibile all'interno delle
professionalità regionale, farebbe buona cosa anche per gli enti
che sono chiamati a controllare la gestione delle risorse
finanziarie di questa Regione.
Président - La parole à la Conseillère Squarzino Secondina.
Squarzino (Arc-VA) - Per dichiarazione di voto, ma nel contempo
avrei avuto piacere di esaminare il documento con il Presidente.
C'è stata forse una svista nel non rendersi conto che la
discussione generale era chiusa. Ma, quando la Giunta ha una
volontà di dialogo, si preoccupa di non lasciare chiudere subito la
discussione generale. Una volta che è chiusa, vanno rispettate le
regole che ci siamo dati. Altrimenti se ogni volta le cambiano a
nostro piacimento, non sono più regole, entriamo in una
discrezionalità assoluta, cioè nella vittoria sempre di chi ha il
numero per governare. Detto questo, prendo atto che c'è un errore
materiale, al Presidente del Consiglio chiedo se è possibile
considerare un errore materiale: non
"21"
, ma
"9
settembre"
e poi si potrebbe eventualmente votare comma per
comma, se questo può facilitare la votazione dell'impegno
finale.
Presidente - Tale impostazione mi trova contrario, perché
abbiamo già una volta fatto una votazione di questo genere e nel
deliberato non ci si ritrova più quello che si approva e quello che
non si approva, o un documento è approvato nella sua interezza
oppure no.
La parola al Presidente della Regione, Caveri.
Caveri (UV) - Credo si potrebbe addivenire ad una sospensione di
5 minuti, immaginando una soluzione di questo genere: potrebbe
essere il ritiro dell'ordine del giorno e la sua trasformazione in
una risoluzione, in maniera che, anche se contestualmente non sarà
un ordine del giorno legato al "PREFIN", lo discutiamo dopo
assumendo degli impegni. Ci dovrebbe però essere un eventuale
accordo per la sospensione, perché vi è stata un'ingenuità sul
fatto che l'ordine del giorno è strettamente legato e dopo la
discussione non si può più emendare.
Presidente - Penso sia opportuno fare chiarezza. Il Consiglio è
sospeso per 10 minuti.
Si dà atto che la seduta è sospesa dalle ore 18,30 alle ore
19,09.
Président - Nous pouvons reprendre nos travaux.
La parole au Conseiller Riccarand.
Riccarand (Arc-VA) - Rispetto all'ordine del giorno presentato
dai gruppi di minoranza, è stato raggiunto un accordo, anche con i
gruppi della maggioranza, quindi viene ritirato e per motivi
procedurali viene ripresentata una risoluzione, sottoscritta da
tutti i Capigruppo del Consiglio regionale, in cui si ribadisce il
fatto che non è stata rispettata la tempistica e si chiede un
impegno preciso alla Giunta affinché il prossimo anno la tempistica
venga rispettata e il "PREFIN" venga redatto con alcune
caratteristiche.
Presidente - L'ordine del giorno viene ritirato. Vi ricordo che
prima voteremo il "PREFIN" con gli emendamenti e successivamente
iscriveremo la risoluzione e, se il Consiglio è d'accordo, la
voteremo.
La parola al Consigliere Riccarand, per dichiarazione di
voto.
Riccarand (Arc-VA) - Sul documento nel suo complesso il nostro
gruppo voterà contro, adesso sui singoli emendamenti valuteremo, ma
sul complesso del documento la valutazione sarà contraria, perché
riteniamo vi sia stato un grave errore nella tempistica, un ritardo
che ha vanificato la funzione di questo documento di programmazione
e la sua capacità di incidere sulla predisposizione del bilancio.
Chiaramente avrà inciso nella fase preparatoria, ma il Consiglio è
stato espropriato di questa importante fase di intervento sul
documento di programmazione finanziaria e, di conseguenza, sulla
manovra di bilancio, quindi siamo contrari alla tempistica che è
stata seguita quest'anno.
Come ha evidenziato la collega Squarzino, c'è anche tutto un
aspetto di contenuti di genericità che abbiamo individuato in
questo documento di programmazione finanziaria, quindi il nostro
voto nel complesso sarà negativo. Chiediamo anche, a nome di tutti
i gruppi della minoranza, che il voto finale sul "PREFIN" avvenga a
scrutinio segreto.
Presidente - Se il Consiglio è d'accordo, pongo in votazione
l'atto a scrutinio segreto con gli emendamenti dell'Assessore
Marguerettaz e del Presidente Caveri; do lettura dell'emendamento
dell'Assessore Marguerettaz:
Emendamento
Nelle premesse dell'atto, le parole:
"Fa presente che tale Piano, predisposto dalla Giunta
regionale, dev'essere presentato al Consiglio entro il 31 agosto,
come previsto dall'articolo 5 della medesima legge".
sono sostituite con:
"Fa presente che tale Piano, predisposto dalla Giunta
regionale, dev'essere presentato al Consiglio entro il 30 giugno,
come previsto dall'articolo 2 della medesima legge".
Il testo dell'intero documento viene sostituito dall'allegato
che ne migliora esclusivamente la veste grafica e ne corregge i
seguenti errori materiali:
- alla pagina n. 3, la parola "pianficazione" è sostituita
dalla parola "pianificazione";
- alla pagina n. 13, le parole "alluvionali di ottobre 2001"
sono sostituite da "alluvionali di ottobre 2000";
- alla pagina n. 46: dopo la parola "clusters" è inserito
"(sistema)";
- alla pagina n. 47, la numerazione del 2° capoverso del
paragrafo "interventi di politica attiva del lavoro" attualmente:
"1" è sostituita con "2";
- alla pagina n. 49, la parola "sostengo" è sostituita con
"sostegno";
- alla pagina n. 49, la parola "ASL" è sostituita con le
parole "Azienda USL";
- alla pagina n. 55: alla fine del 1° capoverso la
punteggiatura è errata per una doppia punteggiatura.
Do lettura degli emendamenti del Presidente Caveri:
Emendamento
Alla pagina 32 del nuovo allegato, punto 5.1 (Presidenza
della Regione - Conferimento di funzioni regionali agli enti
locali) al termine del terzo capoverso, sopprimere l'inciso: ",
anche attraverso l'utilizzo, per i costi di gestione, di una quota
delle risorse aggiuntive di finanza locale per l'anno
2006.".
Emendamento
Alla pagina 44, punto 7 (Criteri per la predisposizione della
legge finanziaria - Finanza locale) al primo capoverso, sopprimere
l'inciso: ", oltre a finanziare i costi di gestione delle funzioni
regionali conferite,".
Il Consiglio
Richiamato l'articolo 2 della legge regionale 20 luglio 2004,
n. 13 recante "Disposizioni in materia di pianificazione strategica
della Regione Valle d'Aosta. Modificazioni alla legge regionale 7
dicembre 1998, n. 54 (Sistema delle autonomie in Valle d'Aosta)" in
cui si prevede che per evidenziare le linee della pianificazione
strategica e definire la manovra di finanza regionale per il
periodo compreso nel bilancio pluriennale, la Regione formuli ogni
anno il Piano regionale economico-finanziario (PREFIN);
Visto il Piano regionale economico-finanziario redatto per
l'anno 2006 ed il triennio 2006-2008;
Considerato che tale Piano, predisposto dalla Giunta
regionale, deve essere presentato al Consiglio entro il 30 giugno,
come previsto dall'articolo 2 della medesima legge;
Vista la legge regionale 20 luglio 2004, n. 13;
Richiamata la deliberazione della Giunta regionale n. 2362 in
data 29 luglio 2005 concernente l'approvazione del bilancio di
gestione per il triennio 2005/2007 con decorrenza 1° agosto 2005, e
di disposizioni applicative;
Visto il parere favorevole rilasciato dal Coordinatore del
Dipartimento bilancio, finanze, programmazione e partecipazioni
regionali, ai sensi del combinato disposto degli articoli 13, comma
1, lettera e) e 59, comma 2 della legge regionale 23 ottobre 1995,
n. 45, sulla legittimità della presente
deliberazione
;
Visto il parere della II Commissione consiliare
permanente;
Delibera
di approvare l'allegato Piano regionale economico-finanziario
(PREFIN) per l'anno 2006 e per il triennio 2006-2008.
Allegato
(Omissis)
Consiglieri presenti e votanti: 35
Favorevoli: 19
Contrari: 16
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK