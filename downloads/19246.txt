Consiglio Regionale della Valle d'Aosta - Oggetto del Consiglio n. 2427 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2427 del 6 febbraio 2002 - Resoconto
OGGETTO N. 2427/XI Accertamenti presso la Cogne Acciai
Speciali per il riconoscimento del rischio di amianto.
(Interrogazione)
Interrogazione A conoscenza degli accertamenti in corso allo
stabilimento "Cogne-Acciai Speciali" da parte dell'INAIL di Aosta
in merito al riconoscimento del rischio da amianto;
Constatata l'attesa esistente nei lavoratori che hanno
presentato domanda per ottenere i benefici di cui alla legge 257/92
e alla legge 271/93;
Visto il tempo trascorso dalla richiesta dei lavoratori
interessati;
il sottoscritto Consigliere regionale
Interroga
la Giunta e l'Assessore competente per sapere:
- se è a conoscenza dell'esito degli accertamenti in atto alla
"Cogne-Acciai Speciali", in merito all'esistenza del rischio da
amianto;
- i tempi presumibili in cui l'accertamento potrà essere
definito.
F.to: Beneforti
Président La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE) Su questo tema siamo già tornati alcune
volte: oggi mi limiterò a fare il punto della situazione,
rispondendo alle domande poste dal Consigliere interrogante.
Sono proseguiti gli accertamenti da parte del tecnico incaricato
dell'INAIL, il quale si è messo in contatto oltre che con la CAS,
anche con la Fintecna, che è l’azienda che
attualmente cura le pratiche relative all'ILVA in liquidazione. Il
tecnico INAIL ha provveduto a raccogliere dati e testimonianze
sulla situazione, sia dai responsabili di reparto che si sono
succeduti nei vari periodi dello stabilimento, sia attraverso la
richiesta di una dichiarazione sulla presenza di amianto
all’interno dello stabilimento, che dovrà essere
fornita dalla società Fintecna. Per raggiungere questo obiettivo è
previsto, nella giornata di domani, un incontro fra il tecnico
INAIL e il responsabile del "problema amianto" della Fintecna; non
appena quest’ultimo rilascerà all'INAIL la
dichiarazione del datore di lavoro sull’uso di
amianto, il tecnico dell'INAIL potrà giungere - e i tempi sono
presumibilmente entro marzo - alla stesura della relazione sulla
base degli elementi raccolti, sulla presenza
dell’amianto all’interno della
stabilimento Cogne.
A questo punto sarà possibile, per i circa 140 lavoratori
richiedenti – perché, oggi, questi sono i lavoratori
che hanno richiesto all'INAIL l’intervento - di
procedere ad una sorta di incrocio fra quelli che sono i risultati
acquisiti dalla perizia e dalla relazione del tecnico dell'INAIL e
i curricula dei singoli lavoratori, che attestano il loro permanere
in reparti dello stabilimento in cui è stata accertata la presenza
di amianto.
Ovviamente, questo viene fatto per verificare se in queste
particolari condizioni di lavoro in cui si è trovato il lavoratore
ci si sia trovati di fronte a livelli di esposizione previsti dalla
legge, ovvero sia essere stati sottoposti ad una presenza superiore
a 100 fibre/litro di concentrazione di amianto per un periodo di
dieci anni di esposizione, cosa che consente di accedere ai
benefici contributivi come previsto dalla legge.
Per quanto riguarda poi il piano concordato fra
l’azienda e le organizzazioni sindacali e
l’USL per il monitoraggio del rischio amianto
presente attualmente all’interno dello stabilimento,
questo sta proseguendo secondo i tempi previsti; sono stati
sottoposti ad analisi i filtri dei lavoratori della squadra che
esegue il monitoraggio: in questo caso si è rilevata in un solo
caso la presenza di due fibre/litro. Tenete conto che il limite è
di 100 fibre/litro, quindi direi che la situazione oggi è sotto
controllo.
Per quanto riguarda infine l’ultima questione,
cioè quali sono
"i tempi presumibili in cui
l’accertamento potrà essere definito",
sulla
base dell’incrocio che verrà fatto fra relazione e
situazione lavorativa di ogni singolo dipendente, sarà possibile
avere entro aprile le prime attestazioni. L'INAIL avrà cura di dare
priorità a quei casi in cui il riconoscimento del beneficio -
ovviamente sulla base delle valutazioni tecniche - determina il
pensionamento immediato; di conseguenza, per questi casi, e
successivamente per gli altri, verrà conclusa
l’istruzione della pratica e la pratica stessa verrà
inviata all'INPS per quanto riguarda la parte contributi.
Président
La parole au Conseiller Beneforti.
Beneforti (PVA-cU)
Devo ringraziare
l’Assessore per le notizie che ci ha fornito.
Abbiamo presentato questa ulteriore iniziativa, per conoscere a
che punto erano le verifiche e gli accertamenti da parte
dell’USL e anche dell'INAIL in merito al rischio da
amianto esistente alla Cogne Acciai Speciali. Lo abbiamo richiesto
in considerazione del tempo che ormai è trascorso, ma anche per
conoscere l’esito che hanno avuto gli accertamenti,
dato che abbiamo a cuore questo problema. Abbiamo presentato questa
iniziativa anche sollecitati dai lavoratori, che da tempo
richiedono una risposta alle domande che hanno presentato, per
poter usufruire dei benefici previsti dalla legge in vigore.
Noi prendiamo atto di quello che l’Assessore ci
ha detto, e continueremo a seguire la vertenza, perché riteniamo
che sia un nostro dovere vigilare e ottenere
l’applicazione delle leggi che approviamo in questa
sede, ma anche l’applicazione delle leggi che
vengono emanate dal nostro Parlamento. In questo caso poi è ancora
più necessario, visto il ritardo con cui il rischio da amianto è
stato affrontato alla Cogne Acciai Speciali dagli organi preposti,
sia l’USL che l’ARPA, e anche
dall'INAIL; rischio da amianto che è stato affrontato nel momento
in cui le organizzazioni sindacali e i lavoratori hanno presentato
le domande.
L’esposizione all’amianto, lo
sappiamo tutti, è pericolosa per la salute e la vita dei
lavoratori, per cui le negligenze, i ritardi, le lungaggini, il
disinteresse non sono ammissibili. Pertanto mi auguro che le
risposte che oggi ci sono state date corrispondano alla realtà:
questo per sfiducia non nei confronti
dell’Assessore, ma nei confronti di chi fornisce i
dati, visto che non sempre sono risultati esatti, e tanto meno sono
stati rispettati gli impegni presi nel passato, e tanto meno sono
stati rispettati anche i tempi previsti.
Mi auguro che da parte della società si provveda a portare a
termine definitivamente il piano per la rimozione
dell’amianto e la bonifica delle situazioni a
rischio, e che venga rispettato l’impegno di
sottoporre periodicamente a visite specialistiche i lavoratori
interessati al rischio. Il comportamento della società dipende
anche dal ruolo che svolgeranno gli enti preposti, in particolare
l’USL.
L’Assessore ha detto che entro marzo l'INAIL
presenterà la certificazione di competenza per quei lavoratori che
avevano presentato le domande per ottenere i benefici di legge
previdenziali. queste domande saranno poi trasmesse all'INPS, che
dovrà decidere se rientrano o meno nella legge che prevede di
usufruire dei benefici per il rischio da amianto.
C’è da tenere presente che in altre province e
regioni si sono verificati scontri sia con l'INAIL sia con l'INPS,
per cui molte vertenze sono finite sul tavolo del Ministero del
lavoro a Roma, che ha emesso il decreto definitivo.
Mi auguro che i tempi vengano rispettati e chiedo
all’Assessore di promuovere, nel momento in cui
saranno terminati gli accertamenti, un incontro in V Commissione,
in modo da ottenere tutti i ragguagli necessari; gli chiedo inoltre
di seguire questa vertenza anche in sede di Ministero del lavoro,
qualora non si giungesse ad un'intesa fra l'INAIL e l'INPS, perché
i sindacati promuoveranno iniziative finalizzate ad una
conciliazione della vertenza e credo che la Regione debba giocare
anche in quel momento un ruolo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK