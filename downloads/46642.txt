Consiglio Regionale della Valle d'Aosta - Oggetto del Consiglio n. 3043 del 14 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3043 del 14 dicembre 2023 - Resoconto
OGGETTO N. 3043/XVI - D.L. n. 124: "Seconda legge di
manutenzione dell'ordinamento regionale per l'anno 2023".
(Approvazione di un ordine del giorno)
Bertin (Presidente) -
Passiamo ora al punto n. 4
dell'ordine del giorno. Il disegno di legge n. 124 è composto da
tredici articoli. Il relatore per la I Commissione, anche a nome di
Malacrinò, Jordan e Padovani per la IV Commissione, è stato
identificato nel consigliere Rosaire, che si è prenotato. Ricordo
che è stato depositato un ordine del giorno del gruppo PCP.
Consigliere Rosaire, a lei la parola per la relazione.
Rosaire (UV) -
Il presente disegno di legge, finalizzato
alla manutenzione periodica del sistema normativo regionale,
modifica alcune leggi regionali afferenti ambiti diversi e si
compone di tredici articoli distinti per settori d'intervento.
Lo spirito è quello di non mutare radicalmente la disciplina
legislativa vigente e di apportare modifiche necessarie, volte a
migliorare la comprensione del testo e/o coniugare meglio le varie
leggi in vigore con le nuove normative con le quali in qualche modo
hanno un collegamento.
Per quanto riguarda il metodo di lavoro seguito, ogni
Commissione ha esaminato gli articoli di rispettiva competenza.
La II Commissione, nella riunione del 13 novembre 2023, ha
esaminato gli articoli 7 e 13. L'articolo 7, che modifica la legge
regionale 25/2001, disciplina il finanziamento dell'Università
della Valle d'Aosta, gli interventi in materia di edilizia
universitaria e l'istituzione della tassa regionale per il diritto
allo studio universitario, al fine di adeguare la normativa
regionale a quanto previsto dal decreto-legge 68/2012 recante una
revisione della normativa di principio in materia di diritto allo
studio, eliminando il carattere fisso dell'importo della tassa
regionale per il diritto allo studio universitario. Il
decreto-legge 68/2012 ha modificato la disciplina relativa alla
tassa regionale per il diritto allo studio, di cui alla legge
549/1995, che recava: "Misure di razionalizzazione della finanza
pubblica", collegando il processo di determinazione della tassa
stessa all'indicatore di situazione economica corrispondente ai
requisiti di eleggibilità per l'accesso ai LEP, acronimo di Livelli
Essenziali delle Prestazioni, del diritto allo studio. Questi
ultimi avrebbero dovuto essere stabiliti con decreto ministeriale
che finora però non è stato adottato. Conseguentemente al momento
attuale si applica il comma 8 dell'articolo 18 del decreto-legge
68/2012, nella parte in cui si stabilisce che, qualora le Regioni e
le Province autonome non stabiliscano entro il 30 giugno di ciascun
anno l'importo della tassa di ciascuna fascia, la stessa è dovuta
nella misura di 140 euro. Nelle more della suddetta definizione dei
LEP per il diritto allo studio, ormai dal 2012, l'importo della
tassa in questione è determinato sulla base della normativa statale
nella misura di 140 euro.
Ritenendosi opportuno evitare di continuare ad adottare ogni
anno una deliberazione della Giunta regionale per confermare il
medesimo importo, anche ai fini di alleggerimento e celerità del
processo amministrativo, con la modificazione proposta si
provvederà ad adottare una deliberazione della Giunta regionale che
stabilisca la tassa regionale per il diritto allo studio
universitario in base a quanto previsto dalla norma statale. Solo
nel caso di adozione di un decreto ministeriale che rechi una
variazione della tassa sarà adottata dalla Giunta regionale una
successiva deliberazione di aggiornamento. Viene inoltre abrogata
la disposizione relativa all'aggiornamento annuale della tassa in
base al tasso d'inflazione programmato. L'articolo 13 reca infine
la clausola all'invarianza finanziaria.
La II Commissione, nella riunione del 13 novembre 2023, ha
espresso parere favorevole sugli articoli sopracitati.
La III Commissione, nella riunione del 2 novembre del 2023, ha
esaminato gli articoli 5, 9, 10 e 11.
L'articolo 5 modifica la legge 11/1998 che reca: "Normativa
urbanistica di pianificazione territoriale della Valle d'Aosta", in
attuazione degli impegni assunti dalla Regione con lo Stato, in
applicazione del principio di leale collaborazione per evitare
l'impegnativa delle leggi regionali 4 e 5 del 2023. In particolare
sono apportate modificazioni al fine di coordinare le disposizioni
regionali che prevedono un regime di procedure semplificate per la
realizzazione di piccoli bacini per lo stoccaggio delle acque
destinate all'irrigazione, aventi capacità inferiori o pari a 100
metri cubi con i limiti dimensionali previsti dal Testo unico delle
disposizioni legislative e regolamentari in materia edilizia, che
consente la realizzazione - senza alcun titolo abilitativo - di
vasche di raccolta di acque per uso agricolo, fino a un volume
massimo di 50 metri cubi per ogni ettaro di terreno coltivato,
realizzabili anche mediante un unico bacino. Considerata tuttavia
la ridotta estensione delle aree agricole del territorio regionale,
i limiti dimensionali per la realizzazione di vasche di raccolta di
acque indicate dalla norma statale non incidono sulle finalità
delle disposizioni in esame.
Viene poi introdotta un'altra modificazione della legge
regionale 11/1998 allo scopo di eliminare la previsione secondo
cui, per la realizzazione di centri benessere all'interno delle
strutture alberghiere e ricettive, non viene effettuata la
verifica, oltre che degli indici, anche dei parametri urbanistici,
precisazione che era stata inserita dall'articolo 2, comma 1, della
legge regionale 4/2023 al mero fine di rimuovere alcuni dubbi
interpretativi sorti nell'applicazione della disposizione in
argomento.
L'articolo 9 modifica il comma 2 dell'articolo 9 della legge
regionale 24/2012 recante: "Interventi regionali a sostegno del
volo amatoriale". Essendo in corso di progettazione un intervento
di realizzazione di nuovi hangar e uffici da destinare al volo
amatoriale, la modificazione dispone che i contratti di comodato
relativi ad aviorimesse e ad altri immobili aeroportuali siano
ulteriormente prorogabili fino al 31 dicembre 2025, con
provvedimento del Dirigente della struttura regionale competente in
materia di trasporti.
L'articolo 10 modifica il comma 3 dell'articolo 23 della l.r.
24/2016, legge di stabilità regionale; con tale incarico era stato
stabilito il finanziamento sotto forma di anticipazione di alcuni
aiuti a favore delle aziende agricole a causa dei ritardi di
pagamento degli stessi da parte dell'Agenzia per le Erogazioni in
Agricoltura, AGEA. Tenuto conto che alcune aziende agricole devono
ancora percepire in tutto o in parte l'erogazione dell'aiuto da
parte di AGEA, l'articolo proposto prevede, a beneficio di tali
aziende, un'ulteriore proroga di un anno rispetto al termine
attualmente fissato al 31 dicembre del 2023.
L'articolo 11 modifica la lettera c) del comma 2 dell'articolo 3
della l.r. 30/2021, che reca: "Disciplina per la realizzazione sul
territorio regionale di reti di comunicazione elettronica in fibra
ottica", aggiungendo un periodo che stabilisce che il termine di
dieci giorni per la presentazione della SCIA non trova applicazione
qualora l'ente proprietario approvi esplicitamente l'apertura del
cantiere. Rimane pertanto ferma la possibilità, per l'ente
proprietario della strada, di esprimersi negativamente entro il
termine di dieci giorni previsti. In caso contrario, al fine di
accelerare l'iter, tale termine non si applica.
La III Commissione, nella riunione del 2 novembre, ha espresso
parere favorevole sugli articoli sopracitati.
La IV Commissione, nella riunione del 2 novembre, ha esaminato
gli articoli 2, 3, 4, 8 e 12.
L'articolo 2 modifica la l.r. 9/1992 in materia di esercizio a
uso pubblico di piste di sci, in attuazione dell'impegno assunto
dalla Regione con lo Stato, in applicazione del principio di leale
collaborazione per evitare l'impugnativa della legge regionale
5/2023 di manutenzione dell'ordinamento regionale.
In particolare viene inserita una mera precisazione volta a
richiamare le norme regionali di salvaguardia in materia di
valutazione ambientale e di valutazione d'incidenza, esplicitando
la necessità che, nell'ambito del procedimento di classificazione
delle piste di sci, siano rispettate le norme a tutela
dell'ambiente.
L'articolo 3 modifica la l.r. 15/1992 in materia di sviluppo del
servizio ferroviario e dell'intermodalità, nonché di
riqualificazione della linea ferroviaria Aosta/Pré-Saint-Didier,
introducendo la possibilità di utilizzare, per le iniziative
previste dalla stessa legge regionale 15/1992, le somme già
trasferite dalla Regione a RFI S.p.A. purché non ancora
rendicontate.
L'articolo 4 reca "Modificazioni alla l.r. 29/1997 in materia di
servizi di trasporto pubblico di linea", inserendo l'articolo
56bis.
Tale articolo dispone che la Regione riconosca la Carta europea
della disabilità, denominata Disability Card quale strumento per
l'identificazione delle persone con disabilità ai fini dell'accesso
ai servizi offerti dal trasporto pubblico locale, con l'obiettivo
di favorire la piena inclusione delle stesse nella vita sociale
della comunità. La Disability Card viene richiesta all'INPS ed è
rilasciata a tutti i soggetti in condizioni di disabilità media,
grave e di non autosufficienza. I titolari potranno ottenere le
agevolazioni previste esibendo semplicemente la carta, senza
ulteriori formalità o richieste da parte di Amministrazioni dello
Stato o di soggetti pubblici e privati.
L'articolo 8 reca "Modificazioni alla legge regionale 6/2003 in
materia di interventi regionali per lo sviluppo delle imprese
industriali ed artigiane"; in particolare viene previsto un termine
diverso dal 31 ottobre al 31 dicembre per l'approvazione, da parte
della Giunta, del programma delle attività relative alla
realizzazione o alla promozione di iniziative a sostegno
dell'internazionalizzazione del sistema produttivo regionale per
l'anno successivo. La modificazione prevede inoltre che la
consultazione delle organizzazioni sindacali maggiormente
rappresentative degli imprenditori industriali e artigiani, nonché
degli istituti e degli enti pubblici e privati interessati allo
sviluppo del sistema produttivo regionale, sia sostituita per la
definizione dei contenuti del programma dal confronto con La
Chambre valdôtaine des entreprises et des activités libérales, in
qualità di rappresentante dei diversi soggetti interessati. La
promozione e l'attuazione di questo confronto vengono affidate alla
struttura regionale competente in materia e non più alla Giunta
regionale.
Infine l'articolo 12, che modifica la l.r. 31/2022 in materia di
interventi regionali per lo sviluppo dell'imprenditoria giovanile,
femminile e da parte di disoccupati di lunga durata nei settori
dell'industria dell'artigianato, limitando l'accesso ai contributi
previsti dalla legge alle nuove imprese che non si configurino come
continuazione di imprese già esistenti; tale modificazione si rende
necessaria al fine di perseguire la finalità propria della legge,
in particolare la promozione di iniziative imprenditoriali che si
configurino come imprese effettivamente nuove, favorendo la nascita
e lo sviluppo sul territorio regionale di nuove attività economiche
nei settori dell'industria e dell'artigianato.
La IV Commissione, nella riunione del 17 novembre, ha espresso
parere favorevole sugli articoli sopracitati.
La V Commissione, nella riunione del 15 novembre del 2023 ha
esaminato gli articoli 1 e 6. L'articolo 1 interviene in materia di
diritto allo studio universitario, introducendo alcune
modificazioni alla legge regionale 30/1989, in particolare si
modificano il comma 1 dell'articolo 1, nonché il comma 1
dell'articolo 11 della stessa, al fine di non limitare le
iniziative di sostegno al diritto allo studio universitario e alla
frequenza di corsi
post
universitari, al fatto che le
materie di insegnamento dei corsi siano coerenti con le esigenze
del mercato del lavoro e della realtà produttiva e sociale della
Valle d'Aosta, in quanto tale valutazione risulta complessa da
effettuare alla luce dei continui cambiamenti sociali ed economici
nel tempo.
Sono altresì introdotte altre modificazioni di carattere più
tecnico, eliminando in particolare gli aggettivi "disagiate" e
"bisognosi" in relazione alle condizioni economiche degli studenti,
al fine di evitare un ricorso a un termine di incerte
interpretazioni e utilizzare invece il concetto più generico di
requisiti economici.
Viene precisato che l'assegno di studio non è cumulabile con
analoghe forme di contribuzione, in quanto esistono alcune forme di
contribuzione pecuniaria che sono cumulabili con l'assegno stesso,
ad esempio la mobilità internazionale e i premi di laurea.
Si aumenta la percentuale di invalidità richiesta per
particolari facilitazioni agli studenti meritevoli, dal 50% al 66%,
in analogia con quanto previsto a livello statale.
Con riferimento ai contributi per la frequenza di corsi
post-universitari, si elimina il riferimento al merito in quanto,
per la concessione dei contributi in questione, viene valutato
soltanto il possesso dei requisiti economici.
L'articolo 6, che reca: "Modificazione alla legge regionale
5/2000" per razionalizzare l'organizzazione del servizio
socio-sanitario regionale, nonché favorire il miglioramento della
qualità delle prestazioni sanitarie, socio-sanitarie e
socio-assistenziali, prodotte ed erogate nella Regione.
In particolare si modifica l'articolazione in distretti
socio-sanitari e socio-assistenziali del territorio regionale,
adeguando l'attuale suddivisione in quattro distretti a quanto
stabilito dal piano regionale per la salute e il benessere sociale
in Valle d'Aosta, piano 2022-2025, approvato dal Consiglio
regionale con deliberazione 2604 del 22 giugno del 2023.
Detto Piano infatti ha stabilito una riqualificazione della
dotazione territoriale della Valle d'Aosta in due distretti
socio-sanitari e socio-assistenziali, il D1, comprensivo
dell'attuale distretto 1 Alta Valle e del distretto 2 Aosta e
cintura, e il D2 comprensivo dell'attuale distretto 3 Media Valle e
del distretto 4 Bassa Valle.
La V Commissione, nella riunione del 15 novembre, ha espresso
parere favorevole sugli articoli sopracitati.
La I Commissione ha svolto invece il ruolo di capofila del
disegno di legge, la I Commissione, non avendo articoli di
competenza da esaminare nella riunione del 17 novembre, ha espresso
parere favorevole sull'insieme del provvedimento.
Presidente -
La discussione generale è aperta. Chi vuole
intervenire si prenoti. Qualcuno intende intervenire in discussione
generale? Chiedo ancora una volta e poi chiudo la discussione
generale. La discussione generale è chiusa. Come anticipato,
abbiamo un ordine del giorno del gruppo PCP. La parola alla
consigliera Minelli per l'illustrazione dell'ordine del giorno.
Minelli (PCP) -
L'ordine del giorno è collegato
all'articolo 4 del disegno di legge che stiamo discutendo, un
articolo che riteniamo importante perché introduce una disposizione
nuova. In pratica con quest'articolo la Regione va a riconoscere la
Carta europea della disabilità nell'ambito dell'identificazione
delle persone con disabilità per l'accesso ai servizi del trasporto
pubblico locale. È un articolo che noi accogliamo con favore anche
perché già lo scorso anno, sia noi che poi successivamente altri
colleghi, avevamo portato all'attenzione del Consiglio questo
importante strumento e chiesto che in qualche modo si prendesse in
considerazione.
L'ordine del giorno che cosa chiede in buona sostanza? Che
questa Disability Card sia utilizzata in ambiti più amplificati; in
pratica riteniamo che sia corretto che si possa utilizzare la carta
ed è una carta che è comoda per le persone con disabilità perché
implica un'agevolazione, non devono portare con sé tutta una serie
di documentazione che certifica il loro stato, ma su una carta che
è simile a tutte le carte che utilizziamo, come un bancomat, sono
caricate le loro caratteristiche.
Noi chiediamo che il Governo preveda, entro un termine che
abbiamo definito in 90 giorni, il riconoscimento della Disability
Card quale strumento per l'identificazione delle persone con
disabilità ai fini dell'accesso non soltanto come è previsto
dall'articolo al trasporto pubblico locale, ma ai servizi regionali
offerti in ambito culturale, turistico, sportivo e ricreativo.
Presidente -
Ha chiesto la parola l'assessore Marzi, ne
ha facoltà... è in atto un confronto tra i proponenti e il Governo.
La parola all'assessore Bertschy.
Bertschy (AV-VdA Unie) -
In accordo anche con tutti i
colleghi, con il Presidente e la maggioranza che hanno promosso
questa legge all'interno della quale la Disability Card viene
riconosciuta nell'ambito dei trasporti, e come abbiamo avuto modo
di farlo in passato per gli impianti a fune e nell'ordine del
giorno che era stato presentato dalla Lega, noi siamo d'accordo a
sostenere l'ordine del giorno chiedendo solo, come sempre, la
possibilità di poter lavorare nei tempi e nelle modalità
opportune.
Se si può emendare l'impegno, aggiungendo il verbo "promuovere"
oltre che a "prevedere", perché da qualche parte possiamo
prevederlo direttamente, da altre lo possiamo solo promuovere e
metteremmo: "entro l'anno 2024", che ci sia il tempo di completare
un lavoro sinergico su tutto il territorio. Credo che questo possa
dare la possibilità a tutti di continuare a investire in questa
direzione e anche a ragionare su tutta l'organizzazione che poi
dovrà essere disciplinata.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Ringrazio l'assessore Bertschy, che ha
parlato, penso, a nome di tutta la Giunta. È un emendamento che
riteniamo accoglibile; avevamo pensato a tre mesi che possono
essere obiettivamente pochi, un anno mi sembra un tempo più che
ampio per poter effettuare quest'innovazione, chiamiamola così.
Come è stata recepita dall'Assessorato dei trasporti la
possibilità di utilizzare la Disability Card per il TPL, credo che
allo stesso modo, con un po' di buona volontà, si possa fare anche
in altri ambiti. Ricordo che era stata approvata la mozione della
Lega che chiedeva un'azione di sensibilizzazione nei confronti di
tutti gli Enti locali dei servizi che avrebbero potuto utilizzare
questa carta.
Nel nostro ordine del giorno si faceva riferimento ai servizi
regionali offerti in ambito culturale, turistico, sportivo e
ricreativo; se poi aggiungiamo nell'impegno anche "a promuovere", a
questo punto credo che si intenda, sia per quello che riguarda i
servizi regionali, che competono direttamente all'Amministrazione
regionale, che in senso più ampio a tutti i servizi che sono
disponibili sulla nostra Regione.
Dal nostro punto di vista, va bene, certo, c'è l'auspicio che
alla fine del prossimo anno potremmo dire di aver raggiunto
completamente quest'obiettivo che farebbe della Regione Valle
d'Aosta credo una Regione all'avanguardia in questo senso. Forse
addirittura, se riuscissimo a farlo per tutti i servizi regionali
in ambito turistico, culturale, ricreativo e sportivo, potremmo
essere addirittura la prima Regione italiana a farlo, quindi mi
sembra un obiettivo più che importante.
Presidente -
Consigliere Manfrin, a lei la parola.
Manfrin (LEGA VDA) -
Solo per annunciare il voto
favorevole del nostro gruppo. Avevamo presentato all'interno di
questo Consiglio un'iniziativa proprio per andare in quella
direzione che era stata approvata; era ultroneo immaginare che
l'approvazione della trasmissione della Disability Card e la
sensibilizzazione alle Amministrazioni locali rendesse di per sé
anche la Regione tra le entità che condividevano questa
card
, ma perché non affermare una volta in più e non dare un
impegno a questo Governo in più per promuovere quella che noi
riteniamo una norma di civiltà. Una norma di civiltà che è stata
per la prima volta concretizzata in maniera sperimentale con il
Ministro della disabilità della Lega ed è proseguita con l'impegno
di Alessandro Locatelli nel diffondere questa Disability Card,
questo strumento, che permette sicuramente a tantissime persone di
poter fruire del patrimonio artistico, storico, culturale, sportivo
- e non soltanto - in tutte le sue forme godendolo a pieno.
Il nostro gruppo - ricordo le iniziative del collega Ganis - si
è battuto più volte per l'accessibilità dei luoghi turistici,
storici, artistici, culturali e riteniamo che questa sia quella che
può definirsi a pieno titolo la vera integrazione, la vera piena
partecipazione di tutta la comunità al proprio patrimonio, quindi
ben venga una norma di civiltà, ben venga una norma che permette di
far partecipare tutti, con una serie di incentivi e di
facilitazioni, a quello che possiamo offrire perché questo è quello
che qualifica le comunità che sono davvero a disposizione di tutte
le sue componenti.
Presidente -
La parola al consigliere Aggravi.
Aggravi (RV) -
Per confermare che anche Rassemblement
Valdôtain voterà quest'ordine del giorno e siamo anche contenti che
si sia trovata una mediazione e che su temi di questo tipo ci possa
essere la massima convergenza.
Vorrei anche approfittarne per tranquillizzare il collega
Padovani, perché le nostre non sono delle semplici
liaisons
ma con altri colleghi - non necessariamente soltanto con le
colleghe di PCP - possono essere delle
liaisons
nel momento
in cui ci siano dei temi che si condividono e su cui si può
lavorare insieme. Le stesse colleghe sanno benissimo che su altri
temi la liaison non c'è, quindi io la tranquillizzo; sono meno
tranquillo sulle sue
liaisons
.
Presidente -
Ha chiesto la parola l'assessore Bertschy,
ne ha facoltà.
Bertschy (AV-VdA Unie) -
Ringraziamo per l'accettazione
della proposta di emendamento e credo che la cosa importante sia
continuare ad avanzare con questo tipo di iniziative, perché credo,
come un po' tutti, siamo anche a contatto con le associazioni che
rappresentano le persone con disabilità, il mondo della disabilità.
Nello stesso associazionismo c'è necessità di promuovere la
Disability Card, perché comunque ad oggi c'è ancora difficoltà a
farlo e quindi potrebbe essere questa un'ulteriore spinta ad andare
in questa direzione; allo stesso tempo a sensibilizzare l'INPS a
essere molto attento, molto presente e cercare di sostenere
l'iniziativa.
Presidente -
Ci sono altri interventi? Se non ci sono
altri interventi, metto in votazione l'ordine del giorno. La
votazione è aperta. La votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Passiamo ora all'articolato del disegno di legge. Articolo n. 1,
c'è qualche Consigliere che vuole intervenire? Nel caso si prenoti.
Non vedo richieste. La votazione è aperta. La votazione è
chiusa.
Presenti, votanti e favorevoli: 35
L'articolo n. 1 è approvato all'unanimità.
Posso dare lo stesso risultato per l'articolo n. 2? Stesso
risultato. Articolo n. 3, lo metto in votazione. La votazione è
aperta. La votazione è chiusa.
Presenti: 35
Votanti: 26
Favorevoli: 26
Astenuti: 9 (Aggravi, Baccega, Brunod, Erika Guichardaz,
Lucianaz, Marquis, Minelli, Planaz, Restano)
L'articolo n. 3 è approvato.
Posso dare lo stesso risultato per l'articolo n. 4? No.
Mettiamolo in votazione. La votazione è aperta. La votazione è
chiusa.
Presenti, votanti e favorevoli: 35
L'articolo n. 4 è approvato all'unanimità.
Metto in votazione l'articolo n. 5. La votazione è aperta. La
votazione è chiusa.
Presenti: 35
Votanti: 33
Favorevoli: 33
Astenuti: 2 (Erika Guichardaz, Minelli)
L'articolo n. 5 è approvato.
Articolo n. 6. Qualcuno vuole intervenire? No. Metto in
votazione. La votazione è aperta. La votazione è chiusa.
Presenti: 35
Votanti: 23
Favorevoli: 21
Contrari: 2
Astenuti: 12 (Aggravi, Brunod, Distort, Foudraz, Ganis, Lavy,
Lucianaz, Manfrin, Perron, Planaz, Restano, Sammaritani)
L'articolo n. 6 è approvato.
C'è qualche intervento all'articolo n. 7? No. Lo metto in
votazione. La votazione è aperta. La votazione è chiusa.
Presenti: 35
Votanti: 21
Favorevoli: 21
Astenuti: 14 (Aggravi, Baccega, Brunod, Distort, Foudraz, Ganis,
Lavy, Lucianaz, Manfrin, Marquis, Perron, Planaz, Restano,
Sammaritani)
L'articolo n. 7 è approvato.
Metto in votazione l'articolo n. 8. La votazione è aperta. La
votazione è chiusa.
Presenti: 35
Votanti: 28
Favorevoli: 28
Astenuti: 7 (Distort, Foudraz, Ganis, Lavy, Manfrin, Perron,
Sammaritani)
L'articolo n. 8 è approvato.
Metto in votazione l'articolo n. 9. La votazione è aperta. La
votazione è chiusa.
Presenti: 35
Votanti: 28
Favorevoli: 28
Astenuti: 7 (Distort, Foudraz, Ganis, Lavy, Manfrin, Perron,
Sammaritani)
L'articolo n. 9 è approvato.
Metto in votazione l'articolo n. 10. La votazione è aperta. La
votazione è chiusa.
Presenti, votanti e favorevoli: 35
L'articolo n. 10 è approvato all'unanimità.
Metto in votazione l'articolo n. 11. La votazione è aperta. La
votazione è chiusa.
Presenti: 35
Votanti: 28
Favorevoli: 28
Astenuti: 7 (Distort, Foudraz, Ganis, Lavy, Manfrin, Perron,
Sammaritani)
L'articolo n. 11 è approvato.
Metto in votazione l'articolo n. 12. La votazione è aperta. La
votazione è chiusa.
Presenti: 35
Votanti: 28
Favorevoli: 28
Astenuti: 7 (Distort, Foudraz, Ganis, Lavy, Manfrin, Perron,
Sammaritani)
L'articolo n. 12 è approvato.
Metto in votazione l'articolo n. 13. La votazione è aperta. La
votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n. 13 è approvato.
Se non ci sono dichiarazioni di voto sulla legge, metto in
votazione la legge nel suo insieme. La votazione è aperta. La
votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
Il disegno di legge n. 124 è approvato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK