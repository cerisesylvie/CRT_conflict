Consiglio Regionale della Valle d'Aosta - Oggetto del Consiglio n. 3846 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3846 del 24 luglio 2024 - Resoconto
OGGETTO N. 3846/XVI - Interpellanza: "Intendimenti circa la
volontà di destinare alcuni spazi di Palazzo Cogne alle
associazioni culturali e sportivo-ricreative".
Bertin (Presidente) -
Punto n. 24. Per l'illustrazione,
la consigliera Minelli ne ha facoltà.
Minelli (PCP) -
Torniamo ancora sul Palazzo Cogne, in
particolare sulla destinazione di una sua parte, un tema su cui
abbiamo portato nel tempo molte iniziative.
Recentemente, come ricorderete, erano stati presentati due
diversi ordini del giorno all'assestamento di bilancio, poi
ritirati, che riguardavano le risorse finanziarie legate alla
ristrutturazione di tutto il Palazzo, che sarà destinato
principalmente allo studentato universitario, ma, appunto,
"principalmente e non soltanto" adesso.
Rileggendo le varie risposte alle iniziative che si sono
succedute nel tempo, si rileva che il Governo ha affermato
ripetutamente, attraverso il suo Presidente, che gli spazi del
Palazzo residuali, rispetto a quelli per lo studentato, saranno
destinati ad attività commerciali e alle associazioni e in
un'occasione in particolare ci è stato detto che si prevede di
ridestinarli alle associazioni che già avevano sede in
quell'edificio, cito dal resoconto.
Ancora nel verbale, si è evidenziato che la volontà sia quella
di valorizzare, così come già espresso in precedenti occasioni, una
parte dell'immobile per raccogliere iniziative commerciali private,
di utilizzare eventualmente una parte per localizzare degli uffici
e di destinare allo stesso tempo degli spazi alle associazioni, o
meglio, di ridestinarli alle associazioni che già avevano sede in
quell'edificio.
Ora tutti sappiamo della necessità che è stata espressa più
volte dalle associazioni di poter ritornare ad avere un posto nello
storico edificio di Corso Battaglione, ma non soltanto per la
necessità dei loro uffici, bensì anche per alcune attività
ricreative destinate tradizionalmente alla cittadinanza.
A seguito delle varie dichiarazioni pubbliche del Governo, fra
cui quelle che ho appena riportato, le aspettative del mondo delle
associazioni sono oggi quelle di avere in futuro effettivamente la
disponibilità di alcuni spazi nel palazzo, quindi c'è anche la
necessità di avere dei chiarimenti, delle assicurazioni direi,
perché ci è stato fatto notare, da chi ha riascoltato anche gli
interventi, che le risposte - tra cui quelle che ho citato
nell'interpellanza - e le parole utilizzate, ad esempio l'avverbio
"Eventualmente" o in un altro passo l'espressione "Spazi che
potranno trovare spazio in maniera congrua e opportuna con le altre
attività che s'intendono sviluppare, alcune di carattere
commerciale, altre di carattere sociale", non sono scevre da
possibili dubbi circa l'effettiva futura destinazione di tali
spazi.
Quello che intendiamo dire è che ci facciamo portatori di una
richiesta che è quella di comprendere in modo inequivocabile se in
questo Palazzo ci saranno degli spazi (non riservati al futuro
studentato) da destinare alle attività delle associazioni e non
solo ai loro uffici.
Interpelliamo quindi il Governo per conoscere quali siano le
reali intenzioni circa gli spazi di Palazzo Cogne da destinare alle
associazioni culturali e sportivo-ricreative cittadine, con
particolare riferimento a quelle che fino alla chiusura sono state
ospitate presso l'edificio di Corso Battaglione ad Aosta.
Presidente -
Il Presidente della Regione per la
risposta.
Testolin (UV) -
Il tema è ricorrente poiché evidentemente
c'è una sensibilità riguardo allo stesso, da sempre condivisa con
questo Governo regionale.
Sottolineo come nelle premesse dell'interpellanza siano state
correttamente richiamate le risposte rassicuranti del Governo
regionale rispetto alle quali confermo quanto detto in passato.
In particolare la destinazione principale del Palazzo Cogne sarà
quella di studentato, di residenza universitaria. Lo studentato,
con tutta probabilità, non occuperà tutto l'attuale stabile,
pertanto c'è l'intenzione di ospitare le associazioni che fino alla
chiusura sono state ospitate presso l'edificio di Corso
Battaglione, anche se la priorità, rispetto all'opera, rimane - ed
è ben precisato - lo studentato come residenza universitaria,
quindi la principale attività che verrà gestita all'interno dello
stabile ha questa destinazione.
Mi sembra di capire che il punto focale dell'interpellanza verta
sull'ospitalità delle attività culturali e sportivo-ricreative
svolte dalle Associazioni e non soltanto dai loro uffici.
Su questo specifico punto, non ci sono preclusioni di sorta
rispetto alle attività svolte dalle associazioni, tutte meritevoli,
e queste saranno rese possibili in continuità con il passato, e,
come già evidenziato compatibilmente, ovviamente agli spazi
disponibili, tranne - come è ovvio che sia - per quelle attività
che risultino incompatibili con la destinazione principale
dell'edificio che, come detto e come ora approvato dal Consiglio
regionale all'articolo 19 della legge regionale 7/2024, è destinato
prevalentemente a studentato, residenza universitaria.
Penso, per chiudere il discorso e avere contezza di quello che
si potrà destinare alle associazioni che vorranno reinserirsi
all'interno di questo stabile, che sia necessario attendere la
definizione della progettualità che farà parte del percorso di
approfondimento e di definizione dello sviluppo dell'iniziativa per
poter, con certezza, identificare quali saranno gli spazi che
potranno ospitare le Associazioni e quale tipo di attività potrà
eventualmente essere fatta al loro interno.
Presidente -
Per la replica, consigliera Minelli.
Minelli (PCP) -
Grazie al presidente Testolin che,
giustamente, sottolinea il fatto che c'è sensibilità nei confronti
di questo tema che, appunto, è ricorrente e il fatto che lo sia ne
giustifica proprio la sensibilità.
Il Presidente dice: "Non ci sono preclusioni di sorta riguardo
alle associazioni, compatibilmente con le esigenze" e ci ricorda,
ma lo avevamo detto, che il primo posto, la priorità, è riservata
giustamente allo studentato universitario.
Poi, Presidente, lei dice: "Bisognerà aspettare la fase di
progettualità per comprendere e definire bene quali potranno essere
gli spazi residuali" e quindi che cosa poi in soldoni si potrà
destinare.
Io credo però che sarebbe necessaria una piccola attenzione, non
so se chiamarla così, e credo che sarebbe opportuno comunicare le
intenzioni ufficialmente alle associazioni, che già avevano sede
nel Palazzo Cogne; adesso io non ricordo l'elenco di tutte le
associazioni che erano presenti, non erano poi tantissime,
sicuramente c'era il CRAL che è stato anche più attivo nella
vicenda legata allo sgombero del Palazzo. Questo perché la
preoccupazione che noi abbiamo raccolto è che quegli spazi potranno
essere utilizzati per attività di tipo amministrativo delle
associazioni, mentre c'è un'esigenza invece di comprendere se gli
spazi potranno essere destinati anche alle attività ricreative.
Perché c'è questa esigenza? É legata proprio al fatto che lei ha
sottolineato poco fa, cioè alla compatibilità con la presenza dello
studentato.
Voglio dire che c'è chi pensa - e secondo me non ha torto ad
avere questa preoccupazione - che poi venga fuori che certe
attività sono non compatibili con lo studentato, attività
ricreative, attività che possono portare all'interno del Palazzo
altre persone.
Io, proprio perché si parla di uno studentato che ha necessità
di avere le stanze, gli spazi aggregativi, ma che potrebbe
usufruire anche di attività ricreative pensate dalle associazioni,
credo che invece la compatibilità è una questione che deve essere
chiarita.
Non solo, lei dice: "Bisogna aspettare la progettualità", io
penso invece che confrontandosi, e dando anche importanza alle
istanze di queste associazioni, si potrebbe già nella fase
progettuale comprendere se c'è qualche margine, se c'è qualche
possibilità di recuperare spazi che possano funzionare per entrambe
le realtà, lo studentato, e le associazioni.
Noi la invitiamo quindi, Presidente, a sentire direttamente le
associazioni già ospitate presso Palazzo Cogne, a spiegare loro
come stanno le cose, in modo che ne siano informate una volta per
tutte e che capiscano bene la situazione.
Da parte nostra, noi riteniamo che nella città di Aosta ci sia
un'assoluta necessità di spazi per l'aggregazione, per le attività
culturali e ricreative, e crediamo anche che se gli uffici servono
- ed era anche stato pensato eventualmente di collocarne lì una
parte - è altrettanto vero che, per quello che riguarda le
associazioni, non è l'esigenza principale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK