Consiglio Regionale della Valle d'Aosta - Oggetto del Consiglio n. 1730 del 7 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1730 del 7 aprile 2011 - Resoconto
OGGETTO N. 1730/XIII - Interpellanza: "Modalità applicative
dell'accordo sinergico per l'eccellenza tecnologica di Diagnostica
per immagini stipulato dall'Azienda USL con la società GE
Healthcare Tecnologies S.p.A.".
Interpellanza
Preso atto della deliberazione n. 1240 del Direttore Generale
dell'USL Valle d'Aosta, 24 agosto 2010, avente per oggetto:
"Approvazione dell'accordo sinergico per l'eccellenza tecnologica
nel Dipartimento Diagnostica per immagini con GE Medical Systems
SpA, per il triennio 01/07/2010-30/06/2013. Valore Atto: Euro
13.800.000,00. - Impegno Atto: Euro 592.374,74";
Constatato che in tale delibera si procede ad una
aggiudicazione per procedura negoziata senza previa pubblicazione
di un bando di gara, sia per la parte tecnologica, sia per la parte
di adeguamento dei locali sulla base di un'orchestrata struttura
deliberativa risalente alla deliberazione del Direttore Generale
dell'USL n. 1712 dell'8 agosto 2005, con la quale è stato attivato
l'accordo sinergico per l'eccellenza tecnologica di Diagnostica per
immagini dell'Azienda USL Valle d'Aosta con la società GE
Healthcare Tecnologies SpA;
il sottoscritto Consigliere regionale
Interpella
l'Assessore competente per sapere se intenda:
1) chiarire le modalità dell'applicazione dell'art. 57
"Procedura negoziata senza previa pubblicazione di un bando di
gara" ai sensi del D.Lgs. 163/2006 per un'aggiudicazione del Valore
di 13.800.000,00 euro;
2) indicare se il criterio dell'eccellenza tecnologica è
utilizzato in altri ambiti oltre alla Diagnostica per immagini e
se, in tali casi, analogamente si ritiene di acquistare tecnologie
e adeguare le strutture edilizie ai sensi dell'articolo
suddetto.
F.to: Donzel
Président
- La parole au Conseiller Donzel.
Donzel (PD)
- Grazie Presidente.
Egregi colleghi, torno con una certa preoccupazione ad occuparmi
di questioni che riguardano l'USL, perché pensavo che l'aver
richiamato nella seduta passata attraverso un'interpellanza in
un'aula consiliare, che poi ha avuto una grossa ricaduta nel
dibattito pubblico, la questione dell'ampliamento a sud
dell'ospedale come un atto pubblico illegittimo - e non sono stato
querelato, non sono stato denunciato, quindi vuol dire che l'atto è
illegittimo -, ad oggi, passati 15 giorni, l'atto non è stato
ritirato e il Comune di Aosta ha fatto finta di niente, cercando di
mettere un rattoppo ad un atto che resta illegittimo. Nonostante
questo, continuo ad occuparmi di questi problemi nella speranza che
si torni ad un minimo di rispetto della legalità, poi le scelte
politiche, se uno vuol ampliare l'ospedale a sud, sud-est, ovest,
eccetera, le discuteremo in altra sede, visto che adesso si parlerà
di nuovo di "ampliamento di ospedale".
Era già difficile leggere semplicemente il titolo di
un'interpellanza di questo tenore, che riguarda l'eccellenza
tecnologica del dipartimento di Diagnostica, e quindi
l'acquisizione di strumentazione altamente evoluta, di tecnologie
complesse, che consentano l'eccellenza di questo dipartimento, e
vorrei puntualizzare che siamo fortemente interessati a questa
eccellenza, che i nostri rilievi non vanno nell'indirizzo di dire
che non dobbiamo acquistare materiali di altissima tecnologia, ma i
nostri rilievi sono piuttosto nel merito con cui è stata
strutturata la delibera, perché quando un ente pubblico acquista
dei beni - e qui non parliamo di noccioline, parliamo di 13.000.000
di euro, la delibera è di 14.000.000 di euro, 13.800.000 euro - non
stiamo parlando...ieri c'è stata la manifestazione in piazza con
400 persone e noi stavamo discutendo di tagli di 1.700.000
euro...qui parliamo di una delibera di 13.000.000 di euro, allora
uno va a guardare per vedere cosa stiamo comprando. E non avendo io
alcuna competenza medica, non entro nel dettaglio degli acquisti,
non sono qui a dire che era giusto o non era giusto comprare;
semplicemente rilevo che per fare questo tipo di acquisto si è
fatto riferimento a delle modalità di gara di appalto che sono
quelle del decreto legislativo n. 163 e che fanno riferimento alla
procedura negoziata senza pubblicazione di bando di gara. Quindi
noi - per tradurlo alla gente comune che magari ci segue -, per
spendere 13.000.000 di euro, non abbiamo fatto alcuna gara di
appalto, ma abbiamo detto: continuiamo a comprare i beni dalla
stessa ditta che ce li ha forniti e che si è rivelata una ditta
ottima. E niente da dire su questo fatto, anzi, la delibera è
veramente orchestrata bene, perché parte da un accordo fatto nel
2005 con questa ditta, che non ho dubbi che sia la migliore che c'è
sul mercato, e ricostruisce passo passo fino ad arrivare al
2011.
Ora, però, citando il decreto legislativo n. 163, ci accorgiamo
che è un decreto che dice: fate attenzione, non esagerate a fare
questi tipi di procedure negoziate, ci sono dei limiti e i limiti
sono che certe procedure non possono essere rinnovate se non per
tre anni e non all'infinito! Non posso decidere che il mio
fornitore è "Y" e quindi non farò più gare di appalto, perché dico:
siccome mi ha fornito bene, continuo a comprare da lui; questo il
pubblico non lo può fare, lo può fare un privato, ma non la può
fare il pubblico un'operazione di questo tipo, perché esistono al
riguardo non poche sentenze, TAR di Bologna del 2009, che richiama
il fatto che in materia di appalto di opere, forniture e servizi,
la scelta del contraente da parte di una pubblica amministrazione
mediante trattativa privata è un sistema eccezionale derogatorio
alle ordinarie procedure selettive concorsuali e concorrenziali e
dalla rilevata eccezionalità. Deve essere proprio successo qualcosa
di particolare, tant'è che in una sentenza del TAR del Lazio del
2009 si restringe il ricorso alla procedura negoziata, in
particolare a quella senza bando, che non garantisce il rispetto
dei principi di concorrenza e massima partecipazione, ad ipotesi in
cui vi siano presupposti di fatto specifici che non rendano
possibile del tutto svantaggioso per l'amministrazione il ricorso
alle procedure aperte ristrette, dei quali la stazione appaltante
deve dare espressamente atto nella determinazione a contrarre. E
quindi queste procedure, in particolare per situazioni
imprevedibili, emergenze...quindi quando abbiamo un terremoto,
un'alluvione, siamo costretti a fare un acquisto urgente di beni,
non ci mettiamo a fare la gara di appalto se il terremoto ci ha
distrutto l'ospedale...ma non mi risulta che un terremoto abbia
distrutto l'ospedale, perché il materiale è tuttora funzionante, lo
si sostituisce con materiale più aggiornato, atto a garantire
l'eccellenza tecnologica, quindi non è una situazione come quella
in cui ci siamo trovati durante l'alluvione. In una situazione di
emergenza l'ente pubblico può ricorrere ad acquistare direttamente
questi beni, senza procedure di appalto.
Ma l'Assessore qui dimostrerà che non c'era altra soluzione per
garantire l'acquisto di questi materiali, ci dirà che il rinnovo
era indispensabile...d'altronde la delibera è di oltre 20 pagine
per giustificare questa cosa e lo capisco, 13.000.000 di euro...ma
la chicca è un'altra! Bisogna anche eseguire - e, guarda caso,
nell'ospedale di Aosta è la norma - delle opere di edilizia, perché
per installare questi macchinari bisogna modificare e migliorare i
locali che li devono occupare, opere edilizie per una cifra di
circa 2.000.000 di euro...guarda caso, anche le opere edilizie
vengono affidate sempre a questa ditta che vende i materiali
tecnologici!
Io dico: ma abbiamo le imprese edilizie della Valle d'Aosta che
non riescono a trovare un lavoro, stanno chiudendo delle imprese e
noi facciamo una gara di appalto diretto per 2.000.000 di euro di
opere di carattere edilizio senza gara di appalto? Senza dare la
possibilità alle nostre ditte di concorrere? Ma probabilmente
questa ditta le subappalterà a qualche povero disgraziato della
Valle d'Aosta... Io credo che occorra ripristinare le regole.
Allora, se già sarà difficile argomentare il perché non si ricorre
in gara di appalto su una parte di acquisti di materiali nuovi e di
rinnovo, credo sia impossibile giustificare il non aver fatto una
gara di appalto per opere di carattere edilizio!
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Per me è un'occasione
prima di tutto per spiegare cosa c'è dietro questo impegno generale
dell'Azienda USL, dell'Amministrazione dietro queste tecnologie,
considerate di altissima qualità che sono a servizio della sanità
pubblica valdostana, tanto che, in molte Regioni Italiane questi
servizi sono erogati da strutture private.
In riferimento all'interpellanza, l'Azienda USL ha da tempo
sviluppato un contributo originale di partenariato con la società
GEMS per la fornitura di tecnologia e di servizi a favore del
Dipartimento di Diagnostica per immagini e radiologia
interventistica. Questo contratto ha permesso il costante
adeguamento tecnologico e la fornitura di servizi di qualità tesi
ad elevare qualitativamente l'offerta di prestazioni del
Dipartimento. Il Dipartimento di Diagnostica per immagini è
fortemente influenzato nelle sue potenzialità in Valle d'Aosta,
come altrove, dal grado di innovazione tecnologica che riesce a
garantirsi. La stretta dipendenza della qualità e varietà di
prestazioni erogabili e - aspetto non trascurabile - anche del
volume delle stesse, dall'adeguamento tecnologico è oggettivamente
peculiare di questo Dipartimento. Alla scadenza del contratto di
servizio con la GEMS, visti gli eccellenti risultati ottenuti con
la precedente esperienza, si è favorevolmente lavorato per
proseguire questa collaborazione, garantendo all'Azienda USL della
Valle d'Aosta l'innovazione tecnologica, gli adeguamenti
strutturali e i servizi dei quali aveva necessità.
Con l'introduzione della radioterapia nel Dipartimento era
necessario dotare la struttura di un'apparecchiatura di TAC
(tomografia computerizzata) da dedicare alle attività complementari
alla radioterapia, centratura e simulazione del trattamento. Per
ottimizzare l'impiego di risorse, il Dipartimento ha deciso di
dedicare parte del tempo della macchina ad una delle TAC già in
dotazione a questa specifica attività. Questo ha consentito di
sfruttare al meglio la tecnologia esistente, ottimizzandone
l'utilizzo nell'ambito del Dipartimento. Le prime esperienze hanno
dimostrato le difficoltà tecniche per l'utilizzo della stessa
apparecchiatura per attività di centratura in radioterapia, legate
alle piccole dimensioni del tunnel del tomografo che non consentiva
l'impiego di tutti gli accessori per la centratura di radioterapia.
Si è quindi resa necessaria la sostituzione della CT con una
macchina caratterizzata da un tunnel di ampie dimensioni, che
consente agevolmente di eseguire tutte le indagini di centratura
per radioterapia con l'impiego di tutti i necessari ausili e, per
le sue caratteristiche di qualità, di essere utilizzabile per
indagini diagnostiche nella
routine
radiologica. Inoltre,
per le peculiari caratteristiche dell'apparecchiatura stessa,
l'innovazione ha consentito un risparmio di dose ai pazienti.
Nel contratto è stata anche inserita la sostituzione
dell'apparecchiatura tomografica più avanzata; la nuova tecnologia
ha permesso come primo e più importante risultato un notevole
risparmio di dosi al paziente che, per alcune indagini arrivano
fino a ridurre le dosi di radioterapia al 70%. La nuova
apparecchiatura consente, in tempi molto brevi, acquisizioni di
grande qualità per lo studio delle arterie coronarie con risultati
di valore diagnostico. Questa possibilità si rivela una risorsa
diagnostica preziosa per tutti i casi in cui il sospetto di
patologia coronarica - soprattutto in emergenza - non sia così
fondato da portare ad un'indagine invasiva in emergenza. Lo studio
delle arterie coronarie con TC permette di escludere una patologia
coronarica, diagnosticare un'eventuale diversa patologia, indicare
la necessità di trattamento in urgenza. Altra applicazione
innovativa è la tecnica "doppia energia" che consente di ottenere
esami di alta qualità anche in presenza di corpi metallici e quindi
di migliorare le possibilità di caratterizzazione tissutale.
Nel capitolo Risonanza Magnetica il contratto risolve due
esigenze dell'Azienda: potenziare l'offerta quantitativa di
prestazioni e la continuità di servizio, anche in caso di guasti
tecnici bloccanti con l'introduzione di una seconda macchina ad
alto campo. È noto come il ricorso a questa indagine sia sempre più
frequente e, per molte patologie, irrinunciabile; l'unicità della
macchina costituisce oggi un collo di bottiglia che condiziona
l'organizzazione del Dipartimento. La seconda macchina garantirà
quindi una migliore gestione dell'ordinario (ricordo che una
seconda macchina sarà messa al Poliambulatorio di Donnas, una
risonanza magnetica).
L'innovazione ad oggi irrinunciabile è quella dell'introduzione
nella pratica clinica della PET, della tomografia ad emissione di
positroni, che modifica radicalmente gli algoritmi, soprattutto
nella patologia oncologica, per la quale i pazienti attualmente
vanno costantemente a Candiolo e che quindi sarà inserita da noi.
Unitamente all'innovazione tecnologica, che consentirà alla
Medicina Nucleare di ricollocarsi ad un livello coerente con il
resto del Dipartimento, è prevista la ristrutturazione dell'intera
Medicina Nucleare. Il contratto di servizio ha previsto inoltre un
aggiornamento tecnologico dell'apparecchiatura di angiografia, e in
questo settore sulla radiologia interventistica credo che siamo
all'avanguardia, non solo nel nostro paese ma in Italia. Sono stati
inoltre inseriti due nuovi mammografi digitali: uno nella sede
fissa e uno mezzo mobile, già in dotazione. È inoltre prevista la
sostituzione di un'apparecchiatura per la radiologia convenzionale,
inserendo un sistema digitale diretto con detectori digitali
integrati nell'apparecchiatura ed una nuova apparecchiatura idonea
all'impiego presso il Poliambulatorio di Morgex. Come vedete,
stiamo pensando al territorio in modo importante. Inoltre
all'innovazione tecnologica ed alla ristrutturazione si aggiunge un
supporto formativo avanzato che affianca gli operatori in
particolare sulle tecnologie più impegnative, quindi formazione
degli operatori; il contratto prevede anche un servizio tecnico di
assistenza inclusivo di ogni parte di ricambio, di visite
programmate per mantenere efficienti le macchine e gli interventi.
Quindi, come potete capire, questo contratto è un contratto che
prevede non solo la fornitura, ma l'assistenza tecnica e, in
generale, interventi su tutta la Diagnostica per immagini: dalla
radiografia alla tomoterapia, alla PET, alla risonanza magnetica,
ai mammografi, agli ecografi.
Per quanto riguarda le modalità, l'articolo 57 citato della
legge n. 163/2006 prevede espressamente che le Pubbliche
Amministrazioni possano procedere tramite procedura negoziata,
senza previa pubblicazione del bando, nel caso di consegne
complementari effettuate dal fornitore originario e destinate al
rinnovo parziale di forniture o di impianti ad uso corrente e
all'ampliamento di fornitura. Tale è stata, per l'appunto, la
circostanza ravvisata nel contratto
de quo
, il quale
consente - come già specificato - il completo rinnovo tecnologico
del parco di attrezzature del Dipartimento oltre che al suo
potenziamento. Tale innovativa formula consente, inoltre, come si è
detto, di disporre costantemente - compresa nel canone della
manutenzione - dell'assistenza tecnica, peraltro fornita attraverso
sistemi di software particolarmente sofisticati che agiscono da
remoto, ivi compresa la fornitura delle parti di ricambio che, nel
caso di procedura tradizionale, provocherebbero inevitabili
sospensioni dei servizi sanitari. Inoltre un importante fattore da
sottolineare a vantaggio della procedura autorizzata è da ricercare
nella gestione del rischio clinico; la presenza e l'uso di
apparecchiature di marche o di modelli differenti, con la
moltiplicazione delle interfacce e delle modalità di utilizzo, può,
potenzialmente, annullare tutti gli sforzi di ideazione e
progettazione mirati ad una maggiore ergonomia ed usabilità del
dispositivo. Per ridurre questi fattori di rischio è dunque
necessario introdurre, in fase di gestione del parco tecnologico,
ed in particolare nei momenti di acquisizione di nuove
apparecchiature o di rinnovo di dispositivi obsoleti, l'elemento di
omogeneità quale ulteriore discriminante per la valutazione.
Se questo criterio di eccellenza si può usare anche in altri
settori: come ho già detto, è stato utilizzato per l'acquisizione e
l'installazione dell'apparecchiatura di tomoterapia, e non è
escluso che possa essere utilizzato per altre esigenze cliniche
organizzative che saranno valutate caso per caso.
Ho voluto rubare un po' di tempo per far capire la qualità
dell'attrezzatura che abbiamo a disposizione nel nostro ospedale;
qui si tratta di una vera e propria eccellenza che - come detto
prima - è a disposizione di tutta la sanità valdostana e di tutti
gli utenti valdostani. Quindi sul territorio metteremo delle
apparecchiature al Poliambulatorio di Morgex e al Poliambulatorio
di Donnas che permetteranno di ridurre notevolmente il disagio ai
pazienti. Per finire devo dire - come ho già detto una volta in
un'interpellanza fatta dalla collega Morelli - che non è l'acquisto
di 13.800.000 di euro, ma è il valore del contratto che è di
13.800.000 di euro, l'impegno è di 592.374,74 euro e questo - come
ho detto prima - è un contratto totale che va a comprendere tutto
quanto ho detto prima: i lavori, l'installazione della PET e il
rinnovo dell'intero parco macchine. Grazie.
Président
- La parole au Conseiller Donzel.
Donzel (PD)
- Ringrazio l'Assessore per averci resi un
po' più edotti sull'importanza di questo materiale; non avevamo
dubbi in tal senso, tant'è che alcune apparecchiature sono state
acquistate anche da importanti centri di città come Firenze,
Bologna, ed è stata illustrata anche l'importanza di accedere a
queste tecnologie per la salute pubblica. Resta però il fatto che,
nello specifico, non avevo messo in discussione che questi
materiali fossero di elevata tecnologia, non avevo messo in
discussione lo sforzo che l'Amministrazione sta facendo per
raggiungere l'eccellenza tecnologica; avevo messo in luce degli
aspetti su cui mi sarebbe davvero piaciuto confrontarmi con lei,
Assessore, riguardanti la questione delle modalità di appalto.
L'affidamento di una pubblica amministrazione di un determinato
servizio a trattativa privata, ai sensi dell'articolo 57, comma 2,
lett. b),
"motivi di natura tecnica"
, eccetera, deve essere
adeguatamente valutato nelle fasi procedimentali che precedono la
stipula del contratto, esplicitando le prestazioni infungibili o
rese in condizioni monopolistiche. Lei a queste cose non
risponde...dice come sono utili e preziosi questi strumenti - ma
sono anch'io che lo dico! -, e soprattutto non risponde alla
questione di come si sia incastrata dentro questa delibera la parte
di edilizia.
Allora, una cosa sono le macchine, una cosa è questo contratto
che - ripeto - ha funzionato; la manutenzione è ottima, nessuno lo
mette in dubbio! Non voglio, qui, aprire una discussione... non
vedo qui il Consigliere Maquignaz della V Commissione che dovrebbe
avere interesse a chiedere, a fronte di queste spese, quanti sono
gli utenti, fare confronti dell'utilizzo di questi macchinari con
altre realtà, se sono utilizzati appieno, se abbiamo un
ritorno...perché "qualità della sanità" non vuol dire che se per
curare un paziente spendo quello che mi serve per curarne cento di
un'altra malattia, forse poi bisogna fare delle scelte! Quindi non
è questo che metto in questione in questa interpellanza...volevo
capire come mai l'affidamento per 2.000.000 di euro di questioni
edilizie, incastrati dentro questa delibera, è stato fatto senza
una gara di appalto pubblica. Ritengo che sia un caso di
illegittimità.
Volete portarci in tribunale? Vogliamo andare a vedere di
cominciare ad impugnare queste delibere o...ci diamo una
regolata?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK