Consiglio Regionale della Valle d'Aosta - Oggetto del Consiglio n. 3090 del 6 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3090 del 6 dicembre 2017 - Resoconto
OGGETTO N. 3090/XIV - Reiezione di mozione: "Impegno per la
presentazione di un disegno di legge in materia di mobilità
sostenibile".
Rosset (Presidente) -
Punto n. 45 all'ordine del giorno.
Per l'illustrazione ha chiesto la parola il Consigliere Roscio; ne
ha facoltà.
Roscio (ALPE) -
Torniamo a parlare di mobilità
sostenibile dopo alcune settimane, più per una questione tecnica
che per altro. Già allora, qualche Consiglio fa, avevamo presentato
un'iniziativa annunciando la presentazione di una risoluzione; la
discussione era andata poi in altre direzioni, quindi non abbiamo
potuto presentare la risoluzione. Allora, in risposta alla nostra
iniziativa, l'Assessore ci aveva però detto che sulla questione,
siccome era già stato presentato un disegno di legge dalla Giunta
Marquis, sembrava ci fosse un certo interesse, e si era detto che
c'era la problematica del reperimento di risorse regionali per fare
in modo che l'iniziativa non fosse
una tantum
ma durevole
negli anni. Tanto per essere chiari, la cifra di cui stiamo
parlando per agevolare la mobilità sostenibile è dell'ordine di 1
milione di euro all'anno, quindi in un bilancio da 1.200 milioni la
cifra di cui stiamo parlando rappresenta meno di un millesimo del
bilancio regionale.
Questo è il momento migliore per parlare di tali questioni,
perché tra poco affronteremo la discussione del bilancio ed è il
momento in cui si sceglie dove allocare le risorse. Oltretutto nel
programma d'urgenza presentato da questa maggioranza era proprio
prevista la mobilità elettrica.
Vorrei solo aggiungere un paio di elementi utili per la
discussione. Sappiamo tutti che la nostra rete per la ricarica dei
veicoli elettrici è densa, ha una densità di punti di ricarica che
è di prim'ordine in Europa, e questo è stato già realizzato. C'è
però da rilevare una questione: secondo i dati forniti dalla
Motorizzazione, i veicoli ad oggi immatricolati in Valle d'Aosta a
propulsione elettrica (dotati di motore non termico) sono meno di
cento, per cui abbiamo il rapporto di un veicolo elettrico per ogni
punto di ricarica: ci sono quasi più colonnine che veicoli.
Ovviamente l'infrastruttura senza i veicoli che la utilizzano è un
po' sottoutilizzata ed inutile. Crediamo che la questione se sia
opportuno o meno favorire la transizione verso la mobilità
sostenibile o, meglio, anche elettrica, a scapito di quella basata
su motori termici, come è oggi in vigore, ormai non dovrebbe
neanche essere più motivo di discussione, perché dovrebbe essere
superata proprio per il fatto che la Regione in passato ha già
fatto degli investimenti, ma servono passi ulteriori per
implementare la bontà di questi investimenti.
Molti Paesi europei hanno già dichiarato che i veicoli a
trazione termica con motore tradizionale a fonti fossili saranno
messi al bando da qui a dieci, vent'anni, quindi sembra quasi una
strada segnata per un percorso alternativo. È vero che rimangono
degli aspetti ancora critici per la diffusione dei veicoli
elettrici. Sono legati essenzialmente alla questione degli
accumulatori, che ancora oggi hanno problemi di
performance
,
soprattutto in termini di autonomia, e in termini di velocità di
ricarica. Però si stanno facendo passi velocissimi in questo senso
e già oggi i dati dicono che la transizione è possibile,
soprattutto per quanto riguarda la mobilità giornaliera, perché gli
spostamenti da casa per il lavoro (e viceversa) sono limitati a
poche decine di chilometri al giorno, quindi compatibili con la
tecnologia attuale. Questi sono dati presentati poco tempo fa
proprio da esperti qui, ad Aosta, dove si vedeva che il fatto di
avere percorrenze quotidiane per la gran parte dei cittadini
limitati a poche decine di chilometri giornalieri consentiva già
con le tecnologie attuali di poter rendere fattibile questa
transizione.
Una criticità che però ancora oggi è presente è l'importante
differenza di costo tra i veicoli a motore termico ed elettrico. I
veicoli elettrici costano di più ed è poco diffusa ancora
l'infrastrutturazione privata, perché comunque in questi costi non
c'è solo la parte del veicolo, ma proprio tutta la parte legata
agli accumulatori, che ancora sono costosi. In più, c'è tutta una
serie di costi collaterali che rendono poco appetibili queste auto:
il parcheggio, l'assicurazione, in parte il bollo, anche se il
bollo (anche a livello nazionale) è già fortemente agevolato,
perché tali veicoli oggi godono di particolari agevolazioni sotto
questo punto di vista.
Il disegno di legge presentato era proprio un tentativo di
rispondere a queste mancanze: fare in modo che i cittadini trovino
appetibile l'acquisto di auto elettriche, o comunque che prevedono
un motore elettrico, indipendentemente poi dal sistema di
alimentazione. Prevedeva un sistema di incentivazione per
l'acquisto, per cui si davano contributi per acquistare, per
ridurre il
gap
tra veicoli elettrici e veicoli termici e per
la realizzazione di punti di ricarica privati, il cosiddetto
"
walbox
". Se il cittadino compie l'infrastrutturazione in
tal senso è difficile che poi si torni indietro verso il motore
termico, per cui agevolare l'infrastrutturazione privata sembrava
un'idea vincente. Oltre a questo, erano già previste in legge tutta
una serie di agevolazioni demandate alla Giunta, come per esempio
intervenire sui costi per i parcheggi, per le autostrade; si era
pensato qualcosa addirittura sui trafori e sulle autostrade.
Noi oggi crediamo che un po' di tempo per la riflessione sia
trascorso, quindi i tempi per poter fare riflessioni tecniche
(anche migliorative) rispetto a quel disegno di legge è trascorso,
quindi chiederemmo un impegno ben preciso. Vorremmo che ci fosse
un'azione concreta da parte del Governo, che presentasse una
proposta concreta da discutere per incentivare la mobilità
sostenibile; peraltro era preannunciato anche nel programma di
urgenza. Una proposta era sul tavolo, era già stata fatta, quindi
si potrebbe partire da quella proposta ed eventualmente
migliorarla, perché non c'è mai limite, si può sempre migliorare,
ma manca l'ultima parte per rendere reale quella proposta. Allora
eravamo lontani dal bilancio, quindi non si potevano ancora avere
le risorse, ma oggi il bilancio è stato predisposto e fra poco lo
discuteremo.
Noi non abbiamo ancora avuto modo di andare a vedere se
concretamente nel bilancio vi sono queste risorse, ma è sicuramente
il momento propizio se si vuole dare seguito a questa iniziativa
per andare a cercare risorse regionali, per andare a finanziare
tale proposta che, dal nostro punto di vista, è una risposta molto
importante, perché guarda molto al futuro della Valle in un'ottica
di sviluppo sostenibile, di economia davvero verde e, soprattutto,
in un'ottica di andare ad eliminare in gran parte tutte quelle
emissioni che derivano dal traffico urbano, concentrate intorno
alle aree più densamente urbanizzate. Dal nostro punto di vista,
questa è una scelta non solo opportuna, ma anche strategica per il
futuro e su questo noi chiederemmo un impegno.
Presidente -
Ha chiesto la parola il Consigliere Restano;
ne ha facoltà.
Restano (AC-SA-PNV) -
Colgo l'occasione della
presentazione di questa mozione per sottolineare che nella mobilità
sostenibile è ricompreso anche l'utilizzo della bicicletta,
soprattutto per percorrere quel tratto che va da casa al lavoro. A
maggior ragione, io credo che in questo periodo, con l'avvento
delle biciclette a pedalata assistita, questa sia una politica da
perseguire in questa regione, guardando un pochino cosa fanno
altrove, soprattutto negli Stati del Nord: in Francia, in Belgio e
oggi anche in numerose città italiane questo avviene già.
L'amministrazione pubblica sostiene, attraverso un contributo molto
limitato al chilometro, ma anche come cifra totale mensile, questo
comportamento virtuoso.
Ora credo che la norma richiamata dal collega Roscio non
contenga questa proposta, però forse è l'occasione per reinserirla,
magari attraverso l'attività sperimentale che riguarda solo la
città di Aosta; forse si valuterà per tutta la regione, però
ritengo sia il momento buono per portare avanti un'iniziativa di
questo genere.
Presidente -
Ha chiesto la parola il Consigliere Bertin;
ne ha facoltà.
Bertin (GM) -
Ho poco da aggiungere a quanto già
illustrato dai colleghi. Ci troviamo in un'era di transizione
energetica. Molti Stati occidentali hanno intrapreso questa via, e
questa iniziativa si inserisce anche in tale contesto, nel seguire
attentamente e nell'anticipare i tempi di una transizione
energetica ormai obbligatoria. L'utilizzo della mobilità elettrica,
in generale di una mobilità alternativa al petrolio, è da sostenere
e, nel caso della Valle d'Aosta, visto che già una parte
dell'infrastruttura è presente, bisogna in qualche modo cercare di
sfruttarla il più possibile per agevolare la direzione nella quale
obbligatoriamente ci si deve orientare il più rapidamente
possibile.
Presidente -
Ha chiesto la parola il Consigliere
Padovani; ne ha facoltà.
Padovani (GM) -
Mi sembra un'iniziativa importante per
quanto riguarda due questioni, che secondo me sono fondamentali:
una è la questione della mobilità e l'altra è la questione
ambientale. Perché sono fondamentali? Perché queste due questioni
risolvono in parte la crisi ambientale che sta vivendo il nostro
pianeta, in particolare in questo caso la nostra regione, perché
potrebbe diminuire le emissioni nell'aria e dall'altro potrebbe (e
dovrebbe, secondo me) far tornare a discutere noi (il Consiglio)
sul piano della viabilità nella nostra regione, che credo debba
vedere una revisione totale per quanto riguarda il trasporto
pubblico e la mobilità in generale. Mi sembra un'iniziativa
importante e io la sosterrò votando a favore.
Presidente -
Ha chiesto la parola l'Assessore Guichardaz;
ne ha facoltà.
Guichardaz (PD-SIN.VDA) -
Ho già trattato questo tema
parzialmente, se ben ricordo, rispondendo ad un'interpellanza del
collega Roscio (o una mozione) sulla qualità dell'aria, che
presentò credo il primo Consiglio in cui ci siamo insediati. In
quell'occasione ricordavo che era già stata predisposta una
proposta di disegno di legge regionale proprio per l'incentivazione
e lo sviluppo della mobilità sostenibile sul territorio, che
scaturiva dall'elaborazione di uno specifico obiettivo
dirigenziale, approvato con apposita deliberazione della Giunta
regionale in data 27 gennaio 2017 (obiettivi assegnati ai propri
dirigenti dai singoli Assessori, previa naturalmente discussione e
condivisione con gli interessati).
Questo specifico disegno di legge fu assegnato al Dirigente
Sorsoloni dall'ex Assessore alle attività produttive ed energia,
Raimondo Donzel, il quale ha promosso la seconda fase successiva
all'istallazione delle colonnine per la ricarica dei veicoli
elettrici, che, per la cronaca - così come giustamente ricordava il
collega Roscio - in termini di densità delle apparecchiature
rispetto alla superficie interessata risulta essere ad oggi la
principale infrastruttura di ricarica a livello sia nazionale che
europeo. Infatti la diffusione dei veicoli elettrici potrà
decollare concretamente solo se si interviene, oltre che attraverso
la rete di ricarica - il collega Roscio ha ricordato che abbiamo
credo una quarantina di colonnine collocate nella tratta centrale e
in alcuni luoghi di particolare afflusso - anche e soprattutto
incentivando l'acquisto dei veicoli che al momento hanno dei costi
non proprio competitivi rispetto a quelli delle auto
convenzionali.
Il disegno di legge già esiste in bozza, in conseguenza di una
decisione politica assunta a gennaio, ma riconfermata proprio dalla
precedente Giunta. Ricordo che l'obiettivo dirigenziale del
Dirigente Sorsoloni fu sottoposto all'esame della Giunta precedente
il 9 ottobre scorso (quattro giorni prima del cambio di
maggioranza) come argomento in discussione. Per chi ci ascolta,
questi argomenti si dicono in discussione perché previsti proprio
da una delibera di Giunta regionale, in questo caso la citata n. 77
del gennaio 2017, essendo privi proprio delle necessarie risorse
finanziarie ai fini dell'avvio dell'iter procedimentale di
discussione della proposta in Consiglio regionale. Questo giusto
per spiegare la genesi e l'
iter
del testo di disegno di
legge in questione.
È interessante segnalare che questo dispositivo è, a suo modo,
un precursore di un analogo (quantomeno nei propositi per il
momento) provvedimento di incentivazione e finanziamento della
mobilità sostenibile, che è previsto nel Piano nazionale delle
infrastrutture di ricarica elettrica (PNIRE), per il quale ad oggi
non sono stati avviati strumenti di finanziamento statale. Il
disegno di legge regionale, quando si tramuterà in provvedimento
legislativo definitivo, diventerà un'iniziativa quasi unica a
livello nazionale, in quanto solamente le Province autonome di
Bolzano e di Trento si sono dotate ad oggi di una legge simile,
comunque con importi e agevolazioni economiche inferiori rispetto a
quelle che intendiamo proporre con il nostro provvedimento
legislativo.
Rispetto all'iter procedimentale, vorrei solo brevemente
spiegare cosa abbiamo fatto in questo mese e mezzo riguardo al tema
oggi portato all'attenzione dell'aula, giusto per dire che su
questo argomento non abbiamo aspettato, anzi, siamo assolutamente
in linea con lo spirito alla base di questo progetto che voi avete
poi accolto ad ottobre, in Giunta. Dopo aver presentato come
argomento in discussione l'articolato, il 9 ottobre scorso, e dopo
averlo consegnato alla precedente Giunta, si è provveduto a
richiedere alla Struttura Programmazione e bilancio uno specifico
stanziamento per il triennio 2018/2020 da prevedere proprio nella
legge regionale di approvazione del corrispondente bilancio di
previsione (legge finanziaria regionale), determinato in
complessivi 3,6 milioni di euro ripartiti su tre anni. Queste
risorse non dovrebbero andare solo per l'acquisto e per
l'installazione di stazioni di ricarica domestica, ma anche per il
leasing
di veicoli elettrici, ibridi,
plugin
e a
celle di combustibile. Poi credo che, durante la discussione del
progetto del disegno di legge, si potrà discutere eventualmente di
proposte che ciascuno potrà fare.
Voglio tranquillizzare i colleghi firmatari, perché nel
complessivo ragionamento sulle priorità da perseguire che abbiamo
fatto nel primo mese e mezzo di governo il tema della mobilità
sostenibile è stato trattato come una delle priorità, quindi i
relativi finanziamenti sono stati individuati nel bilancio del
nostro Assessorato, previo opportuno confronto con i colleghi della
Giunta. In data 29 novembre, infatti, sempre la Struttura
Programmazione e bilancio ha comunicato l'avvenuta istituzione di
due nuovi capitoli nel bilancio di previsione 2018/2020 con gli
stanziamenti richiesti, che però potranno essere utilizzati solo
successivamente all'entrata in vigore della legge regionale di
approvazione del prossimo bilancio. Va da sé che la presentazione
del disegno di legge, che nel frattempo è oggetto anche di alcuni
ragionamenti migliorativi e che vorremmo presentare in Commissione
per l'iter consueto, è pertanto subordinato all'approvazione della
legge finanziaria regionale, nonché all'operatività della stessa
prevista per l'inizio del 2018.
In definitiva, quindi, quanto indicato nella mozione è già
previsto mediante l'attivazione delle ordinarie procedure di
contabilità, ma l'impegno di trenta giorni non può essere
rispettato, perché soltanto dopo l'approvazione della legge
regionale finanziaria potranno essere chiesti i prescritti pareri
del Dipartimento legislativo e legale del Dipartimento bilancio,
finanze e patrimonio e società partecipate, del Dipartimento
politiche strutturali e affari europei. Pertanto chiederemo ai
colleghi firmatari della mozione di ritirarla, perché
sostanzialmente è superflua ai fini del risultato, con la
rassicurazione che il disegno di legge sarà depositato non appena
possibile per il consueto iter consiliare.
Dalle ore 17:20 assume la presidenza il Vicepresidente
Farcoz
.
Farcoz (Président) -
La parole au collègue Roscio.
Roscio (ALPE) -
Solo una breve osservazione. Non
ripercorro tutto l'
iter
del disegno di legge, sennò staremmo
qua fino a dopodomani, ma mi sembra di capire che l'intento sia
quello di andare avanti, di trovare le risorse, e dal 1 gennaio
2018 si potrà concretamente accedere a queste misure.
Noi vorremmo però mantenere la nostra mozione sostituendo, se
serve, la dicitura "entro trenta giorni" con "al più presto";
pertanto si lascerebbero i tempi tecnici confidando che al più
tardi nel mese di gennaio ci sia la possibilità di accedere a
questi benefici.
Presidente -
Ha chiesto la parola il Consigliere Restano;
ne ha facoltà.
Restano (AC-SA-PNV) -
Forse io ho inteso male, ma non ha
risposto alla mia sollecitazione: se era disponibile eventualmente
ad inserire in legge anche quella parte.
Presidente -
Ha chiesto la parola l'Assessore Guichardaz;
ne ha facoltà.
Guichardaz (PD-SIN.VDA) -
L'
iter
è oramai
attivato, i tempi sono quelli tecnici. Quindi, al di là dei tempi
indicati, noi abbiamo garantito prevedendo gli appositi capitoli di
bilancio.
Per noi è superflua questa mozione, quindi ci asterremo, ma
continuo a dire che vi è da parte nostra la garanzia e la
rassicurazione che stiamo procedendo verso l'approvazione di questo
testo di legge con il contributo dei colleghi che vorranno
puntualizzare o portare i loro suggerimenti. È pronto e sarà
depositato nell'apposita Commissione consiliare non appena ci
saranno i finanziamenti e poi in Commissione si potranno discutere
eventualmente altri emendamenti. La norma sulla mobilità
finanziaria allo stato attuale parla e tratta mezzi di locomozione
elettrica,
plugin
e ibridi, e non contempla direttamente la
mobilità con biciclette elettriche di altro modo. Possiamo fare
un'analisi sui finanziamenti o su altro, ma da parte mia non ci
sono al momento preclusioni.
Presidente -
Se non ci sono altri interventi, pongo in
votazione. La votazione è aperta. La votazione è chiusa.
Esito della votazione:
Presenti: 33
Votanti           
: 13
Favorevoli: 13
Astenuti: 20 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perron, Rini, Rollandin, Testolin,
Viérin)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK