Consiglio Regionale della Valle d'Aosta - Oggetto del Consiglio n. 459 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 459 del 11 marzo 2014 - Resoconto
OGGETTO N. 459/XIV - Interrogazione: "Requisiti per l'accesso
al ruolo di operatore tecnico specializzato di autista di
ambulanza".
Président
- Pour la réponse, la parole à l'Assesseur
Fosson.
Fosson (UV)
- Merci Président. Buongiorno a tutti.
La figura dell'autista ambulanziere è una problematica molto
discussa soprattutto a livello normativo romano e che, purtroppo,
non ha ancora una soluzione proprio per il conflitto che c'è stato,
nell'ultimo anno, tra Stato e Regioni.
È una figura di un operatore tecnico addetto ad attività di
soccorso e di trasporto infermi che, nel nostro sistema di
emergenza, è molto importante. Il fatto cioè che un autista faccia
solo l'autista e ci sia un'altra figura di soccorritore che non
possa guidare, a sua volta, un'ambulanza, resta per noi proprio una
duplicazione incomprensibile. Dividere i compiti e prevedere due
figure nell'ambito dell'emergenza non ci sembra un utilizzo
corretto delle professionalità, anche se poi il propositore di
questa interpellanza lo sa benissimo che nelle altre regioni,
invece, spesso succede che l'autista faccia anche il soccorritore.
Comunque, la storia di questo problema è che nel 2003 il Ministero
della salute fece un accordo con la Regione (atto 1711), in cui
emanava delle linee guida per la formazione di diverso personale
operante nei sistemi di emergenza tra cui, appunto, l'autista
ambulanziere. Le Regioni hanno recepito questo accordo in modo
difforme: noi lo abbiamo recepito, mi sembra, in un modo corretto,
soprattutto con l'esigenza di ricapitolare in un'unica figura
queste due funzioni e, nel 2004, abbiamo fatto un primo corso di
formazione.
Non solo, ma, con la legge sull'emergenza, n. 4 del 13/3/2008,
si era normato il ruolo e la formazione dell'autista ambulanziere.
Questa legge è poi stata impugnata ed è stata tolta la funzione
dell'autista ambulanziere, a detta dei Dirigenti ingiustamente, che
erano dispiaciuti della bocciatura di questa legge perché sarebbe
andata bene per tutta l'Italia. Successivamente noi abbiamo poi
rifatto un'altra legge sull'emergenza del 6/4/2009, in cui si
riscriveva la formazione anche se non si attribuivano più le
funzioni all'autista soccorritore come avevamo previsto e come
secondo logica.
In seguito a questo, si è poi replicato, il 21/6/2013, con la
DGR 1084 che prevedeva una nuova riorganizzazione del corso che è
attualmente in atto. Tra l'altro, come scritto nella delibera, il
10/6/2013, venivano preventivamente contattati l'azienda e i
sindacati per un corso di 200 ore. Ma questo, come si dice nella
delibera, in modo corretto, mi sembra, in attesa sempre che il
Governo, il quale doveva essere in linea di arrivo, definisse
questa figura. A tal riguardo, le dico che è una disposizione di
legge a firma del Senatore Tommasini che configurava proprio
l'istituzione di questa figura. Su questa legge avevamo avuto un
confronto con i sindacati della Valle d'Aosta, nazionali, sia con
il Ministro Fazio sia con il Ministro Balduzzi i quali si erano
dichiarati d'accordo nell'istituire questa figura.
Questa delibera, quindi, e questo corso è stato intrapreso
attendendo che il Governo istituisse questa figura e sostituisse il
problema. Al momento, quindi - e poi le darò una lettera appena
arrivata dal Ministero - il corso di 200 ore è stato istituito ed è
partito. Esso prevede un titolo obbligatorio: il superamento del
corso è obbligatorio per poi partecipare al concorso di assunzione.
Tuttavia, l'azienda, al punto "l"
della delibera 1084,
scrive che potrà riconoscere come equipollenti altri corsi analoghi
di formazione. Purtroppo, questo corso non è sostituito, al
momento, dai requisiti previsti dalla vigente disposizione
normativa del CCNL, i 5 anni eccetera e questo è ancora scritto
correttamente al punto "l" della delibera 1084 del 21/6/2013.
Mi chiede se ci sia bisogno di questo personale. Ebbene,
l'azienda USL della Valle d'Aosta ha richiesto un nuovo corso
proprio per formare una graduatoria in virtù del fatto della
previsione di pensionamenti nell'ambito del suo organico. Si
tratterà certamente di un'assunzione con concorso e questo verrà
fatto a seconda della delibera del 14/2/2014 in cui si danno le
indicazioni all'USL, con il blocco dei concorsi, ma si prevedono
anche delle deroghe sull'assunzione. Quanti sono gli operatori?
Sono 88, 82 a tempo indeterminato e 6 con contratto di
somministrazione. Per quanto riguarda il rapporto con il
Ministero...volevo precisare questo perché la confusione dipende
proprio da una non soluzione a livello ministeriale
dell'istituzione di questa figura che a noi è sempre sembrata molto
importante. Si aspettava la definizione della figura e della
formazione dell'autista soccorritore, anche in vista di eventuali
percorsi di riqualificazione e un'eventuale auspicata modifica di
quanto è previsto dal CCNL. Lo Stato e le Regioni, però, purtroppo,
hanno rinunciato e definire questa figura a livello nazionale. Ora
mi permetto di darle una lettura che è appena arrivata e che
riconosce un percorso fatto da noi e che, forse, apre delle
possibilità nuove: in data 21/2/2014, il Ministero della salute a
firma del Direttore generale Leonardi che era prima il
Capogabinetto di Balduzzi ci scrive:
"Proposta di istituzione del profilo professionale di autista
soccorritore.
Codesto coordinamento, in data 25 novembre 2013, ha
comunicato la mancata condivisione da parte delle Regioni e
Province Autonome della proposta ministeriale di istituzione della
figura di autista soccorritore. Al riguardo
- questo mi sembra
molto importante -
preso atto della decisione, si rappresenta
che la figura dell'autista soccorritore risulta istituita solo
nelle Regioni Veneto e Valle d'Aosta
- e adesso mi sembra anche
in Lombardia -
in virtù di specifiche leggi regionali, a suo
tempo valutate dallo scrivente dicastero, rispettose del riparto di
competenza"
.
Ancora aggiunge il Ministero:
"Per le rimanenti Regioni e
Province autonome, si rappresenta la necessità di attivare le
idonee procedure di corretto utilizzo del personale assunto come
autista che, ai sensi dell'ordinamento vigente, non può prestare
ausilio al personale sanitario addetto al soccorso"
.
Infine, dice ancora:
"Con riferimento all'istituzione della
figura del solo soccorritore auspicata da diverse Regioni, si
rappresentano forti perplessità di questa amministrazione, ferma
restando la disponibilità ad un approfondimento in merito"
.
Questa è la situazione. Questa è una circolare che, chiaramente,
riconosce un nostro percorso e lo riconosce come corretto, però, in
pratica, dice che questa figura non sarà istituita. Non so che cosa
voglia dire - questo è un approfondimento che faremo e questa
lettera la fornisco molto volentieri ai proponenti - perché dice
che questa figura risulta istituita solo nelle Regioni Veneto e
Valle d'Aosta. Non so se a livello di bando concorsuale per
l'assunzione, questa dicitura possa avere una valenza sul
superamento di determinati requisiti. Comunque, è stato bloccato
quanto ci auspicavamo e quanto si auspicava anche il Ministero di
un non riconoscimento di una figura di autista e soccorritore che
ci sembra logica e normale in un sistema di emergenza come il
nostro e anche nazionale. Grazie.
Président
- Pour la réplique, la parole au collègue
Guichardaz.
Guichardaz (PD-SIN.VDA)
- Grazie Presidente.
Grazie per i dati e chiedo se poi mi può fare la cortesia di
farmi avere copia della lettera. Questa interrogazione si pone come
obiettivo sia di evitare la facile illusione, da parte di chi
effettua il corso per autisti soccorritori, di un posto pubblico
sia di evitare che un qualsivoglia ricorso, da parte di chi avesse
- anzi, avrà - un legittimo interesse, possa vanificare una
procedura concorsuale e mesi di studio e di applicazione da parte
dei corsisti, oltre che l'investimento di decine di migliaia di
euro di denaro pubblico. Per informazione, solo la fase di avvio
del corso è costata, senza considerare le docenze da gennaio in
poi, oltre 16.000 euro. Mi piacerebbe essere d'accordo con lei sul
fatto che una certificazione che attesti una preparazione a un
rigoroso percorso di formazione - visto che trattiamo del tema
della salute - possa diventare titolo obbligatorio del quale non si
può e non si deve fare a meno. Ma, per fortuna o purtroppo, come
diceva il cantautore, noi siamo in Italia e vigono principi
generali di rango costituzionale, statutario e legislativo che non
possono in alcun modo essere derogati. Come lei sa bene, la
definizione dei profili e dei requisiti propri delle figure
professionali non è in capo alla Regione.
Il decreto legislativo 30/2006 prevede infatti che
l'individuazione delle figure professionali con i relativi titoli e
profili abilitanti è riservata, per il suo carattere
necessariamente unitario, allo Stato. Tra l'altro, esiste una
moltitudine di sentenze di Cassazione che va in quella direzione e
anche il nostro Statuto speciale precisa che restano ferme le
competenze degli organi statali in ordine alle professioni
sanitarie, alle professioni sanitarie ausiliarie e altri ausiliari
delle professioni sanitarie. Lei sa bene - e ce lo ha spiegato -
che il Governo nazionale, nel 2009, ritirò il ricorso per
legittimità costituzionale contro la legge 4/2008, in quanto la
norma fu modificata dalla Regione proprio nelle parti in cui si
individuano compiti e attribuzioni non propri del profilo di
autista di ambulanza, accogliendo così le motivazioni alla base del
ricorso. Non c'è qui il tempo per approfondire questo aspetto, ma
l'unica cosa certa è che la Regione non può disporre che il
possesso dell'attestato costituisca specifico requisito di
ammissione ai concorsi perché è ciò che scrive l'USL nella sua
delibera di avviso pubblico per l'ammissione al corso di autista
soccorritore. Né, tantomeno, può un USL o una ASL prevedere
l'obbligo del suddetto attestato nelle more dell'approvazione della
figura a livello nazionale di autista soccorritore, figura sulla
quale, come lei ha ben puntualizzato, la discussione va a vanti da
decenni in tutte le sedi istituzionali, in tutti i tavoli
sindacali, commissioni sanitarie, conferenze Stato-Regione, tavoli
intersindacali Ministero e Regione, senza mai trovare una
quadra.
Non ho problemi a dire che mettere un cancello di accesso a
questo genere di concorsi pubblici è un abuso o, come direbbe
l'Avvocatura dello Stato, è un'esorbitanza rispetto alle proprie
competenze e attribuzioni. Peraltro, Signor Assessore, lei lo sa
benissimo, lo ha specificato nella sua esposizione che, per
accedere al ruolo di autista di ambulanza, la normativa prevede,
oggi, solo il titolo prescritto per la guida dei mezzi di
emergenza, cioè la patente B e 5 anni di esperienza professionale
nel corrispondente profilo in pubblica amministrazione o imprese
private, esperienza che gli allievi del corso non hanno e che
difficilmente potranno avere in futuro.
Riguardo alla sua considerazione circa il fatto che solo due
Regioni abbiano deliberato, abbiano istituito un profilo di autista
soccorritore, glielo dico io cosa fa la Regione Veneto: la Regione
Veneto fa concorsi, questa è l'USL di Vicenza, in cui fissa come
condizione per poter partecipare al concorso il possesso della
patente B e 5 anni di esperienza in imprese pubbliche o private. I
bandi di concorso della Regione che lei ha citato non accennano al
possesso del titolo di autista soccorritore o di altri titoli
abilitanti perché, attualmente, non sono previsti per legge.
Président
- Point 11 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK