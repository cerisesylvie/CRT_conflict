Consiglio Regionale della Valle d'Aosta - Oggetto del Consiglio n. 703 del 29 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Anagrafe patrimoniale - Indennità e previdenza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 703 del 29 luglio 2009 - Resoconto
OGGETTO N. 703/XIII - Proposta di legge: "Modificazioni alle
leggi regionali 21 agosto 1995, n. 33 (Norme sulle indennità
spettanti ai membri del Consiglio e della Giunta e sulla previdenza
dei consiglieri regionali) e 8 settembre 1999, n. 28. Abrogazione
di disposizioni.".
CAPO I
MODIFICAZIONI ALLA LEGGE REGIONALE 21 AGOSTO 1995, N.
33
Articolo 1
(Sostituzione dell'articolo 10 della legge regionale
33/1995)
1. L'articolo 10 della legge regionale 21 agosto 1995, n. 33
(Norme sulle indennità spettanti ai membri del Consiglio e della
Giunta e sulla previdenza dei consiglieri regionali), è sostituito
dal seguente:
"Articolo 10
(Rimborso delle spese legali e processuali e coperture
assicurative)
1. I consiglieri e gli assessori regionali nei cui confronti
sia stato aperto un procedimento di responsabilità
amministrativo-contabile, civile o penale, per fatti o atti
direttamente connessi con la carica ricoperta, possono chiedere il
rimborso delle spese legali e processuali sostenute, debitamente
documentate, salvo nel caso di sentenza di condanna esecutiva per
fatti commessi con dolo o con colpa grave.
2. Il rimborso, totale o parziale, delle spese di cui al
comma 1, ove non coperte da assicurazione, è deliberato dalla
Giunta regionale.
3. Ove si verifichi l'apertura di procedimenti civili e/o
penali per reati colposi nei confronti di consiglieri e assessori
regionali, per fatti o atti direttamente connessi con la carica
ricoperta, e previa richiesta dei soggetti interessati, la Giunta
regionale concede anticipazioni dei rimborsi sulle spese sostenute,
ove non coperte da assicurazione, fatta salva la ripetizione delle
somme erogate in caso di sentenza di condanna definitiva che ne
accerti la responsabilità per dolo o colpa grave.
4. L'Ufficio di Presidenza del Consiglio regionale e la
Giunta regionale, in relazione alle rispettive competenze, possono
deliberare la stipula di contratti di assicurazione a copertura
delle eventuali responsabilità dei consiglieri e degli assessori
regionali nei confronti dell'ente e di terzi per fatti o atti
compiuti senza dolo o colpa grave nell'espletamento dei compiti
connessi con la carica ricoperta.
5. L'onere relativo ai contratti di assicurazione dei
consiglieri e degli assessori regionali contro gli infortuni, la
cui stipula è deliberata dall'Ufficio di Presidenza del Consiglio
regionale, è così ripartito:
a) settanta per cento a carico del bilancio del Consiglio
regionale;
b) trenta per cento a carico dell'interessato.
6. L'Ufficio di Presidenza del Consiglio regionale e la
Giunta regionale, in relazione alle rispettive competenze, possono
deliberare la stipula di una polizza assicurativa a copertura dei
danni materiali e diretti derivanti dalla circolazione stradale,
riportati nell'espletamento di missioni connesse all'esercizio del
mandato, dal mezzo di proprietà dei consiglieri e degli assessori
regionali o dei loro coniugi/familiari conviventi.".
Articolo 2
(Abrogazione dell'articolo 10bis della legge regionale
33/1995)
1. L'articolo 10bis della legge regionale 33/1995 è
abrogato.
Articolo 3
(Abrogazione dell'articolo 2 della legge regionale 19 agosto
1998, n. 48)
1. L'articolo 2 della legge regionale 19 agosto 1998, n. 48
(Ulteriori norme sulle indennità spettanti ai membri del Consiglio
e della Giunta e sulla previdenza dei consiglieri regionali), è
abrogato.
CAPO II
MODIFICAZIONI ALLA LEGGE REGIONALE 8 SETTEMBRE 1999, N.
28
Articolo 4
(Modificazione all'articolo 1)
1. Il comma 3 dell'articolo 1 della legge regionale 8
settembre 1999, n. 28 (Interventi per il contenimento della spesa
in materia di previdenza dei consiglieri regionali. Costituzione
dell'Istituto dell'assegno vitalizio. Modificazioni alla legge
regionale 21 agosto 1995, n. 33 (Norme sulle indennità spettanti ai
membri del Consiglio e della Giunta e sulla previdenza dei
consiglieri regionali)), è sostituito dal seguente:
"3. L'Istituto, avente una propria forma giuridica autonoma e
un proprio bilancio, separato da quello del Consiglio regionale, è
amministrato dall'Ufficio di presidenza del Consiglio regionale, è
gestito secondo princìpi assicurativi ed è finanziato:
a) dalla trattenuta obbligatoria a carico dei consiglieri
regionali, di cui all'articolo 3 della legge regionale 33/1995,
come modificato dalla presente legge;
b) dal contributo versato dal Consiglio regionale ai sensi
dell'articolo 6, comma 1, lettera b);
c) dal contributo versato dal Consiglio regionale per le
spese relative alla gestione amministrativo-contabile
dell'Istituto, nonché per quelle relative alle imposte gravanti
sull'Istituto medesimo.".
Articolo 5
(Modificazioni all'articolo 5)
1. Prima del comma 1 dell'articolo 5 della legge regionale
28/1999, è aggiunto il seguente:
"01. L'assegno vitalizio compete ai consiglieri regionali,
cessati dal mandato, che abbiano corrisposto il contributo di cui
all'articolo 3 della legge regionale 33/1995 per un periodo di
almeno cinque anni di mandato svolto nel Consiglio regionale, o che
abbiano esercitato la facoltà di cui all'articolo 5bis, comma 1, e
che abbiano raggiunto l'età per conseguire il diritto alla
corresponsione dell'assegno.".
2. Al comma 2 dell'articolo 5 della legge regionale 28/1999
la parola "minimo" è soppressa.
3. Il comma 3 dell'articolo 5 della legge regionale 28/1999 è
sostituito dal seguente:
"3. La facoltà di cui al comma 2 è riconosciuta, altresì, ai
consiglieri regionali in carica alla data di entrata in vigore
della presente legge e a quelli di precedenti legislature che hanno
maturato il diritto all'assegno vitalizio. In tal caso, però, è
possibile richiedere l'erogazione anticipata dell'assegno vitalizio
non prima di cinque anni antecedenti il raggiungimento del limite
di età. Per coloro che rimangono nel regime della prestazione
definita, l'ammontare del vitalizio subisce una diminuzione pari al
tre per cento per ogni anno di anticipo. Per coloro che si trovano
in parte nel regime della prestazione definita ed in parte nel
regime della capitalizzazione, la richiesta di erogazione
anticipata ha effetto con la medesima decorrenza.".
4. Al comma 4 dell'articolo 5 della legge regionale 28/1999,
le parole: "Il limite minimo di età rimane fissato" sono sostituite
dalle parole: "L'età per conseguire il diritto alla corresponsione
dell'assegno vitalizio rimane fissata".
Articolo 6
(Inserimento dell'articolo 5bis)
1. Dopo l'articolo 5 della legge regionale 28/1999, come
modificato dall'articolo 5, è inserito il seguente:
"Articolo 5bis
(Contributi volontari, casi di restituzione e
ricongiunzione)
1. Il consigliere che abbia versato il contributo di cui
all'articolo 3 della legge regionale 33/1995 per un periodo
inferiore a cinque anni ma pari almeno a 30 mesi ha facoltà di
continuare, qualora non sia rieletto o comunque cessi dal mandato,
il versamento stesso per il periodo occorrente a conseguire il
diritto all'assegno vitalizio alla maturazione del quinquennio
contributivo e al compimento del sessantacinquesimo anno di età,
fatta salva la facoltà di cui all'articolo 5, comma 2. Nei casi di
cui al presente comma, per il periodo di contribuzione volontaria
il Consiglio regionale non versa i contributi di cui all'articolo
6, comma 1, lettera b).
2. Il consigliere che intende avvalersi della facoltà di cui
al comma 1 deve presentare domanda scritta al Presidente
dell'Istituto entro il termine perentorio di tre mesi dalla data di
mancata rielezione, o, se la cessazione del mandato avvenga per
altre cause, dalla data nella quale è cessato dalla carica. Il
versamento deve avvenire in unica soluzione entro tre mesi
dall'accoglimento della domanda da parte del Consiglio direttivo
dell'Istituto, a pena di decadenza. L'ammontare del versamento è
determinato con riferimento all'indennità di carica vigente alla
data di cessazione dalla carica.
3. Il consigliere dichiarato ineleggibile non è ammesso alla
contribuzione volontaria né può esercitare la facoltà di cui al
comma 5.
4. Il consigliere che abbia versato il contributo di cui
all'articolo 3 della legge regionale 33/1995 per un periodo
inferiore a trenta mesi ed il consigliere che non abbia esercitato
la facoltà di cui al comma 1 possono chiedere, entro il termine
perentorio di tre mesi dalla data di mancata rielezione, o, se la
cessazione del mandato avvenga per altre cause, dalla data di
cessazione dalla carica la restituzione della trattenuta
obbligatoria, effettuata ai sensi dell'articolo 3 della legge
regionale 33/1995, senza rivalutazione monetaria né corresponsione
di interessi. Le quote versate dal Consiglio regionale, ai sensi
dell'articolo 6, comma 1, lettera b), ed il rendimento
eventualmente conseguito rimangono in capo all'Istituto e sono
vincolate alle finalità di cui all'articolo 1, comma 3, lettera
c).
5. Il consigliere che non abbia esercitato il mandato per
un'intera legislatura e che abbia ottenuto, ai sensi del comma 4,
la restituzione dei contributi versati, qualora sia rieletto in
successive legislature, ha diritto, a domanda, a versare nuovamente
i contributi in misura corrispondente a quelli restituiti. In tale
caso, l'Istituto versa nella posizione individuale del consigliere
le quote di cui all'articolo 6, comma 1, lettera b), ed il
rendimento eventualmente conseguito in misura corrispondente a
quella a suo tempo rimasta in capo all'Istituto.".
Articolo 7
(Modificazioni all'articolo 6)
1. Al comma 2 dell'articolo 6 della legge regionale 28/1999,
le parole: "che rimangono" sono sostituite dalla parola:
"rimasti".
2. Al comma 2 dell'articolo 6 della legge regionale 28/1999,
come modificato dal comma 1, le parole: "al momento della
cessazione del mandato" sono sostituite dalle parole: "al termine
dell'XI legislatura".
3. Al comma 3 dell'articolo 6 della legge regionale 28/1999,
la parola: "minimo", ovunque ricorra, è soppressa.
Articolo 8
(Modificazioni all'articolo 8)
1. Il comma 1 dell'articolo 8 della legge regionale 28/1999 è
sostituito dal seguente:
"1. In caso di decesso del consigliere regionale che ha
maturato il diritto all'assegno vitalizio, ma che ancora non lo
percepisce, la posizione individuale dello stesso è attribuita, in
forma di capitale, al coniuge o, in mancanza, ai figli se questi
ultimi sono fiscalmente a carico del consigliere o, in mancanza di
figli, agli ascendenti di primo grado conviventi e facenti parte
dello stesso nucleo familiare del consigliere. In mancanza di tali
soggetti, la posizione rimane acquisita all'Istituto dell'assegno
vitalizio.".
2. Al comma 2 dell'articolo 8 della legge regionale 28/1999,
le parole: "all'assegno vitalizio minimo," sono sostituite dalle
parole: "all'assegno vitalizio, in forma di capitale,".
3. Al comma 3 dell'articolo 8 della legge regionale 28/1999,
la parola: "minimo" è soppressa.
4. Dopo il comma 3 dell'articolo 8 della legge regionale
28/1999, come modificato dal comma 3, è inserito il
seguente:
"3bis. La determinazione dell'assegno vitalizio, nei casi
previsti dai commi 2 e 3, è effettuata sulla base dell'importo
dell'indennità di carica al momento del decesso o alla data della
dichiarazione di accertamento dell'inabilità al lavoro di cui
all'articolo 15 della legge regionale 33/1995, senza rivalutazione
monetaria né corresponsione di interessi per il periodo mancante al
compimento del quinquennio.".
Articolo 9
(Modificazione all'articolo 9)
1. Il comma 1 dell'articolo 9 della legge regionale 28/1999 è
sostituito dal seguente:
"1. Ai consiglieri regionali cui si applica il regime della
capitalizzazione è data facoltà, al termine di un periodo di almeno
cinque anni di mandato, di chiedere la restituzione delle
trattenute obbligatorie effettuate ai sensi dell'articolo 3 della
legge regionale 33/1995, mentre le quote versate dal Consiglio
regionale, ai sensi dell'articolo 6, comma 1, lettera b), ed il
rendimento eventualmente conseguito rimangono in capo all'Istituto
e sono vincolate alle finalità previdenziali dell'ex consigliere
regionale.".
Articolo 10
(Modificazione all'articolo 10)
1. Al comma 1 dell'articolo 10 della legge regionale 28/1999,
dopo le parole: "comma 2" sono aggiunte le parole: "e 3,".
Articolo 11
(Abrogazione ed ultrattività)
1. Il comma 2 dell'articolo 7 della legge regionale 28/1999 è
abrogato.
2. Il comma 2 dell'articolo 7 della legge regionale 28/1999
continua a trovare applicazione per i consiglieri eletti fino al
termine della XII legislatura.
Articolo 12
(Disposizioni finanziarie)
1. Gli oneri derivanti dall'applicazione della presente
legge, valutati per l'anno 2009 in euro 130.000 e in annui euro
320.000 a decorrere dal 2010, trovano copertura sul bilancio del
Consiglio regionale ed al loro finanziamento si provvede:
a) per l'anno 2009, con gli stanziamenti iscritti nel
bilancio del Consiglio stesso;
b) per gli anni 2010 e 2011, mediante utilizzo delle risorse
iscritte nell'obiettivo programmatico 1.1.1. - Consiglio regionale
- al capitolo 20000 (Fondo per il funzionamento del Consiglio
regionale) del bilancio pluriennale della Regione per il triennio
2009/2011.
Président
- La parole au rapporteur, le Conseiller
Secrétaire Tibaldi.
Tibaldi (PdL)
- Grazie, Presidente. Alla relazione che
accompagna la proposta in oggetto, la quale già spiega
dettagliatamente le modifiche che si intendono apportare alle due
leggi principali che disciplinano la previdenza dei consiglieri
regionali, ovvero la legge 33/1995 e la legge 28/1999, si possono
aggiungere alcune considerazioni.
In linea generale viene rafforzato il principio previdenziale in
relazione all'impianto legislativo concepito e varato nel 1999 che,
com'è noto, ha introdotto il regime della capitalizzazione, il
quale è entrato in vigore a tutti gli effetti dall'inizio della XII
legislatura, ovvero dal 2003. Alcune regole adottate nel regime a
prestazione definita (che è quello precedente) sono state infatti
riprodotte specularmente anche nel sistema della capitalizzazione.
In particolare segnaliamo: è stata introdotta la quinquennalità del
servizio come requisito minimo per percepire l'assegno vitalizio a
65 anni. Questo meccanismo contribuisce a ridurre sostanzialmente i
costi della politica e a garantire la pensione solamente a chi
abbia svolto e concluso almeno cinque anni di mandato in Consiglio
regionale.
Altrettanto rigore è stato previsto, quale conseguenza
dell'introduzione della quinquennalità del servizio e in analogia
con le regole previste nel sistema della prestazione definita, nei
confronti dei consiglieri che, per ragioni diverse, non espletano
almeno cinque anni di mandato. Con la soppressione dell'articolo 7,
secondo comma, della legge regionale 28/1999, a coloro che hanno
effettuato meno di trenta mesi di mandato viene impedito il ritiro
del capitale versato dall'ente nei rispettivi salvadanai
previdenziali; si tratta di capitali che, in questo caso,
resteranno in capo all'Istituto dell'Assegno Vitalizio, mentre per
coloro che invece hanno effettuato più di trenta mesi di mandato ma
meno di cinque anni, è stata introdotta la possibilità di
effettuare la ricongiunzione o di chiedere la restituzione delle
sole proprie quote.
Vengono inoltre estesi, nei confronti dei consiglieri in carica
al primo mandato, quei principi di solidarietà che scattano qualora
si verifichino situazioni di decesso o di inabilità lavorativa
permanente.
Meritano attenzione anche l'accorpamento e il riordino, in linea
con le norme nazionali, delle regole concernenti la tutela
assicurativa e il rimborso di spese legali e processuali dei
consiglieri e degli amministratori regionali. A tal fine si propone
un emendamento, che vi è stato distribuito nella giornata di ieri,
che prevede fra l'altro alcuni affinamenti tecnici per meglio
precisare l'ambito di applicabilità delle disposizioni, prevista
per i soli casi di procedimenti di responsabilità aperti per fatti
o atti compiuti nell'espletamento dei compiti connessi con la
carica ricoperta; dall'altro, sempre in una logica di rigore e di
allineamento delle norme con l'analoga disciplina nazionale e
contrattuale, l'emendamento prevede che il rimborso delle spese
legali, in caso di procedimento dl responsabilità
amministrativo?contabile, sia dovuto solo in caso di sentenza di
proscioglimento e prevede infine che la stipula di contratti
assicurativi a copertura dei rischi derivanti da eventuali
responsabilità degli amministratori sia attivata solo per fatti o
atti compiuti senza dolo o colpa grave.
Saranno inoltre distinte, in uno specifico capitolo, le voci di
spesa inerenti l'amministrazione dell'ente nonché le spese relative
alla gestione finanziaria e tributaria del medesimo. Con tale
impostazione si vogliono differenziare, anche a fini contabili e di
equità, gli oneri ch­e competono in via esclusiva all'ente dal
montante previdenziale accantonato a favore degli iscritti. Ciò
renderà altresì possibile una maggiore efficacia e redditività
della gestione dell'Istituto dell'Assegno Vitalizio e dei fondi da
esso amministrati, grazie anche al supporto di un
advisor
,
soggetto necessario per la consulenza e il controllo
dell'efficienza delle scelte operate dalle compagnie assicurative o
dagli istituti bancari incaricati della gestione delle risorse.
Questa proposta di legge costituisce il primo passo per un
riordino complessivo della materia sotto il profilo legislativo,
oggi frammentata in più leggi approvate in epoche politiche
differenti e ispirate a principi che dovranno essere coordinati in
un unico testo normativo. L'intervento legislativo in esame
consente, sia ai destinatari delle norme sia alla comunità nel suo
insieme, una visione immediata e trasparente del sistema che
regolamenta l'autonomia funzionale del Consiglio e, in particolare
in questo caso, della disciplina della materia previdenziale dei
consiglieri regionali.
Concludo, ringraziando anche a nome dell'Ufficio di presidenza,
dei colleghi che hanno sottoscritto questa proposta, il gruppo di
lavoro che ci ha affiancato nella elaborazione della medesima
proposta, in particolare il Segretario generale del Consiglio
regionale, Christine Perrin, i dirigenti Marilina Amorfini e
Fabrizio Gentile, nonché le istruttrici, Silvia Bertola, Lidia
Colosio e Patrizia Nale.
Président
- La discussion générale est ouverte. La parole
au Conseiller Bertin.
Bertin (VdAV-R)
- Grazie, Presidente. Sarò breve.
Seppure molti aspetti di questo intervento legislativo sono
condivisibili almeno negli obiettivi, riteniamo che altri non lo
siano, nel senso che va bene intervenire su questa legge, che forse
aveva necessità di essere risistemata e rimessa a posto per certi
aspetti, ma non ci convincono da una parte i tempi, nel senso che
si è fatto tutto molto velocemente in questo periodo pre-balneare
come se si dovesse nascondere qualcosa. Non c'è niente da
nascondere: questi interventi possono essere fatti anche in altri
momenti.
Inoltre al di là dei tempi c'è un problema di costo. In realtà
non c'è nessuna diminuzione dei costi della politica, anzi, un
aumento di 320.000 euro l'anno, che ricadranno sui contribuenti,
nel senso che l'IRAP e la gestione del fondo che ora venivano
comunque assunti come costo dai consiglieri in carica, da ora in
poi saranno assunti dal Consiglio e non da tutti i consiglieri
aventi diritto, i cento e passa. Pertanto c'è di fatto un aumento
di costo: un'operazione che poteva essere fatta a costo zero oggi
viene a costare quasi tre miliardi di vecchie lire a legislatura al
contribuente.
Pertanto anche in funzione delle proposte che avevamo fatto in
campagna elettorale e in Consiglio, non possiamo votare una
proposta che di fatto non diminuisce, anzi aumenta i costi della
politica.
Presidente
- Ci sono altri interventi in discussione
generale? Se non ci sono altri interventi, dichiaro chiusa la
discussione generale.
La parola al Consigliere Segretario Tibaldi.
Tibaldi (PdL)
- Ringrazio i colleghi e anche il
consigliere Bertin per aver sottolineato alcuni aspetti che
meritano alcune considerazioni aggiuntive.
Innanzitutto i tempi rapidi. I tempi rapidi sono opinabili per
il semplice fatto che mi sembra che da più parti da questo
Consiglio si siano levate voci di necessità di razionalizzazione di
questa materia, che è vero essere una materia spinosa, ma mi pare
anche dalle relazioni, sia quella che è stata presentata in sede
odierna dal sottoscritto, sia quella che accompagna la legge, si
evinca chiaramente che ci sono delle sostanziali azioni di
risparmio in termini di costi della politica.
Quali sono questi risparmi? La risposta è molto semplice. Sono
risparmi che forse non sono immediatamente tangibili in senso
monetario, ma sono risparmi che sono facilmente prevedibili con un
ragionamento molto semplice, che è il seguente: se prima per i
consiglieri che sono in regime di capitalizzazione poteva essere
conseguito l'assegno vitalizio anche senza aver espletato un
mandato di durata quinquennale, oggi non sarà più possibile;
bisognerà perlomeno completare la legislatura in tutta la sua
durata, per poter accedere a questo beneficio previdenziale che
come sappiamo viene conseguito all'età di 65 anni. Questo è in
linea con tutta quella evoluzione previdenziale che riguarda tutti
i sistemi pensionistici, quello pubblico, quello privato, quello di
altri paesi dell'Europa. Ci sembra quindi che questo adeguamento
sia una prima voce rilevante in termini di risparmio di costi. La
seconda è quella che riguarda anche l'impedimento del ritiro del
capitale. Cioè, se inizialmente questa legge è nata imperfetta - e
lo dico anche guardando me stesso perché sono un cofirmatario della
legge del 1999, come ci sono anche altri colleghi in quest'aula - è
nata imperfetta perché come esseri umani siamo naturalmente
imperfetti, di conseguenza possiamo correggerci in corso d'opera.
Credo che oggi venga apportata una modifica che è necessaria, tra
le quali quella del rafforzare un principio previdenziale e di
abbandonare certe logiche speculative che qualcuno negli anni
precedenti è riuscito addirittura ad utilizzare. Quindi viene
impedito un ritiro di capitale, di capitali che sono stati
accantonati nei rispettivi salvadanai per finalità che devono
essere precipuamente pensionistiche.
Sotto il profilo poi dell'aspetto assicurativo, legale e
processuale, credo che un recepimento sostanziale delle norme
nazionali ci metta in linea con delle regole che sono ormai vigenti
in tutte le altre Regioni, ovvero si può fare ricorso alla leva
assicurativa solo nel caso in cui ci siano certe tipologie di
sentenze e solamente a procedimento concluso. La sentenza deve
essere quella di proscioglimento e ovviamente non ci deve essere
una responsabilità per dolo o per colpa grave.
Credo che poi la tutela dei pacchetti previdenziali dei
consiglieri, affiancata da un consulente che è un
advisor
,
come avviene in tutti gli enti oggi esistenti nel nostro paese e
non solo, sia una garanzia di maggiore efficacia e redditività
delle future percezioni di coloro che avranno diritto, a
maturazione dell'età, di percepire la pensione.
Quindi credo, collega Bertin, che le sue osservazioni,
senz'altro pertinenti, possano essere dissipate da queste
considerazioni che mi permetto di aggiungere a quanto ho già detto
in sede di relazione.
Presidente
- Chiedo scusa, se per cortesia possiamo
continuare i lavori con un po' di silenzio. Grazie.
Volevo solo fare una notazione per quanto riguarda l'intervento
del collega Bertin, nel senso che questa assemblea merita il
rispetto per quando lavora tutto l'anno. Non esistono periodi
balneari piuttosto che altri tipi di periodi, per cui credo che il
lavoro sia da rispettare in qualunque mese venga fatto.
L'urgenza poi del provvedimento, che ha avuto tutti i suoi tempi
e le procedure sono state interamente rispettate; esiste soltanto
se la si vuole individuare secondo delle logiche che non sono
corrette, perché ci sono delle esigenze amministrative che
esigevano che questo provvedimento fosse approvato entro la pausa
estiva, perché in autunno occorre avviare le procedure per fare gli
appalti e affidare gli incarichi che sono conseguenti, in maniera
da arrivare all'appuntamento dell'inizio dell'anno del 2010 con
tutti gli adempimenti compiuti. Queste sono le ragioni per le quali
si è arrivati a questa scadenza, rispettando tempi e modi che sono
voluti dai procedimenti previsti dal Consiglio per formare le
leggi. E come ripeto, il Consiglio regionale lavora allo stesso
modo in qualsiasi periodo dell'anno e in qualsiasi periodo
dell'anno gli atti che il Consiglio regionale adotta hanno la
stessa valenza. Grazie.
Se non ci sono altri interventi, passiamo alla votazione
dell'articolato.
All'articolo 1 vi è un emendamento presentato dal Presidente
Alberto Cerise e dal Consigliere Segretario Enrico Tibaldi, di cui
do lettura:
Emendamento
L'articolo 1 della proposta di legge n. 50 è sostituito dal
seguente:
"Articolo 1
(Sostituzione dell'articolo 10 della legge regionale
33/1995)
I. L'articolo 10 della legge regionale 21 agosto 1995. n. 33
(Norme sulle indennità spettanti ai membri del Consiglio e della
Giunta e sulla previdenza dei consiglieri regionali), è sostituito
dal seguente:
"Articolo 10
(Rimborso delle spese legali e processuali e coperture
assicurative)
I. I consiglieri e gli assessori regionali nei cui confronti
sia stato aperto un procedimento di responsabilità civile o penale,
per fatti o atti compiuti nell'espletamento dei compiti contessi
con la carica ricoperta, possono chiedere il rimborso delle spese
legali e processuali sostenute, debitamente documentate, salvo nel
caso di sentenza di condanna definitiva che ne accerti la
responsabilità per dolo o colpa grave. Nel caso sia stato aperto un
procedimento di responsabilità amministrativo?contabile, il
rimborso, previa richiesta dei soggetti interessati, è dovuto nei
limiti e con le modalità di cui all'articolo 3, comma 2?bis, del
decreto legge 23 ottobre 1996, n. 543. convertito, con
modificazioni, dalla legge 20 dicembre 1996, n. 639.
2. Il rimborso, totale o parziale, delle spese di cui al
comma I, ove non coperte da assicurazione, è deliberato dalla
Giunta regionali.
3. Ove si verifichi l'apertura di procedimenti civili e/o
penali per reati colposi nei confronti di consiglieri e assessori
regionali, per fatti o atti compiuti nell'espletamento dei compiti
connessi con la carica ricoperta, e previa richiesta dei soggetti
interessati, la Giunta regionale concede anticipazioni dei rimborsi
sulle spese sostenute, ove non coperte da assicurazione, fatta
salva la ripetizione delle somme erogate in casso di sentenza di
condanna definitiva che ne accerti la responsabilità per dolo o
colpa grave.
4. L'Ufficio di Presidenza del Consiglio regionale, per il
tramite della struttura dell'amministrazione regionale competente
in materia di assicurazioni, può stipulare contratti di
assicurazione a copertura dei rischi derivanti dalle eventuali
responsabilità dei consiglieri e degli assessori regionali per
fatti o atti compititi senza dolo o colpa grave nell'espletamento
dei compiti connessi con la carica ricoperta.
5. L'onere relativo ai contratti di assicurazione dei
consiglieri c degli assessori regionali contro gli infortuni, la
cui stipula è deliberata dall'Ufficio di Presidenza del Consiglio
regionale, è così ripartito:
a) settanta per cento a carico del bilancio del Consiglio
regionale;
b) trenta per cento a carico dell'interessato.
6. L'Ufficio di Presidenza del Consiglio regionale, per il
tramite della struttura dell'amministrazione regionale competente
in materia di assicurazioni, può stipulare contratti di
assicurazione a copertura dei danni materiali e diretti derivanti
dalla circolazione stradale, riportati nell'espletamento di
missioni connesse all'esercizio della carica ricoperta, dal mezzo
di proprietà dei consiglieri e degli assessori regionali o dei loro
coniugi/familiari conviventi.".".
Pongo in votazione l'articolo 1 con l'emendamento illustrato dal
relatore:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 2:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 3:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 4:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 5:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 6:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 7:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 8:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 9:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 10:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 11:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione l'articolo 12:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente
- Pongo in votazione la legge nel suo
complesso:
Consiglieri presenti e votanti: 33
Favorevoli: 29
Contrari: 4
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK