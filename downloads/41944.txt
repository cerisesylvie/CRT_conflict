Consiglio Regionale della Valle d'Aosta - Oggetto del Consiglio n. 954 del 19 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 954 del 19 settembre 2019 - Resoconto
OGGETTO N. 954/XV - D.L. N. 41: "Disposizioni urgenti per il
finanziamento dell'intervento di costruzione della nuova scuola
primaria del Villair in Comune di Quart".
Rini (Presidente)
-Passiamo all'oggetto n. 61.02, per
l'illustrazione della relazione la parola al collega Barocco.
Barocco (UV)
- Penso che siano necessario alcune parole
d'introduzione a questo disegno di legge, che è urgente e porta
come titolo "disposizioni per il finanziamento della scuola
elementare di Quart". Non è stato necessario redigere una relazione
formale da parte mia perché all'interno dei lavori della
commissione si è raggiunta un'unanimità sul parere, condizionato
però da parte dei membri dell'opposizione dal ricevere alcune
delucidazioni ed elementi per completare, diciamo, la loro
espressione di parere e per completare la valutazione; se mi
ricordo bene, erano problemi riguardanti proprio la parte
economico-finanziaria, che è particolarmente complessa e che
lascerò all'Assessore proponente di dettagliare nello specifico,
perché è una forma di aiuto al comune di Quart, che partecipa a un
finanziamento nazionale per la costruzione della sua scuola. Una
scuola, che ha una storia lunga, si comincia a parlare della scuola
di Quart negli anni 2000 con sindaco il Presidente emerito, il già
Presidente di questo Consiglio regionale, Andrea Rosset, partendo
da una valutazione e da uno studio che doveva capire se vi fosse
necessità di riorganizzare i servizi scolastici e bibliotecari
all'interno del comune. Perché? Perché il comune di Quart aveva
avuto una crescita demografica di un certo tipo: siamo passati da
2.300 abitanti a fine anni Ottanta ai 4.100 attuali. Questa
procedura di analisi si è dipanata negli anni e il motivo del
contendere era "Costruiamo una scuola nuova, occupando del verde
del nostro comune, il cosiddetto "gran tzan", cioè la parte verde
all'interno del Villair che, grazie a Dio, scegliemmo di lasciare
verde ed è ancora oggi una zona non solo E ma vincolata e quindi
dedicata al verde. La scelta ricadde su intervenire sulla scuola
attuale e verificare la possibilità di un suo ampliamento, anche
perché le condizioni erano di un certo tipo dal punto di vista
strutturale: avevano praticamente alcune caratteristiche degli anni
Settanta e quindi, a seguito di alcuni studi, certe tipologie di
costruzione non rispondevano ai criteri antisismici e soprattutto
la scuola, che attualmente è ancora in esercizio, era energivora,
aveva dei costi di un certo tipo che dovevamo cercare di abbattere.
Nel 2008, a seguito di analisi approfondite, l'Amministrazione
decise di provvedere alla ricostruzione della scuola, al suo
abbattimento e alla ricostruzione ex novo, tenendo conto di tre
generi di fattori: il primo, una scuola che fosse in grado di
rispondere, per alcuni decenni dalla sua costruzione,
all'incremento demografico del comune di Quart e probabilmente
anche di essere in grado di ricevere degli alunni dai comuni
vicini, perché si cominciava a parlare di collaborazione tra
comuni; tant'è vero che si dovrebbe passare da una capienza di 200
alunni attuale fino a 350. È uno sviluppo da 300 a 600 metri quadri
e quindi il primo dato era rispondere a questo incremento
demografico, il secondo, non andare a occupare delle zone di verde,
che comunque anche all'interno dei nostri comuni è una risorsa
scarsa, terzo, rispondere con la progettazione a un'esigenza di
risparmio per la costruzione di questa scuola e soprattutto per la
sua gestione. Per farla breve, arrivammo al 2012, partecipammo,
come previsto dalle normative, al finanziamento FOSPI, la scuola fu
definita finanziabile ma entrammo nel tritacarne della crisi e
quindi la scuola non fu finanziata. Da allora cominciarono una
serie d'interlocuzioni con l'Amministrazione regionale per trovare
una soluzione; se ne occuparono diversi Assessori, non ultimi i due
assessori Certan e Sammaritani, e trovarono una soluzione al
finanziamento della scuola. Al Comune venne chiesto un ulteriore
sacrificio perché il Comune deve accendere un mutuo di circa 2
milioni di euro per rispondere a certe caratteristiche e al
finanziamento dell'opera e ultimamente si è creato un problema di
copertura finanziaria per un susseguirsi di scadenze di cui il
comune non riesce, o non è per il momento, in grado di assicurare
il rispetto, perché i tempi sono decisamente ristretti, e quindi ha
bisogno di avere la garanzia della copertura complessiva degli
oneri per appaltare l'opera. E quindi con questa legge si riesce a
dare una risposta a quest'esigenza del comune di Quart;
l'Amministrazione regionale della Valle d'Aosta ha contribuito alla
costruzione di tutte le scuole della Valle d'Aosta e quindi non è
senz'altro un unicum, ma è un modo per cercare di dare risposta a
una comunità locale - e alla comunità in generale della Valle
d'Aosta - che cerca di mettere gli allievi nelle condizioni
migliori per formarsi e diventare Valdostani di domani.
Dalle ore 18:57
assume la Presidenza il Vicepresidente
Farcoz.
Farcoz (Président)
- La parole au collègue Cognetta.
Cognetta (MOUV')
- Tengo a precisare che questo disegno
di legge è un disegno di legge di tipo economico, ovvero serve per
dare una garanzia da parte della Regione al Comune nell'eventualità
che i fondi del MIUR, che dovrebbero essere utilizzati per fare la
scuola non venissero erogati. Perché? Perché il MIUR ha messo dei
paletti temporali e sono talmente stringenti (sono scritti in
legge) che c'è questo rischio. Poi c'è anche da dire che il MIUR, a
volte o sempre, non lo sappiamo, sposta diciamo così le scadenze e
quindi poi si riesce ad accedere ai fondi, ma in questo momento non
lo sappiamo. Cosa chiede allora il Comune, giustamente? Dice: "Beh,
io prima di fare un investimento del genere sapendo che non
riuscirò con i tempi che ci sono a fare tutto quanto quello che
devo fare per costruire quest'immobile, chiedo che qualcuno mi
aiuti nel caso in cui non ci arrivi o nel caso in cui il MIUR non
ci dia i soldi" e quindi la Regione offre una garanzia con questa
legge. Questo è quello che ho capito io in commissione; a questa
situazione io ho chiesto (e subordinato quindi il voto favorevole a
questa legge), ho chiesto, visto che questa stessa situazione si
ripete in tutte le altre regioni d'Italia in cui ci sono questi
fondi, ho chiesto di avere altra documentazione su come si
comportavano le altre Regioni. Ho chiesto sostanzialmente: "Vabbè,
noi diamo questa garanzia, però le altre Regioni che fanno?",
domanda penso normale. È stata data ai commissari della Seconda
commissione una documentazione che era però relativa semplicemente
a quanto stanziato dal MIUR ai tempi con una tabella, Regione per
Regione, finanziamento per finanziamento. A questo punto il mio
collega Aggravi, di concerto con me (ma poteva farlo anche da solo
per carità, non c'erano problemi) ha chiesto agli uffici competenti
dell'Assessore alle Finanze di avere contezza di un fondo, che è il
fondo di garanzia citato nella legge per coprire gli eventuali
esborsi che sarebbero nati. A quest'ora 19:06 del 19 settembre non
abbiamo ancora ricevuto risposta. Ovvero non sappiamo se questo
fondo è capiente, quanto è capiente, cosa c'è, cosa non c'è, e così
via. Quindi qui non si tratta di essere a favore o contrari al
fatto che bisogna fare una scuola, ci mancherebbe altro,
figuriamoci se siamo contrari a fare una scuola. Qui la questione è
leggermente più tecnica, ovvero la Regione, che fa questa legge e
che normalmente non interviene in questo modo, la Regione
normalmente, quando fa un intervento, lo fa direttamente di suo,
non fa da garante rispetto a una cosa che fa il comune per il quale
eventualmente, se non prende i soldi, glieli diamo noi. Giusto?
Allora dicevo a questo punto, senza avere questi dati, che abbiamo
chiesto, senza avere assolutamente nulla, ci rimane qualche
perplessità, quindi non avendo ancora nessun tipo di relazione
tecnica, di documentazione, che è stata chiesta, chiedo
cortesemente: si può avere documentazione? Per favore, per cortesia
si può avere? Se è possibile! Da quello che so è la stampa di un
foglio Excel. Io non credo che sia una cosa impossibile da avere e
ritengo che sia una cosa che potrebbe anche non valere nulla,
completamente nulla, però visto che siamo arrivati a questo punto,
se ci venisse data, sarebbe un modo per chiarire meglio le cose.
Tutto qui. Ripeto, non si tratta di decidere se uno è contrario o
favorevole alla costruzione di una scuola, la costruzione s'ha da
fare, se è necessario farla, tecnicamente non decide la seconda
commissione né io. Se è necessario farla, si fa, ma la questione,
in questo caso, è economica. Io sto ancora aspettando questi
dati.
Président
- La parole au collègue Aggravi.
Aggravi
(LEGA VDA)
- Mi allineo a quanto ha appena
detto il collega Cognetta e vorrei fare alcune precisazioni
soprattutto riguardo al documento, o meglio alla certezza e al
documento di cui parlava poc'anzi il mio collega. Perché nasce la
richiesta di capire, e vado nel dettaglio in modo tale che sia
chiaro a tutti, a quanto ammonta oggi la copertura fornita dalla
quota consolidata del margine corrente? Per un motivo semplice: in
sede di commissione - caro assessore Certan, ci faccia spiegare,
poi lei ci dirà la sua, come ha fatto in commissione - in
commissione noi non abbiamo assolutamente esposto un voto
contrario, anzi, abbiamo ribadito che condividiamo l'intervento
anche perché l'input nacque nel momento in cui la Giunta Spelgatti,
che tanti problemi non ha risolto purtroppo, - ma era arrivata da
poco, invece qualcuno, che oggi è in Giunta, è qui da tanto tempo,
mi scusi, Presidente, lo dico perché bene sempre ricordarlo -,
scelse di indirizzare su quella scuola piuttosto che sulla scuola
polmone di cui furono... - Assessore, adesso le spiego bene così
capisce anche lei... - di cui furono in quota parte... - insomma un
po' di numeri li ho visti, quando ero lì! Li abbiamo visti anche
insieme, all'epoca andavamo ancora d'accordo - ma in quota parte la
copertura finanziaria veniva fornita appunto da questi fondi, che
sono dei mutui BEI e che hanno tutta una serie di specificità.
Questa norma giustamente, come ha detto il collega Barocco, nasce
dalla necessità di fornire una copertura finanziaria o con mutui
BEI o con una garanzia, fornita a sua volta dalla copertura della
quota consolidata, come ho appena citato. La richiesta via
informale - ma che comunque ha avuto l'okay da parte dell'Assessore
- era appunto quella di avere una certezza che in seconda battuta,
quindi non arrivando i fondi BEI, ci fosse effettivamente una
copertura finanziaria garantita da fondi regionali. Ma c'è un
problema precedente: in sede di commissione, il collega Cognetta
specificò e fece delle domande per comprendere perché era stato
scelto questo iter normativo piuttosto che un'altra soluzione e,
nel corso della discussione, si era chiesto, proprio a integrazione
della dichiarazione di voto fatta ed espressione di voto fatta, se
le altre Regioni interessate da questa chiamiamola graduatoria del
mutuo BEI - vado a memoria, sono 177 milioni mi sembra l'ammontare
complessivo di tutti gli interventi a livello nazionale -
seguissero questa procedura, per comprendere appunto, in una logica
di confronto, se la procedura tornava, ma per un motivo molto
semplice: per comprendere se effettivamente era così. Ci è stato
detto che questi documenti sarebbero arrivati, purtroppo i
documenti, che sono stati inviati l'altra sera, sono relativi alla
spiegazione del mutuo BEI e all'elenco (io lo chiamo graduatoria
per capirci) dell'allegato di tutti gli interventi. E quindi
un'attività di confronto di benchmark non è stata possibile fare,
perché? Perché questo documento o non ci è stato fornito perché non
ci siamo capiti... no, non faccio il furbo, assessore, mi sa che è
lei che ha fatto la furbetta questa volta perché ci ha promesso dei
documenti, che non sono arrivati, questo l'abbiamo ben specificato
in sede di discussione! Quindi la richiesta di avere una certezza
sulla copertura finanziaria era per questo. È ovvio che sull'iter
adottato rimane comunque un dubbio, non un dubbio, ripeto, che può
generare dei problemi, però le commissioni servono a qualcosa,
devono esprimere un parere, le audizioni dovrebbero servire per
capire se effettivamente o come effettivamente vengono fatte le
norme e le attività, probabilmente non ci siamo capiti o forse non
è stato capito cosa è stato chiesto, caro Assessore! Poi
sicuramente lei ci fornirà una spiegazione che temo che non
risolverà il problema. Però così è, e questo è agli atti.
Presidente
- La parole à l'assesseur Testolin.
Testolin (UV)
- Mi permetto d'intervenire nell'ambito
della discussione generale per fugare i dubbi che posso fugare e
che, in seguito anche alla richiesta informale avanzata, mi sono
premurato di verificare anche con gli uffici, perché sulla
questione tecnica che riguarda quello che il collega Cognetta
chiama "un fondo di garanzia"... è solo per dire che va riportato
nelle tecnicità di una possibilità di dare un parere di
compatibilità finanziaria su questa legge, che esula dal triennio
che possiamo avere a disposizione in questo momento. Quindi questo
disegno di legge va a dare una copertura degli anni 2022, 2023,
2024 a una legge che adottiamo oggi in assenza di un bilancio
approvato su quegli anni.
Il 118, che è la normativa di riferimento per dare questo tipo
di compatibilità finanziaria, prevede che, per i dieci anni
seguenti al triennio di riferimento già approvato con bilancio, la
Regione possa programmare delle spese d'investimento, previa la
verifica e il controllo di determinati parametri, che consistono
appunto nella determinazione di quella quota consolidata che emerge
dalla differenza tra le entrate correnti e le uscite correnti degli
ultimi tre anni; quota che, nella fattispecie, com'è desumibile
dalla legge di assestamento recentemente approvata, ci permette di
determinare in 112 milioni per il 2020, 108 milioni per il 2021 e
per il 2022 sarà di circa 129 milioni. Questi 129 milioni, non è
che si va ad attingere da questi soldi, ma sono il parametro che ci
permette di capire se nel tempo - proprio il fatto che sia
consolidata dice che c'è una certa affidabilità, è quello che la
legge vuole - si possono impegnare delle risorse d'investimento in
funzione della presenza di risorse destinate originariamente alle
spese correnti che nel tempo, invece, vengono sempre destinate poi
agli investimenti. La differenza tra le spese spesate su questo
parametro e la possibilità d'inserirle è assolutamente ampia,
tant'è vero che da 120 siamo intorno ai 39 milioni dai calcoli
fatti dagli uffici che hanno di conseguenza permesso di dare una
compatibilità finanziaria che altrimenti non avrebbe potuto essere
concessa.
Io con questo do una risposta tecnica sulle perplessità che
hanno portato a una richiesta, che è magari non stata evasa dagli
uffici, ma solo per questioni di puntualità, però le grandezze sono
talmente ampie... effettivamente è chiaro che questo è un
provvedimento una tantum e di particolare urgenza che ha una sua
valenza anche politica nel senso migliore del termine, perché
evidentemente è stata fatta una cronistoria che ha visto un comune
impegnato in spese importanti, che si sono accumulate nel tempo,
ultima tra tutte quella che ha portato di nuovo alla verifica del
progetto esecutivo, quindi con un esborso ulteriore di risorse da
quando la comunità di Quart è stata beneficiaria di questo
finanziamento, con la doccia fredda di trovarsi poi nel mese di
febbraio ad avere un'indicazione delle tempistiche, poi confermate
dalla pubblicazione del decreto nel mese di aprile, assolutamente
inconcepibile per l'ultimazione complessiva dell'opera. L'impegno
da parte dell'Amministrazione regionale è di dare una garanzia, di
mettere i soldi a bilancio e può farlo in questo momento, anche se
il bilancio non è ancora stato costruito, perché i parametri di
norma ci permettono di farlo.
Presidente
- La parola al collega Cognetta.
Cognetta (MOUV')
- Solo per chiedere una breve
sospensione.
Presidente
- La sospensione è concessa.
La seduta è sospesa dalle ore 19:18 alle ore 19:30.
Rini (Presidente)
- La parola all'assessore Certan.
Certan (AV)
- Molto velocemente perché il relatore che ha
portato in aula questo DL ha comunque già chiarito qual è la
funzione e soprattutto anche l'assessore Testolin è intervenuto per
spiegare dove questo finanziamento sarà incardinato. Innanzitutto
mi preme fare due sole precisazioni: questa legge è a seguito di
una deliberazione del settembre 2018: di fronte alla scadenza del
mutuo BEI 2015, le cui risorse non potevano più essere utilizzate
sull'intervento di Tzambarlet poiché il MIUR aveva dato delle
scadenze dei lavori e, per un'opera non ancora in sede di analisi,
non ancora appaltata, non avrebbe potuto essere terminato entro le
date che dava allora il MIUR, si decise, è vero, si scelse -
concordo con il collega Aggravi, l'assessore Sammaritani scelse,
insieme a tutti - di non perdere il finanziamento, ma di farlo
fruire alle opere progettate che erano in una graduatoria BEI,
perché questa è la particolarità dei mutui: potevano usufruire di
tale risorsa solo le progettazioni che erano in una graduatoria
BEI.
Noi, come Valle d'Aosta, in quel momento siamo stati obbligati a
scegliere quelle due opere, ricordo che erano due i comuni che
avevano presentato la loro progettazione: Quart e Châtillon;
Châtillon con una spesa d'intervento di ristrutturazione molto più
piccola e Quart invece con l'intera opera di ristrutturazione.
Erano quelle le uniche che avevamo, non abbiamo scelto: tutto il
finanziamento lo abbiamo erogato a chi era in graduatoria in quel
momento. Questo, bisogna dire, ed è stato sottolineato anche dal
relatore Barocco, che i mutui BEI sono scelti dall'ente locale,
quindi il comune accettò e chiese di poter partecipare a questo
finanziamento, non avendo però le scadenze strette che sono invece
arrivate nel mese di febbraio; in quel momento, quando il decreto
del Ministro ha indicato le scadenze - 15 ottobre 2019 per
l'affidamento dei lavori e 15 ottobre 2020 per il termine dei
lavori - il comune di Quart, ha chiesto di poter fare un
ragionamento - poiché è chiaro che la prospettiva, il
cronoprogramma... credo che chi lavora e chi si occupa di
affidamento di lavori sa che i tempi sono molto più dilatati - e ha
chiesto di poter avere una garanzia nel caso in cui il MIUR non
proroghi questa scadenza perché in altri casi, come ha ricordato il
collega Cognetta, il MIUR interviene e proroga, permettendo quindi
di andare avanti nei lavori.
Nel DL è precisato: questo finanziamento al comune di Quart
decade automaticamente nel caso in cui vi sia una proroga da parte
del Ministero che chiaramente permetta la chiusura dei lavori.
Questo perché il comune di Quart non può affidare i lavori se non
ha la copertura completa dell'opera. Vado sulla motivazione, che
spero sia condivisa dall'intero Consiglio e ringrazio nuovamente il
collega Barocco, che ha fatto tutta la cronistoria di questa
scuola, la motivazione per la quale abbiamo ritenuto opportuno
essere vicini al comune nel senso di almeno garantire la
possibilità di fare l'affidamento e di procedere all'inizio dei
lavori a un comune, che fa una progettazione, tra le altre cose,
con le norme attuali dell'antisismica e strutturali, opere
sicuramente necessarie per una scuola primaria e dell'infanzia.
Ringrazio anche l'Assemblea del CPEL, il suo Presidente, tutte le
strutture, loro e nostre, che hanno lavorato in brevissimo tempo
per approvare e preparare tale disegno di legge; ringrazio la
seconda commissione che nello stesso modo ha provveduto al celere
esame del DL, poiché ha capito che è importante per il comune avere
questa garanzia in questo Consiglio. Non per andare ad alimentare
altre polemiche, ma credo che la finalità ultima di questo DL, di
questo provvedimento, non sia tanto dare un aiuto, quanto
permettere a una comunità, a un comune, di poter in qualche modo
superare le pastoie burocratiche dove, a volte, ci si trova
infilati e, in fin dei conti, per dare gambe a quello che lo scorso
anno, a settembre, si era deciso di portare avanti. Per quanto
riguarda la documentazione, noi come struttura programmazione
edilizia scolastica e come Assessorato abbiamo fornito - e lo
avevamo detto ai commissari - tutto quanto in nostro possesso,
oltre non abbiamo potuto fornire. È evidente, dal materiale
consegnato, che nelle altre Regioni - ricordo che queste sono
risorse di finanza locale- gli interventi, essendo molto più
numerosi, ed essendo la cifra simile, a volte, alla nostra, che era
di 6 milioni, quasi di 6 milioni e 6 totali tra i due interventi, è
chiaro che, avendo molta più progettazione, hanno potuto spalmare e
avere quindi degli interventi molto più brevi di ristrutturazione o
piccoli interventi, come peraltro quello di Châtillon, che è di 68
mila euro.
Quindi è anche forse per quella motivazione che chi ha ricevuto
dalla seconda commissione l'allegato a), dove c'è l'elenco di tutte
le opere, abbia avuto solamente quelle informazioni; è impossibile
per noi avere la documentazione su ogni singolo ente locale,
poiché, a livello nazionale, sono gli enti locali, che intervengono
e la finanza locale è di competenza delle province più che delle
Regioni.
In tutta onestà, vi devo dire che, insieme alla dirigente, che
comunque aveva detto che avrebbe fornito tutto quanto aveva, da
gennaio, quando è intervenuto il DL, a oggi, noi abbiamo fornito
tutta la documentazione che avevamo, oltre non abbiamo potuto
naturalmente darvi.
Presidente
- In replica, altri? Possiamo mettere in
votazione? Articolo 1. È aperta la votazione. È chiusa la
votazione.
Presenti: 34
Votanti: 23
Favorevoli: 23
Astenuti: 11 (Aggravi, Cognetta, Distort, Gerandin, Luboz,
Lucianaz, Manfrin, Pulz, Restano, Sammaritani e Spelgatti)
Il Consiglio approva.
Presidente
- Stesso risultato per l'articolo 2 e per
l'articolo 3? Stesso risultato.
Presidente
- Mettiamo in votazione la legge nel suo
complesso. Ci sono dichiarazioni di voto? La parola alla collega
Pulz.
Pulz (ADU VDA)
- Noi vogliamo sottolineare il nostro
grande stupore di fronte a questa proposta che stiamo per votare
nel suo complesso, perché il finanziamento statale, previsto per la
scuola polmone di Tzambarlet, che in ogni caso si rischiava di
perdere, anche per le difficoltà proprio di rispettare le
tempistiche, è stato spostato, come abbiamo ricordato, l'anno
scorso su altre scuole e nella relativa delibera di Giunta si è
detto che si sarebbero garantiti tempi più rapidi per realizzare
altrove, appunto, nella scuola di Quart e non solo. E invece ora,
anche per la scuola di Quart, scopriamo che i tempi non saranno per
nulla rapidi e che i soldi, anziché lo Stato, molto probabilmente
li dovrà poi mettere la Regione, vista la difficoltà anche qui di
rispettare i tempi, dopo che sono stati spostati appunto per
problemi di tempistica. Scusate il gioco, ma è andata così. Allora
noi vorremmo capire qual è la morale della favola, secondo noi la
morale è che cambiano le maggioranze ma non l'incapacità di fare
una programmazione seria e non su una materia qualsiasi, ma sul
futuro dei nostri ragazzi perché parliamo di scuola, di formazione
e di educazione. Capiamo benissimo, e non vorremmo tante volte
essere al vostro posto, che la materia edilizia scolastica non è
affatto semplice da gestire, però permettetemi di sottolineare che
è incredibile, a fronte di tutti gli interventi urgenti da fare, a
fronte di una situazione incredibile per la nostra edilizia
scolastica, anche qui nella città di Aosta, che riusciremo
probabilmente a perdere diversi milioni di euro perché non siamo in
grado di garantire l'ultimazione dei lavori entro il termine
previsto dai decreti statali.
E allora noi vogliamo ribadire che sono stati persi troppi anni,
troppe energie dietro la scuola polmone di Tzambarlet per scoprire
poi che gli impatti sarebbero stati negativi in termini urbanistici
e di costi. L'iter è stato, per fortuna, sospeso, per accertamenti
che molto probabilmente confermeranno l'assurdità del progetto,
assurdità che noi avevamo colto ed evidenziato prima che qualcuno
si mettesse ad accertarlo ufficialmente. E allora chiudo
velocemente questa dichiarazione e vorrei suggellarla con
un'immagine efficace, per quanto triste, perché i problemi
dell'edilizia scolastica c'erano già quando, collega Lucianaz, ero
una pulzella e non una carampana e l'immagine più efficace, per
riassumere il tutto e spiegare il nostro voto, è quel professore di
educazione fisica che martedì mattina ha portato i suoi allievi a
giocare a palla qui sotto in piazza Deffeyes e poi è stato anche
invitato ad allontanarsi.
Dove deve portare i suoi allievi in assenza di palestre?
Problema annoso, che è lì da quarant'anni e più e che nessuno è mai
riuscito a risolvere dignitosamente una volta per tutte.
Ecco, con quell'immagine sconsolante, noi diciamo che il nostro
voto sarà di astensione.
Presidente
- Per dichiarazione di voto, la parola al
collega Aggravi.
Aggravi
(LEGA VDA)
- Collega Pulz, mi preme
sottolineare un aspetto, che già avrei voluto dirle
precedentemente, ma vista l'ora, devo assolutamente dirle: sa, è
facile attaccare sempre chi fa, molto peggio è chi non fa. E quindi
qualche volta, nel bene o nel male, sa com'è, colpire le Giunte
precedenti o chi ha fatto precedentemente... anche Catone il
Censore fece una brutta fine perché faceva soltanto il censore, a
volte bisognava fare... e magari si sbaglia anche, poi non si
sbaglia mai quando si colpisce da tutte le parti, come la sua parte
politica insegna. Questo è un leitmotiv, è una filosofia di vita,
lei apprezzerà questa affermazione: molto, molto più facile che
sporcarsi le mani nella marmellata, non sempre una marmellata
positiva, però questo è un altro paio di maniche, è un'altra
cosa.
Assessore Certan, abbiamo la sua replica, non è una questione
personale, ringrazio l'assessore Testolin che si è salvato in
corner e ci ha fornito il dato, però il voto, che già è stato
espresso sui singoli articoli, si ripeterà sull'intero disegno di
legge. Non è nostra volontà andare assolutamente contro la
realizzazione di una scuola, e ripeto l'input di questa scelta era
stato dato quando eravamo tutti dalla stessa parte, parlo
soprattutto per lei, però "des deux l'une": o effettivamente questi
documenti non c'erano oppure forse all'epoca non aveva completa
contezza di quello che era in possesso dell'Assessorato: quello che
lei ci ha detto che sarebbe arrivato non è arrivato. Mi spiace,
forse la prossima volta, prima di fare delle promesse, è bene
informarsi.
Presidente
- La parola al collega Cognetta.
Cognetta
(MOUV')
- Per annunciare il voto di
astensione del gruppo MOUV' e del gruppo La Valle d'Aosta Che
Cresce e per ribadire quanto spiegato nel dibattito rispetto a
questo disegno di legge: non ci è stato fornito nulla di definitivo
e di esaustivo, rimane un grosso dubbio sulla modalità con la quale
viene fatta tutta l'operazione, sulla modalità da un punto di vista
tecnico-amministrativo; non abbiamo fatto gli opportuni
approfondimenti e quindi rimangono ovviamente queste perplessità.
Mi preme sottolineare però un aspetto: come potrà notare, assessore
Certan, c'è stata da parte nostra la massima disponibilità nel
cercare di capire la cosa, nel supportare quanto da lei...
l'assessore Certan mi dice che non ha dubbi che noi le abbiamo dato
la massima disponibilità, mi fa piacere, se vuole, può anche
schiacciare il pulsante e, una volta tanto, parlare a microfono
acceso.
Quindi, dicevo, se è possibile, a questo punto della serata,
arrivare a una conclusione, cioè vorrei fare notare che spesso le
buone intenzioni non salvano dalla Corte dei Conti, così come non
salva dalla Corte dei Conti anche avere l'okay dagli uffici
amministrativi, perché ci sono state qui leggi che sono state
votate con tutti i parametri giusti, gli okay degli amministrativi,
delle finanze e così via, e poi dopo sono stati chiesti i soldi!
Questo è accaduto in passato, mi viene in mente il Casinò, per
dirne una: era tutto a posto e poi sono stati chiesti i soldi, ma
non è l'unico caso.
Allora in un dubbio interpretativo di questo tipo a me permane
il dubbio e, siccome non è stato fugato, siccome non ho visto da
parte dell'Assessore nessun tipo di documentazione relativa a
quanto accade nelle altre regioni a me tale dubbio è rimasto, e
quindi preferisco astenermi. E questo vale anche per i miei
colleghi del MOUV' e del gruppo Valle d'Aosta Che Cresce.
Presidente
- Per dichiarazione di voto, la parola
all'assessore Certan.
Certan
(AV)
- Ringrazio per questa precisazione,
collega Cognetta. Credo che le sue parole però abbiano preso una
sfumatura verso la fine dell'intervento, leggermente diversa dalla
collaborazione, ma non è un problema. Annuncio solo che invierò
tutta la documentazione a tutti i Consiglieri affinché abbiano la
disponibilità anche di quanto avevamo fornito e di quanto era in
nostro possesso.
Presidente
- Ci sono altre richieste? Possiamo porre in
votazione? Ha chiesto la parola l'assessore Testolin.
Testolin
(UV)
- Per una breve precisazione:
sinceramente tutto lecito all'interno di un percorso, che è stato
espresso ed è stato messo a disposizione dell'Aula, così come le
informazioni, che sono state chieste ieri in via del tutto
informale e che sono state rese oggi, non in corner, ma
opportunamente per quello che erano le richieste avanzate. Da un
punto di vista strettamente politico io mi sento di fare una
considerazione, che va nell'ordine di grandezza di capire quale sia
l'artifizio di un'astensione quando questo provvedimento cerca di
dare una risposta a una comunità che si è impegnata sulla scorta di
un affidamento di risorse pubbliche importanti che lo scorso anno
sono state girate da un certo tipo di investimento a un altro,
senza sapere a priori evidentemente quali erano le tempistiche
necessarie all'Amministrazione comunale per poter andare avanti,
indicazioni che sono arrivate solo nel mese di febbraio-aprile di
quest'anno e che avrebbero obbligato l'Amministrazione comunale di
Quart a rimettere sul piatto quasi un milione di euro di
investimenti propri per la progettazione e per altre iniziative
propedeutiche all'assegnazione di questo appalto.
Credo che chi ha fatto l'amministratore e che sa cosa vuol dire
per un Comune intervenire su un investimento che dovrà stare lì per
i prossimi cinquant'anni possa non concepire questa retromarcia da
parte di chi gli aveva teso una mano e dall'altra parte, invece, in
questo momento si dimostra molto scettico nel procedere in una
strada che possa dare una risposta alla comunità.
Credo che questa sia un'azione e un'iniziativa di buonsenso e di
senso civico e di buona amministrazione per quanto lo possono
essere le iniziative che vanno a dare delle risposte cercando di
massimizzare le risorse a disposizione per fare andare avanti degli
interventi sui quali si è già speso senza avere un minimo di
risultato fino a questo momento. Questo è lo spirito con il quale
ci si è adoperati in queste settimane, con tutte le difficoltà del
caso, per dare una risposta, poi evidentemente ognuno è giustamente
libero di fare le proprie scelte, ma considero che queste due
parole dovevano essere spese in questo senso per dare una logica a
quello che si fa.
Presidente
- Possiamo mettere in votazione. La votazione
è aperta. La votazione è chiusa.
Presenti: 34
Votanti           
: 23
Favorevoli: 23
Astenuti: 11 (Aggravi, Cognetta, Distort, Gerandin, Luboz,
Lucianaz, Manfrin, Pulz, Restano, Sammaritani e Spelgatti)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK