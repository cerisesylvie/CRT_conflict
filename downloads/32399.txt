Consiglio Regionale della Valle d'Aosta - Oggetto del Consiglio n. 1143 del 7 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1143 del 7 aprile 2010 - Resoconto
OGGETTO N. 1143/XIII - Discussione generale congiunta del
disegno di legge n. 87: "Modificazioni alla legge regionale 19
agosto 1998, n. 46 (Norme in materia di segretari degli enti locali
della Regione autonoma Valle d'Aosta)" e della proposta di
regolamento n. 6: "Modificazioni al regolamento regionale 17 agosto
1999, n. 4 (Ordinamento dei segretari degli enti locali della Valle
d 'Aosta)".
Presidente
- La parola al relatore, Consigliere
Caveri.
Caveri (UV)
- Grazie, Presidente. Come annunciato dal
segretario, ci troviamo di fronte a due provvedimenti: un disegno
di legge della Giunta regionale e un regolamento che ne è la
diretta conseguenza. Nella relazione scritta ho sintetizzato gli
elementi principali che sono stati trasfusi in questi provvedimenti
nel novellare la legislazione vigente. Mi sia consentito in
premessa un breve
rappel
della legislazione che regolamenta
questa figura professionale. È una figura professionale
estremamente interessante perché, se è vero, come è vero, che il
riferimento più distante è una legge del 1865, è altrettanto vero
che in Valle d'Aosta la figura del segretario comunale fino ad un
certo punto ha davvero seguito l'evoluzione della legislazione
statale, compresi quei provvedimenti di epoca fascista che
spostarono il segretario comunale in capo allo Stato, in capo a
quel Ministero dell'interno che per molti anni è stato, in una
logica un po' paradossale pensando alla democrazia locale, il punto
di riferimento di questa figura di dirigente dei Comuni. Vi è poi
stata una stagione di riforme, che inizia con la riforma
dell'ordinamento degli enti locali del 1990 e da lì in poi si può
dire che la situazione della Valle d'Aosta si è sempre più spostata
rispetto all'evoluzione della figura del segretario comunale, anche
se oggi possiamo dire che con il testo unico del 2000 non esistono
delle difformità macroscopiche, essendo questa figura professionale
ormai anche in Italia legata ad un'agenzia autonoma. Si tratta di
un dipendente comunale a tutti gli effetti, essendo stato nel tempo
tagliato questo cordone ombelicale di tipo centralistico. Va detto
però della particolarità nell'ordinamento valdostano del segretario
comunale, che parte con delle norme di attuazione contenute nella
celebre norma di attuazione n. 196/1978, dove erano previste una
serie di particolarità per il segretario comunale in Valle d'Aosta:
la necessità della conoscenza della lingua francese, un concorso
specifico indetto ad Aosta a cui potevano partecipare - questo è un
elemento
ab origine
molto interessante - anche i candidati
sprovvisti di laurea per una durata di almeno 10 anni visto il
numero di laureati dell'epoca per coprire le sedi locali dei
segretari comunali... e va detto che tutti noi abbiamo degli amici
e conoscenti che sono segretari comunali non laureati, ma che essi
nel tempo hanno dimostrato una grande competenza. Questa norma di
attuazione del 1978 poi manteneva ferma una competenza in capo al
Presidente della Regione nelle sue funzioni di Prefetto. I passi
successivi ho avuto l'onore di seguirli più da vicino: vi è stata
la riforma della legge n. 142/1990, laddove si prevedeva nella n.
190 l'individuazione di una legge specifica sullo status dei
segretari comunali, però, per quanto riguardava i segretari dei
comuni valdostani, si prevedevano anche in questo caso delle
eccezioni; possiamo quindi dire che la legge n. 142/1990 portò ad
una nuova norma di attuazione sui segretari comunali: la n.
282/1992, che confermò una particolarità del segretario comunale in
Valle d'Aosta. Ci fu quella che possiamo considerare una cesura
importante: l'ottenimento nel 1993 della competenza esclusiva
sull'ordinamento degli enti locali, che ha consentito nella
"Bassanini bis" nel 1997 di prevedere delle norme specifiche per i
segretari comunali in Valle d'Aosta e nelle altre Regioni a statuto
speciale, nelle Province autonome di Trento e Bolzano (a
conclusione del mio intervento vi dirò quali sono state le scelte
che le altre Regioni a statuto speciale hanno fatto); questo poi ha
portato all'approvazione della legge regionale che oggi
parzialmente modifichiamo, ossia la n. 46/1998 e il regolamento
regionale dell'anno successivo: il n. 4, che regolamenta in maniera
originale la figura del segretario comunale in Valle d'Aosta.
Entrando nel merito delle proposte di modifica che sono state
avanzate dal Governo regionale, va ricordata una conferma che è
stata scritta e riconfermata all'articolo 1, ossia il fatto che i
dirigenti degli enti locali, che chiamiamo appunto segretari
comunali, fanno parte della qualifica unica dirigenziale; questo è
per confermare l'unitarietà del cosiddetto "comparto unico". Viene
confermata l'esistenza dell'Albo regionale dei segretari, la
necessità di conoscenza della lingua francese e poi proprio nella
riscrittura dell'articolo 1 della legge del 1998 ci sono degli
elementi nuovi: uno è un elemento nuovo che in parte - lo dirò in
conclusione - è già stato adoperato con la scelta da parte degli
enti locali di fare un corso per la formazione di segretari
comunali, possiamo dire che il corso di formazione
professionalizzante e il relativo esame finale sono quell'elemento
dominante che caratterizzerà la figura del segretario comunale.
Naturalmente non mi riferisco ai segretari comunali di parte prima,
perché nel vecchio albo c'era una parte prima e una parte seconda:
quelli di parte prima sono segretari comunali e lo saranno fino
alla pensione, mentre gli ex di parte seconda, ossia quelli che
potevano essere iscritti con determinate caratteristiche, per
restare in questo albo devono o aver già fatto questo corso (c'è
una norma transitoria specifica) con esame finale, oppure potranno
farlo - questo è uno degli elementi concordati nelle modifiche di
commissione - entro il 2015 per poter rientrare nell'albo, che
adesso è un albo unico, ma che si declina sempre in due parti.
Va detto che si è ritenuto che le materie di insegnamento, i
criteri di valutazione dei corsi, le modalità di svolgimento, come
richiesto dai sindacati, debbano rientrare nel rispetto delle
relazioni sindacali, quindi che su questo aspetto ci sia una sorta
di accordo, così come è molto importante il fatto che i crediti
formativi che devono essere valutati prima dell'inizio di tale
corso professionale tengano conto delle specificità ed è per quello
che in un emendamento abbiamo scritto
"tenuto conto della
posizione di coloro che già appartengono alla qualifica unica
dirigenziale del comparto"
. Questo assicura una maggiore
mobilità, perché nella discussione con il Presidente della Regione
avevamo manifestato in commissione la preoccupazione che un
dirigente della Regione, magari eminente, dovesse fare questo corso
dall'inizio quando in realtà poteva esserne tranquillamente
docente, quindi d'ora in poi ci sarà questa pesatura che riguarda i
crediti formativi.
Quali sono le altre caratteristiche presenti in legge che si
riversano nel regolamento? Vi è, ma fra breve darò i numeri nel
senso buono del termine per dimostrare che l'aumento di quelli di
parte seconda avverrà con un nuovo metodo di ricalcolo, ma in
maniera piuttosto ridotta. Ci sarà quindi un aumento in maniera
piuttosto ridotta che, fra l'altro, non andrà ad incidere su quelli
di parte prima; questo credo sia uno degli aspetti importanti.
Ritengo di aver riassunto più o meno tutti gli argomenti che
ritenevo essere meritevoli della vostra attenzione; naturalmente
viene confermato con un lieve cambio della tempistica quel
principio, presente peraltro nella legislazione nazionale, di uno
spoil system
, ossia la possibilità da parte
dell'amministratore all'inizio della legislatura comunale di
potersi scegliere il segretario comunale con questo limite di
scelta fra quelli di parte seconda e con la possibilità di
reimpiego di quelli di parte prima. Da questo punto di vista, credo
sia utile fare la fotografia dei segretari incaricati al 1° gennaio
2010: il totale delle sedi di segreteria è di 59, è vero che ci
sono una serie di convenzioni sottoscritte che scadono fra breve,
ma se le sedi rimarranno 59 e se nessuno degli 8 segretari ora in
servizio presso gli enti del comparto unico rientrerà, tenuto conto
dei due pensionamenti, si potrebbe ipotizzare un solo segretario
alla fine dell'operazione di parte prima in disponibilità - il che
non vuol dire che non faccia niente, perché, come è già capitato,
un segretario in disponibilità ha poi lavorato all'interno
dell'albo, dell'agenzia, quindi diciamo che non c'è stato nessuno
non utilizzato -; quindi il totale dei segretari, parte prima,
incaricati in altri enti del comparto unico: 8, totale segretari
parte prima, incaricati di sedi di segreteria: 42, però nel corso
del 2010 fra luglio e settembre 2 segretari saranno collocati a
riposo: Saint-Christophe e, come tutti sappiamo, Verrès; totale
soggetti parte seconda incaricati in sedi di segreteria: 15
percento, vuol dire attualmente 14; sedi di segreteria vacanti 1,
convenzione Brissogne-Quart coperta da segretari già titolari di
altri sedi di segreteria. Aggiungerei ancora il numero totale
dell'albo secondo: sono 116 più i 14 iscrivendi che derivano dal
famoso corso e ci tengo a dire che i soggetti esterni incaricabili
in base alle nuove disposizioni regionali in fase di approvazione
dovrebbero essere complessivamente 20, quindi le unità di
incremento sono veramente ridotte. In linea di principio la
situazione che noi potremmo avere nella nuova legislatura è: sedi
di segreteria, 59; segretari di parte prima, 40; sedi coperte da
segretari di parte seconda, 20; sedi coperte da segretari di parte
prima, 39; potrebbe esserci in questa specie di simulazione
l'ipotesi di un solo segretario in disponibilità di parte prima e
questo ridimensiona anche alcune preoccupazioni che erano emerse
nel corso delle audizioni e direi che francamente non c'è molto da
preoccuparsi.
In conclusione, e anche a beneficio della discussione, vorrei
dire invece come funziona nelle altre Regioni a statuto speciale.
Sicilia e Sardegna non hanno legiferato in materia, quindi si
applica l'ordinamento statale; nel Trentino Alto Adige sono
dipendenti comunali iscritti in un apposito albo regionale
articolato e gestito a livello della Provincia autonoma; nel Friuli
Venezia Giulia per adesso si applica la normativa statale, però è
in corso di discussione da tempo una legge innovativa che dovrebbe
seguire il modello della Valle d'Aosta. Dovessi dire come
autonomista, il quadro è piuttosto deprimente, perché se pensiamo
che tre Regioni autonome non hanno mai legiferato in una materia
così importante, spiace un po' perché si tratta di un argomento di
non poco conto.
Credo di aver dato conto, Signor Presidente, di tutti gli
argomenti che potevano essere oggetto di riflessione. Mi pare che
gli emendamenti che d'intesa con la Giunta sono stati presentati
vadano nel senso o di segnalazioni di buon senso, o di segnalazioni
di fonte sindacale: come sapete, abbiamo ricevuto due documenti
separati: uno di CISL-SAVT-UIL e uno della CGIL, poi abbiamo
ricevuto delle segnalazioni da parte del sindacato dei segretari di
parte prima.
Mi pare che questa legge dia un'equilibrata modificazione,
vorrei dar conto in conclusione di un dibattito che avevo
dimenticato svoltosi sulla questione dei titoli, che in questo caso
prevedono una possibilità di laurea magistrale universale per così
dire e questo è stato oggetto anche della presentazione di alcuni
emendamenti. La
ratio
con cui il Presidente della Regione,
che sicuramente interverrà, ha presentato questo provvedimento è
quella di immaginare che il corso di formazione e poi l'esperienza
consentano alle persone al di là della laurea di potersi dimostrare
dei professionisti validi, anche perché, in attesa dei concorsi che
pure sono previsti, quelli di parte seconda vengono prelevati con
una logica discrezionale da parte degli amministratori, che
immagino abbiano il buon senso di prelevare dalla lista delle
persone che abbiano le capacità per poter fare i segretari
comunali, visto che nella maggior parte dei casi, forse con l'unica
eccezione di Aosta, l'unico dirigente è il segretario comunale.
Mi auguro che queste spiegazioni possano risultare utili allo
svilupparsi del dibattito.
Presidente
- Dichiaro aperta la discussione generale.
La parola al Consigliere Zucchi.
Zucchi (PdL)
- Grazie, Presidente. In qualità di
Presidente della I Commissione, competente per materia, la quale ha
sviluppato l'argomento che è stato testè illustrato dal Consigliere
Caveri come al solito egregiamente e in modo esaustivo, desidero
prendere la parola per dare conto degli iter che hanno
caratterizzato l'esame di questa norma e del relativo regolamento
in commissione, dandone anche in fase conclusiva un'interpretazione
a nome del gruppo nei contenuti medesimi.
Come è stato ricordato dal collega Caveri, l'argomento è stato
ampiamente dibattuto, come d'abitudine, quando si tratta di
argomenti di una certa importanza come quello in oggetto, audendo
diversi soggetti che si sono succeduti in commissione, che hanno
avuto modo di esprimere le loro valutazioni, molto ampie, come è
stato ricordato: dai sindacati, al CELVA, all'ARSEL, tutti sono
intervenuti e hanno posto all'evidenza della commissione le loro
suggestioni e osservazioni in merito alla legge e al relativo
regolamento, che sono stati oggetto di un riconoscimento di una
dovuta attenzione da parte della maggioranza, che ha avuto la
responsabilità di stendere questo disegno di legge e che, come
abbiamo visto, esaurito l'iter dell'audizione, hanno avuto un
parziale seppur minimo accoglimento. Posso dire che le audizioni
sono sicuramente servite, hanno posto in evidenza alcuni punti che
forse non erano stati messi a fuoco, forse anche per l'estrema
frettolosità con cui il provvedimento è giunto all'esame della
commissione, che è stata fatta oggetto di richiesta di accelerare
un iter su questo tema. Per certi versi, la richiesta è stata
accolta, tenuto conto anche dei tempi e delle prerogative di una
commissione, che come tale deve sviscerare i punti, per evitare di
giungere in aula con una serie di proposte che trovano nella
commissione il luogo preposto per raggiungere lì un momento di
sintesi.
Al di là degli accoglimenti, che sono stati anche anticipati da
parte del collega Caveri, che sono più che mai giustificati, devo
anche esprimere il mio rammarico su un punto in particolare, che è
stato oggetto dell'ultima parte della relazione del collega Caveri,
ossia la parte relativa ai titoli. Da parte di tutti i componenti
della commissione di minoranza è stata sollevata la richiesta di
giungere se possibile, come si è giunti in altri casi, ad un
momento di riflessione legato sia al buon senso, sia
all'equiparazione delle altre esperienze che sono state evocate
anch'esse da parte del collega Caveri: mi riferisco alla
legislazione nazionale e a quanto stabilito dalle altre Regioni
autonome che hanno deciso su questo tema di operare in un modo
diverso rispetto a quello che si è deciso di operare in tale sede.
Mi riferisco all'accesso, quindi ai titoli, che sono dei punti - ma
immagino che il collega Louvin, in qualità di proponente degli
emendamenti posti all'attenzione, avrà modo di esplicarli in
maniera più compiuta - che ci lasciano abbastanza perplessi, ossia
l'accesso solo nella nostra Regione in una maniera così ampia ci
pone dei dubbi e delle perplessità. Infatti non riteniamo su questa
materia, che comunque è abbastanza complessa... a parte Aosta e
Saint-Vincent, i 72 Comuni restanti che hanno soltanto come
segretario comunale l'unico dirigente, colui che deve porre i visti
di legittimità e quindi deve possedere determinati requisiti... di
competenze anche molto specifiche in materia... ossia il fatto che
egli possa essere di fatto affrancato dal compimento di un corso
che, per importante e dovizioso che sia, a nostro modesto avviso,
non può assumere quelle rilevanze e quelle competenze che una
laurea (come avviene in tutto il resto d'Italia, anche nelle
Regioni autonome) può assolvere. In questo senso avevo richiesto
alla maggioranza che, nei tempi ritenuti consoni, fosse data una
risposta di mediazione su questo punto, anche a nome - mi sento di
poterlo dire - dei colleghi di minoranza presenti in commissione;
purtroppo non ho avuto alcun cenno né nella forma, né nella
sostanza e questo un po' mi rammarica, perché posso testimoniare -
lo possono fare tutti coloro che sono intervenuti in commissione -
che i lavori di commissione sono stati improntati a maggior ragione
su tale tema all'insegna della collaborazione e non all'insegna
dell'ostruzionismo. Da parte nostra un segnale di attenzione da
parte della maggioranza su questo tema e sulle richieste che i
Commissari di opposizione hanno posto in evidenza poteva essere
un'ottima occasione per poter dare un segnale di collaborazione,
basata su dei ragionamenti diversi che non sempre possono
collimare, ma su cui si poteva trovare un'adeguata compensazione o
un'adeguata transazione. Il fatto di aprire
sic et
simpliciter
a 360 gradi l'accesso con dei titoli, per cui un
laureato in psicologia o in psichiatria possa, attraverso un corso
con poche ore di discipline specialistiche in materie giuridiche,
piuttosto che tecniche, assumere quelle competenze necessarie per
poi apporre con una giusta serenità... e possa mettere nella dovuta
serenità anche i consiglieri comunali e le Giunte ad assumere delle
decisioni... ecco questo è un fatto su cui ritenevamo si potesse
fare uno sforzo in più. In ogni caso è un'occasione mancata. Non
per questo il nostro gruppo esprime una valutazione negativa
sull'impianto; noi abbiamo espresso, come PdL, un voto positivo in
commissione e che confermiamo anche nella giornata di oggi, ma ci
rammarichiamo del metodo che è stato utilizzato nella forma e nella
sostanza, perché ritenevamo che questa nostra richiesta potesse e
dovesse essere ritenuta più meritevole di attenzione.
Ultima questione, mi auguro - è stato un argomento che è stato
trattato anche in commissione - che la nascente prevista riforma
della legge n. 45, che deve andare a toccare un settore altrettanto
importante del pubblico impiego, possa e debba, secondo le
assicurazioni portate in commissione da parte del Presidente della
Regione, trovare un eguale taglio, perché, se così non fosse, ci
troveremmo, così come ha ricordato il Consigliere Caveri, ad una
sperequazione fra un medesimo comparto che, se rimane in questa
veste, non fa altro che amplificare una diversità fra soggetti che
lavorano all'interno della medesima amministrazione. Mi riferisco
alle norme riferite ai criteri dell'anzianità e quindi al fatto che
le persone che abbiano raggiunto il 65° anno di età non possono più
iscriversi all'albo... e quindi su questo ragionamento si vada
anche nel settore della legge n. 45, perché difficilmente non si
comprenderebbe il senso dell'adozione di una norma del genere.
Presidente -
Grazie. Siamo sempre in discussione
generale, c'è qualcun altro che intende prendere la parola?
Ha chiesto la parola il Consigliere Louvin, ne ha facoltà.
Louvin (ALPE) -
La ringrazio Presidente. A volte le
esperienze di vita ci insegnano ad apprezzare ruoli, funzioni e,
anche per precedenti esperienze amministrative, sono stato portato
a misurarmi a lungo con le delicate funzioni svolte dai segretari
comunali, verificare anche direttamente quella che è stata la
parabola... comunque la trasformazione di ruolo a cui ha accennato
il collega Caveri nella sua ricostruzione della nostra
legislazione. Abbiamo visto nel passare del tempo mutare anche
sostanzialmente, direi quasi geneticamente l'approccio dei
segretari comunali, una volta molto rigidi, molto rigorosi, oggi
portati anche da riforme strutturali, come quella che è stata fatta
con la legge n. 46, ad intrattenere rapporti più vicini, più di
contatto con il vertice dell'amministrazione comunale, a diventare
più direttamente funzionali alla volontà dell'amministratore ed in
qualche caso meno portati a sottolineare rigore delle norme, la
rigidità di alcuni principi che vigono comunque e devono essere
rispettati anche in seno alla pubblica amministrazione. Dagli anni
'80 in poi peraltro la nostra Regione ha vissuto una situazione
anche di evoluzione come dire generazionale del corpo dei segretari
comunali, ne abbiamo conosciuti alcuni di
ancien régime
, di
un'epoca nella quale per altro il titolo di studio che era
prescritto ed è tutt'ora prescritto a livello nazionale per lo
svolgimento di queste funzioni, nella tipologia ben definita delle
classi di laurea in materie giuridiche, economiche e di scienze
politiche, non era rispettato direi quasi per necessità, per la
scarsità anche di reclutamento possibile in seno alla nostra
regione. Una situazione devo dire, per fortuna, superata nel tempo,
le giovani generazioni offrono da questo punto di vista un numero
di laureati giovani anche che ambiscono a svolgere tale tipo di
funzioni peraltro particolarmente delicati, che richiedono
versatilità non solo rispetto alle materie strettamente giuridiche,
ma anche rispetto a materie finanziarie, contabili, anche in ordine
alle problematiche ovviamente interne, gestionali, di funzionalità
dell'Amministrazione. La conquista della competenza normativa, come
è stato ricordato, nel 1993 con la riforma dello Statuto con quella
lettera b, dell'articolo 2, quell'ordinamento e circoscrizione
degli enti locali, ci ha dato una carta importante che abbiamo
giocato per la prima volta a metà degli anni '90 andando ad
individuare credo in un ammorbidimento, in un alleggerimento anche
di determinati rigori una priorità e soprattutto istituendo...
credo sia questo il dato significativo che abbiamo nel nostro
ordinamento regionale ormai acquisito... nella scelta anche da
parte del sindaco del segretario comunale un dato di estrema
importanza. Ora questo credo ci deve motivare ad un lavoro di
miglioramento della nostra legislazione, di perfezionamento, ma
anche di attenta salvaguardia di connotati di competenza
professionale, di serietà e anche di garanzia che devono poter
esprimere i nostri segretari comunali.
In quest'aula sette anni fa abbiamo proceduto, in ottemperanza
ad un nuovo principio costituzionale che ha sancito la piena
autonomia degli enti locali, all'eliminazione dei controlli sugli
enti locali, abbiamo piallato quelle funzioni di controllo di
legittimità un tempo svolte da un organismo apposito di questa
Regione e, ciò facendo, abbiamo messo sulle spalle dei segretari
comunali un ruolo accresciuto di baluardo di legalità, anche di
parapetto, di protezione, di ultima barriera, che consente di
proteggere in primis l'amministratore e naturalmente di garantire
cittadino, organi consiliari, minoranza e quanti altri entrano in
rapporto con l'esercizio della pubblica potestà nell'assicurare che
questo esercizio avvenga in modo legale. La nostra legge n. 46,
d'altra parte, in un punto che non è ritoccato, ricorda proprio le
funzioni di assistenza giuridico-amministrativa che sono proprie
del segretario comunale, è un aspetto che a volte si dimentica: il
segretario comunale è per legge tenuto a rogare tutti i contratti
nei quali l'ente è parte e autenticare scritture private o
unilaterali nell'interesse dello stesso - nell'interesse anche del
risparmio dell'ente, perché tante volte si ricorre per comodità al
notaio anche quando si può benissimo farne a meno, avendo "in casa"
chi questa funzione la può fare per legge, salvo naturalmente
diverse indicazioni dell'amministrazione -, ma soprattutto - e
questo non è ancora stato mai modificato - esprime il parere di
legittimità proprio dei responsabili di livello dirigenziale: quel
parere di legittimità per cui gli atti amministrativi di diritto
privato sono soggetti, in base alla nostra legge n. 45, al parere
di legittimità del dirigente preposto.
A noi sembra che tutto questo... io l'ho voluto richiamare solo
en passant
per necessità di situare correttamente il nostro
modo di vedere il piano di discussione di una legge, che purtroppo
ciclicamente viene ad essere oggetto di modifiche sempre in regime
d'urgenza. Era successa la stessa cosa cinque anni fa, a quanto ci
hanno ricordato le organizzazioni sindacali con un loro documento,
succede anche questa volta nell'imminenza di una tornata elettorale
che riguarda molti dei Comuni della Valle, quindi la fretta induce
anche ad avere in tempi molto ristretti delle discussioni che
richiederebbero, a nostro giudizio, molta attenzione, per evitare
che la torsione, lo stravolgimento del ruolo del segretario
comunale, per effetto di molteplici disposizioni, possa essere
ulteriormente accentuato.
È stata richiamata - il collega Caveri lo ha fatto poco fa - la
situazione del Friuli e del Sud Tirolo, ci siamo presi la libertà
di andare anche a vedere cosa sta succedendo in queste regioni. Vi
è un dibattito, in particolare interessantissimo in seno al
Consiglio provinciale di Bolzano, sul ruolo di garanzia svolto dai
segretari comunali sul quale molti consiglieri sono ritornati,
sottolineando proprio, anche nell'interesse delle minoranze: delle
minoranze linguistiche, delle minoranze politiche, la necessità di
avere un garante di questa situazione, un notaio garante
dell'equilibrio della trasparenza dell'amministrazione comunale e
in qualche modo qualcuno che possa evitare che sia demandata al
giudice la scelta finale per quanto riguarda la pubblica
amministrazione. Io ho percepito in queste regioni, in questa
Provincia autonoma, che ha salvaguardato e che intende
salvaguardare un livello alto di competenza tecnica dei suoi
segretari comunali, un approccio diverso dal nostro, sicuramente
sensibile ad esigenze pratiche, ad esigenze concrete di
funzionalità interne di amministrazioni, ma non per questo, a
nostro giudizio, abbastanza attento a guardare in prospettiva e a
quella che vogliamo sia nel futuro la funzione di questo segretario
comunale.
I punti sono semplicemente tre e i colleghi avranno potuto
constatare che abbiamo limitato al massimo il numero degli
emendamenti proprio per assicurarci che potesse essere focalizzato
il "fondo" della questione e per evitare di disperderci in aspetti
più di natura formale, magari marginale: il primo, garanzia
dell'imparzialità, del buon funzionamento dell'amministrazione a
termini di Costituzione. Il concorso appare a noi, ma questo "a
noi" è riferito anche ad un dettato che non è ancora carta
straccia?
Presidente -
colleghi, prego...
Louvin (ALPE) -
...della Carta costituzionale, per cui
agli impieghi nelle pubbliche amministrazioni si accede mediante
concorso, salvo i casi stabiliti dalla legge, a noi sembra
necessario ripristinare da questo punto di vista un sistema in
linea con la legalità costituzionale; in questa regione sono 14
anni che non si svolgono più concorsi da segretario comunale,
risale ancora all'applicazione della normativa vecchia, al 1996,
l'ultimo concorso da segretario comunale espletato per questa
Regione. Si sono verificate quindi delle condizioni per le quali il
ricorso alla parte seconda è diventato sempre più frequente e ci è
parso necessario per questa ragione intanto fissare un termine, un
termine abbastanza breve, abbastanza ravvicinato, perché si svolga.
Il Presidente della Regione ricorderà che abbiamo evocato alcuni
mesi fa la questione dei concorsi per segretario comunale, aveva
assunto in quell'occasione l'impegno a che in tempi ragionevoli si
potesse posteriormente a questa modifica legislativa fare luogo a
procedure concorsuali, per noi è tempo di iscrivere quanto meno in
legge che questa Regione non disattende un principio di questa
rilevanza.
Il secondo aspetto è relativo a quello che elegantemente il
collega Caveri chiama lo
spoil system
, ossia la possibilità
di scegliere discrezionalmente le reclute nei comuni come segretari
comunali. Ora, il suo artificio contabile, la sua ricostruzione
numerica non mi pare esattamente coincidente con quella che fa la
categoria dei segretari comunali, l'ARSEL, ossia l'Associazione
regionale dei segretari degli enti locali, dà una ricostruzione di
quello che i relatori della legge definivano una misura non
significativa, una quantità leggera dei segretari comunali non di
ruolo in modo leggermente diverso: a seguito dell'entrata in vigore
della legge si passerà dagli attuali nove, corrispondenti al
quindici per cento delle sedi di segreteria, a circa diciotto,
venti segretari di ruolo incaricati presso altri enti del
comparto... che attualmente è pari a otto. Secondo il calcolo dei
segretari comunali, quindi avremo qualcosa come il trenta percento
dei segretari comunali, uno su tre, scelto al di fuori dalla parte
prima, quindi dai segretari di ruolo. Ora proprio questa cifra deve
dare da pensare e non sono pensieri peregrini, perché è stata anche
la stessa categoria a sollevare tale problema in modo garbato, in
modo anche fermo peraltro, ricordando come qui si salga al di sopra
di una soglia di eccezionalità che può essere consentita da eventi
particolari. È proprio di pochi mesi fa una sentenza della Corte
costituzionale che ha messo un punto fermo sulla questione della
scelta discrezionale dei dirigenti, ricordando come le deroghe
legislative al principio secondo cui agli impieghi nelle pubbliche
amministrazioni si accede mediante concorso sono sottoposte al
sindacato di illegittimità costituzionale, l'area delle eccezioni a
concorso deve essere delimitata in modo rigoroso, le deroghe sono
legittime solo in presenza di peculiari e straordinarie esigenze di
interesse pubblico idonee a giustificarle. Non ci sono, colleghi,
nella proposta di legge come è articolata, delle ragioni di
straordinaria, di peculiare esigenza di interesse pubblico che
giustifichi una deroga di questo genere. Noi abbiamo necessità di
rafforzare un corpo amministrativo come quello dei segretari
comunali attraverso procedure concorsuali rigorose. Tra l'altro,
questa stessa sentenza precisa come sia ritenuta illegittima quella
legge della Regione Piemonte che contempla una deroga al principio
del concorso pubblico di notevole consistenza: trenta percento dei
posti di direttore, esattamente, guarda caso, la percentuale che
noi raggiungiamo in questo modo attraverso questo artificio,
collega Caveri, che è dato dallo spostare la base di riferimento
dal numero dei posti effettivamente disponibili al numero degli
enti interessati, noi sappiamo che ci sono convenzioni di
segreterie e sappiamo del diverso risultato che porta questo
calcolo come effettuato a seconda della base di riferimento che
viene assunta.
Il terzo ed ultimo aspetto, proprio perché vogliamo andare
all'essenziale, è già stato anticipato dal Presidente della
Commissione Zucchi, che ha operato devo dire con molto garbo e con
molta fermezza tentando di aprire un dialogo su questo punto non
nell'interesse di una parte politica o dell'altra, ma mi pare
onestamente, in tutta tranquillità, allo scopo di conseguire un
risultato qualitativamente migliore. Ora è vero che gli studi
universitari sono stati oggetto di rivoluzione profonda negli
ultimi anni e gli sconquassi dal 1999 in poi non sono mancati, ma
le lauree magistrali oggi sono un riferimento preciso, un titolo
accademico di secondo livello molto ben identificato che però apre
un ventaglio piuttosto largo. Apre un ventaglio che va ben oltre
quello che così a campione è stato ricordato, perché può spaziare
dall'archeologia al
design
, dall'ingegneria navale alle
lingue e letterature dell'Africa e dell'Asia, passando per le
scienze della nutrizione umana attraverso le tecnologie della
navigazione, le scienze filosofiche, le scienze zootecniche e
tecnologie animali e naturalmente la storia dell'arte. Noi abbiamo
consapevolezza che si può accedere a buoni livelli di azione
lavorativa, amministrativa anche, con diligenza, con caparbietà, ma
siamo preoccupati nella linea non del corporativismo o
dell'attaccamento a titoli di studio con valore legale, ma nella
linea - posso dirlo tranquillamente, collega Zucchi - del buon
senso a cui lei si è appellato. Un buon senso che purtroppo ha
ricevuto
une fin de non
-
recevoir
e ce ne
rammarichiamo, perché ci sono possibilità e noi le mettiamo a
disposizione dei colleghi come quelle di salvaguardare chi in
questi anni ha acquisito attraverso il lavoro, attraverso una
professionalizzazione maturata sul campo diritti a partecipare a
corsi e a concorsi, lo si è fatto attraverso quella norma della n.
196 che ricordava il relatore, lo si può fare tranquillamente
adesso andando a sanare delle situazioni pregresse che hanno aperto
la porta, hanno consentito dei percorsi di lavoro e di
professionalizzazione. Non ci sono intenti né prevaricatori, né di
sanzioni retroattive, ma c'è la necessità di prospettiva, c'è una
necessità di fissare una linea di evoluzione futura e una linea tra
l'altro che l'Agenzia stessa dei segretari comunali aveva mantenuto
all'inizio della sua operatività, quindi di inserire in legge
questa prescrizione di un titolo di studio che sia consono, che sia
coerente con il percorso lavorativo che si intraprende, i corsi
come quelli che si stanno svolgendo, si sono appena svolti o che si
dovranno ancora svolgere nuovamente sono lodevoli e utilissimi
momenti di approfondimento, di rafforzamento di competenze tecniche
e amministrative, ma trecento ore di corso non possono compensare
una base di conoscenza generale che deve poter toccare i punti
essenziali del diritto, della contabilità pubblica,
dell'amministrazione in modo più puntuale. Questo è il nostro punto
di vista, lo abbiamo articolato, ripeto, con alcuni emendamenti che
abbiamo presentato soltanto questa mattina, c'eravamo riproposti di
farlo anticipatamente, ma vi abbiamo rappresentato tutta la
difficoltà che c'è stata ad operare su questo terreno complesso
anche con tempi molto succinti. Sono sufficientemente chiari nella
loro esposizione, speriamo che possano essere accolti, perché il
pensiero del nostro gruppo è che potrebbero dare a questa legge un
assetto diverso, un assetto rafforzativo e qualificativo del ruolo
della figura del segretario comunale di cui c'è oggi
particolarmente bisogno.
Presidente
- La parola al Consigliere Donzel.
Donzel (PD)
- Egregio Presidente, cari colleghi, abbiamo
avuto modo in commissione di prendere coscienza dell'importanza che
ha questo regolamento, questo disegno di legge, per regolare la
figura del segretario comunale che, come hanno ricordato
precedentemente i miei colleghi, è una figura di assoluto rilievo e
importanza per il funzionamento dei nostri Comuni. Mi riconosco
pienamente in quanto ha riportato il Presidente di commissione,
Zucchi, nel senso che c'era un clima favorevole alla discussione,
al confronto sui vari punti in commissione, anche se, a dire il
vero, per una materia così complessa i tempi erano molto ristretti,
quindi non erano forse quelli più agevoli per una commissione per
approfondire al massimo alcune questioni. Abbiamo avuto modo in
sede di commissione di fare presente alcune perplessità che
nutrivamo e che ho visto essere confermate anche dai colleghi anche
con emendamenti che, a nostro avviso, sono più che mai
opportuni.
La perplessità - che peraltro non è un'iniziativa esclusiva del
Partito Democratico, ma è stata sollevata da più parti ed è una
perplessità che, a mio avviso, attraversa gli anni rispetto alle
scelte che vengono fatte - è quella riguardante i titoli di
accesso. Per quanto riguarda i titoli di accesso, abbiamo visto nel
corso degli anni un po' di tutto: dal libera tutti, qualsiasi
titolo, ad una delibera che poi invece restringeva il numero di
lauree, quindi metteva dei paletti, adesso si va di nuovo alla
riapertura. Quali sono le perplessità esistenti dal nostro punto di
vista? Intanto non vogliamo che ci siano ripercussioni negative in
senso retroattivo, ossia coloro che sono inseriti nell'albo in
seconda fascia e non hanno determinati titoli non devono essere
rimossi. Non vogliamo mettere quindi dei paletti che abbiano valore
retroattivo, vogliamo però che vi sia una chiarezza per quelli che
si avvicinano a queste attività e io avevo avuto modo in
commissione - e devo dire che il relatore Caveri ha sempre mostrato
massima attenzione alle cose che abbiamo sollevato, ma poi non
abbiamo visto significativi cambiamenti - di illustrare come sempre
più i giovani si trovano di fronte a scelte relative agli studi che
impongono loro dei vincoli molto forti. Citavo un caso per tutti:
la laurea in scienze politiche era una laurea che una volta
consentiva l'insegnamento in quasi tutte le materie e a partire
dagli anni '90 consentiva almeno di insegnare diritto nella scuola
secondaria di secondo grado. Oggi un laureato in scienze politiche
non ha più accesso all'insegnamento, ossia non può insegnare nella
scuola secondaria di primo e secondo grado, cosa che invece altre
lauree possono tranquillamente fare. La domanda allora è: i giovani
che tipo di indirizzo prendono, che tipo di laurea scelgono?
Faranno la fatica di prendere percorsi di studio impegnativi se poi
non troveranno sbocchi lavorativi? Di colpo si scopre che chi anche
ha fatto percorsi assolutamente dignitosi come il sottoscritto, che
ha una laurea in materie letterarie, può accedere a fare
addirittura il segretario comunale senza nessuna competenza in
materie giuridiche e amministrative... Mi sembra che non sia una
corretta indicazione quella che diamo ai nostri giovani, ossia non
stiamo dando loro l'indirizzo a fare il massimo sacrificio, stiamo
dicendo loro: "prendetela comoda", tanto poi qui si apriranno le
porte a tutti anche per dei ruoli che tutti abbiamo condiviso
essere ruoli di massima responsabilità e ruoli che richiedono la
massima competenza. Mi si dice:
"è però vero che ci sono dei
corsi di formazione"
, benissimo, questo è lodevole, noi abbiamo
molto apprezzato non solo per quanto ci ha riferito il Presidente
della Regione, ma è stato riconosciuto da tutti che questi sono dei
corsi impegnativi di altissimo profilo, però sappiamo che anche a
livello universitario non è che l'accesso ai
master
è per
tutti, non è che tutti possono diventare professionisti di
qualcosa. Comunque anche i corsi di formazione di alto livello...
anzi quanto più un corso di formazione è di alto livello, tanto più
ne viene limitato l'accesso, tanto più sono richiesti dei
pre-requisiti, come a dire che non è che un corso di formazione può
trasformare completamente la preparazione di un individuo e
naturalmente nell'ottica che spesso hanno le leggi
ad
personam
, che in questo caso possono diventare anche delle
leggi
contra iuvenes
, si citano i casi sporadici, ossia si
dice:
"il più bravo di tutti è uno che non ha una laurea
specifica"
. Ebbene, ben venga che ci siano questi casi, ma tali
casi non sono la regola e la legge deve disciplinare in modo
ordinato e non essere un provvedimento che va a risolvere il
singolo caso, ribadendo per l'ennesima volta che non si vuole
precludere a quelli che hanno avuto accesso a questi corsi
l'accesso alla graduatoria, ma si dice che la legge norma per il
futuro, per chi verrà domani, quindi sarebbe stato importante che,
rispetto ai titoli di studio, vi fosse stata una maggiore
attenzione; in questo caso non c'è stata, magari fra 5 anni, quando
ci saranno le prossime elezioni comunali, modificheremo il
regolamento, speriamo in senso migliore.
Un'altra grossa perplessità che, a mio avviso, andava tenuta in
conto è quella che hanno sollevato i sindacati con un certo sforzo
ed era che gli iscritti in parte seconda non venissero in alcun
caso depennati. Questo alla luce di un'ottica che è abbastanza
riconosciuta a livello generale: quella che, una volta acquisito un
diritto, esso non possa essere messo in discussione, nel senso che
chi teoricamente era in grado di fare il segretario comunale l'anno
scorso non si capisce perché quest'anno non possa più essere in
grado di farlo: la cosa non regge! È auspicabile poi che sia dato a
tutti l'obbligo di fare un corso di formazione; come in tutte le
attività, il sollecitare le persone a migliorarsi è assolutamente
doveroso da parte dell'Amministrazione, ma andrebbe assolutamente
chiarito un problema che è sorto all'Università della Valle
d'Aosta, quando partirono - non per responsabilità
dell'Amministrazione regionale, lì fu il Ministero a fare
confusione - i corsi di formazione per gli insegnanti, non venne
immediatamente specificato quante volte uno poteva essere respinto
all'esame, il che provocò una
impasse
. Una persona che
faceva il corso di formazione e non lo superava non lo poteva più
fare per tutta la vita? C'era la possibilità di rifarlo? In che
caso lo poteva rifare, quante volte? Ci sono delle casistiche
previste rispetto al fatto che se io mi ammalo... quindi il motivo
per cui non supero il corso è legato non ad una mia non capacità o
non volontà, ma è che fisicamente non ho potuto... la malattia è
causa del non poter più esercitare una professione per tutta la
vita? Io, forse per l'incapacità mia di leggere questi complicati
regolamenti, non sono venuto a capo di tutte queste cose. Un po'
sulla stessa riga in legge il collocamento in disponibilità andava
meglio specificato, indicando le casistiche, indicando
specificatamente coloro che non hanno avuto l'incarico, i revocati
e i privi di titolarità di sede.
Infine - e non voglio tediare oltre - alcune perplessità anche
sulla cosiddetta "funzione di vicesegretario", laddove la
responsabilità è tale che solo essa può essere in capo al
segretario e, se non in situazione di assoluta emergenza, essa può
venire meno, proprio per la qualità che abbiamo detto essere... per
l'importanza del ruolo del segretario comunale. Ecco dunque che in
un impianto che non può non essere condiviso, in un impianto che ha
una sua validità, queste erano le poche devo dire... perché non è
che chiedevamo chissà quali rivoluzioni di regolamento, la messa in
discussione, eccetera, erano pochi problemi su cui abbiamo cercato
di attirare l'attenzione della commissione, ma non abbiamo ben
capito se era perché c'era fretta di fare la legge o se non c'era
alcuna disponibilità a prendere in carico le nostre questioni, sta
di fatto che non le ritroviamo nel testo definitivo e questo non
può che lasciarci perplessi.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie, Presidente. L'esposizione fatta
dal relatore ha messo in evidenza qual è l'interesse di fare questa
legge sui segretari, che ci è permessa grazie a delle norme che di
volta in volta hanno avuto un'evoluzione e che mantengono una certa
autonomia, perché dobbiamo anche dirci che i riferimenti alla norma
nazionale permangono: dico questo, perché il riferimento puntuale
credo sia necessario da ricordare in questo momento.
Rispetto alle valutazioni effettuate dai colleghi che hanno
preso la parola per illustrare alcuni emendamenti o dire quali sono
alcuni punti che sono ancora motivo di non completa soddisfazione
rispetto al testo oggi presentato, l'assunto da cui si è partiti
come proposta è stato quello di avere un confronto molto serrato
sia con le organizzazioni sindacali, sia soprattutto con
l'Associazione dei sindaci. Credo che su questo il punto di fondo
era ed è quello di capire qual è l'interesse dei sindaci nei
confronti di una modifica di una legge che aveva avuto delle fasi
alterne nell'ambito della sua applicazione; questo confronto con i
sindaci ha portato a chiarire alcuni aspetti direi basilari in tale
situazione. L'impianto della legge parte da un assunto: quello di
avere oggi una parte prima e una parte seconda; qualcuno ha
ricordato che non si fanno concorsi da 14 anni, è un caso? O non
c'erano invece delle ragioni che hanno portato a dire che nel tempo
si è creduto opportuno di inventarsi la parte seconda? Perché
qualcuno ha dimenticato che la parte seconda non è stata
un'invenzione venuta per caso, ma è venuta perché c'erano delle
situazioni da gestire che portavano ad allargare questa fascia,
legate a quelli che avevano fatto, parte prima, i concorsi e a dare
la possibilità di avere nei Comuni persone con una preparazione
molto diversificata e che comunque venivano iscritte nella parte
seconda. Parte seconda che ancora oggi vede iscritte persone
diplomate, che hanno già svolto la funzione di segretario con molta
competenza, sono iscritti tutti i dirigenti regionali, quindi
dirigenti dei dipartimenti più vari: Dipartimento sanità,
Dipartimento lavori pubblici e con lauree di qualsiasi tipo, perché
il Dirigente del Dipartimento dei lavori pubblici è un ingegnere, è
iscritto alla parte seconda; questa era la situazione ad oggi
esistente.
Rispetto a questa situazione... e con un altro particolare: che
nella parte seconda il diplomato, il laureato con qualsiasi laurea
che era dirigente, perché abbiamo dirigenti con qualsiasi laurea:
laurea in psicologia, laurea in ingegneria, laurea in architettura,
laurea in medicina... tutte queste lauree che sono state lette come
un errore, come se fosse qualcosa di strabiliante, queste sono
tutte lauree che corrispondono a dei dirigenti regionali, che sono
iscrivibili nella parte seconda; quindi se guardiamo al settore di
oggi, mantenendo la legislazione vigente, tutto questo era ancora
possibile. Qual è stato il ragionamento fatto dai sindaci per
primi? Che attraverso l'agenzia che, come è stato detto, era quella
che reggeva il rapporto fra quello che succedeva in particolare per
l'accesso alle lauree... c'è stato un periodo in cui si arrivava
solo alle lauree in giurisprudenza, in economia, in scienze
politiche, lauree magistrali e non altre lauree; poi c'è stato un
cambiamento di tendenza e si è esteso a tutte le lauree purché... e
lì si è fatto il salto di qualità voluto dai sindaci, lo ripeto, si
è detto:
"ci accorgiamo che il punto di base non è
sostanzialmente la laurea: quello che ci interessa molto è trovare
il modo di far sì che vi sia una formazione di persone che comunque
hanno come base una laurea magistrale
- quindi si è già fatto
un distinguo rispetto a prima: non più diplomi -
e quelle che
hanno una laurea magistrale, se ne hanno voglia, perché non tutte
sono obbligate, fanno il corso e con il corso l'esame
finale..."
e qui chi ha superato questo primo corso ha fatto
due esami: un primo esame per accedere al corso, un altro esame
finale alla fine del corso...
(interruzione di un consigliere, fuori microfono)
...tre, un altro a metà, addirittura tre, corretto... questi tre
esami, quindi, la dicono lunga su quello che è stato il percorso
per avvicinarsi alla parte seconda novellata, la quale prevede che
tu puoi avere la laurea che vuoi. Prima di tutto non è detto che
chi ha la laurea di un certo tipo voglia fare il segretario ma, se
lo vuole fare, deve aggiornarsi, deve essere motivato a trovare il
tempo e avere la voglia di apprendere tutte le nozioni relative
alla parte giuridico-amministrativa, che è legata alla buona
amministrazione di un Comune. Questo è il percorso, un percorso
voluto dai Comuni quello di fare il corso-concorso, tant'è che si è
detto anche nella legge, perché si parla di concorsi, non è che non
parliamo di concorsi! Qui è stato detto:
"vorremmo riportare la
legalità e i concorsi"
, i concorsi ci sono, sono previsti e,
quando si riterrà con i Comuni di farli, si faranno, sempre però
preceduti da un corso e chi ha già fatto questo corso può accedere
direttamente. Quando ci sarà un numero sufficiente di posti
vacanti, si farà il concorso. Ho detto tutto questo per far capire
che tutta questa filosofia legata alle lauree... chissà cosa
succede se ci sono lauree che non siano quelle quattro lauree
magistrali, mentre prima non c'era nemmeno quella magistrale, c'era
addirittura solo il diploma, ora di colpo con tutto questo cosa
potrà succedere! Ma ad oggi la situazione è questa, non è che
scendiamo con il paracadute dalla navetta spaziale, è questa la
situazione! Allora, fino ad oggi?
(interruzione del Consigliere Donzel, fuori
microfono)
...appunto, pensiamo al domani e domani ci saranno i concorsi
che si faranno dopo aver fatto un corso di formazione con esame
finale, dopodiché si faranno i concorsi, che sono legati
naturalmente a tutti quelli che hanno questa disponibilità e questa
preparazione. Cosa c'è di più? Più esauriente di questo
quindi...
Credo che oggettivamente, per quanto riguarda alcune lauree, gli
interessati non faranno probabilmente mai i segretari con tutta
onestà... è vero, uno può anche dire:
"faccio la lista di quelli
che sono esclusi"
. Ho visto l'emendamento, oltre alle 4 lauree
che sono state qui ricordate, ci potrebbero essere lauree che
dignitosamente prevedono una formazione di base... che potrebbero
tranquillamente in amministrazione... adesso ci sono lauree
anche... perché il problema era che nel momento in cui si fa una
lista automaticamente si va a dire:
"quello non lo farai più e
quello sì"
ed è questo che non va bene. Oggi c'è l'apertura,
vediamo cosa succede, se per caso ci saranno degli elementi
tali..., nulla vieta... per carità, non è che qui voglio garantire
che questo sistema è il migliore, ma ripeto che ad oggi, secondo la
volontà dei sindaci, questa è la formula che più è garantista per
il loro supporto. Tutti hanno giustamente sottolineato che i
sindaci devono avvalersi del segretario e loro cosa vogliono?
Vogliono questa formulazione, allora perché non seguire
un'indicazione corale da parte dei sindaci, che credo abbiano
ripetuto anche in commissione, quindi non sto dicendo una cosa che
non corrisponde al vero. Essendoci tale disponibilità, non vedo
perché ci debba essere questa preoccupazione che concentra tutto su
un dato di fatto: "chissà cosa succederebbe se...", quando oggi ho
nell'effetto trascinamento e nel ragionamento che mi fa anche il
collega Donzel con correttezza... il quale dice:
"attenzione,
nel futuro tutto quello che è successo fino adesso, tutta la parte
seconda facciamola salva"
, io ho il retaggio di tutta quella
che è la parte seconda. Avrei allora comunque una discrepanza
nell'ambito di quella che oggi sarebbe la parte in cui vengo a
trovarmi, perché ho tutta la parte seconda di prima e in più ho la
parte nuova se modificassi la legge, dove sarebbe allora la
correttezza? Questo sarebbe un aspetto che stride con la volontà di
andare verso una riqualificazione. Ritengo che il modello vero di
riqualificazione sia quello che giustamente i sindaci hanno
indicato: un corso estremamente stringente, un corso estremamente
valido fatto da persone qualificate, che danno la possibilità di
arrivare a determinare se queste persone hanno le basi per fare il
segretario: credo che questa sia la garanzia per tutti i segretari
e penso che su questo non ci debbano essere preoccupazioni di
sorta. Ritengo che quindi sia un passo avanti significativo, voluto
- ripeto - dagli amministratori comunali.
Per quanto riguarda le altre formule, si è detto che il metodo
di conteggio sarebbe tale da bypassare il discorso del 15 percento:
questo è un discorso legato al modello temporaneo, perché faccio il
calcolo in funzione del discorso dei consorzi esistenti, come è
stato detto, il numero è variabile, non è fisso, quindi oggi può
darsi che superi il 15 percento...
(nuova interruzione di un consigliere, fuori
microfono)
...no, è più alto, perché ci sono anche quelli che oggi... ma
oggi è una situazione che si pone in una certa logica che ci può
stare, credo che nel contempo ci siano tutte le possibilità di
verificare. Quello che è sicuramente interessante è verificare cosa
succederà alla prossima tornata elettorale dei Comuni rispetto alla
parte prima e alla parte seconda, perché c'è questa possibilità
minima e, come è stato ricordato dal relatore, potrebbe esserci che
nell'insieme ne rimanga uno a disposizione, tenendo conto che noi
nella legge abbiamo messo che quelli a disposizione possono essere
utilizzati anche nelle società partecipate, in modo da non avere
l'obbligo di rimanere solo in funzione dell'Agenzia dei Comuni.
Ritengo che nell'insieme questa sia una legge rigorosa, che
permetterà di fare un salto di qualità per quanto riguarda la
preparazione dei segretari, come tutti ci auguriamo nell'interesse
delle amministrazioni, perché chi va a fare il segretario, come è
stato detto, tranne quelle due eccezioni di Aosta e Saint-Vincent,
è l'unico dirigente esistente nell'ambito dei Comuni. Qualcuno ha
detto:
"come farà se non ha una patente di base giuridica per
fare i contratti?"
. Non credo che, per registrare i contratti o
per verificare i contratti, ci sia l'esigenza di base di avere... e
solo chi ha una laurea in giurisprudenza possa leggere un contratto
o avere questo tipo di competenza, credo sia possibile analizzare
queste materie senza necessariamente avere tali competenze. Ne dico
una: il segretario è colui che segue anche gli appalti e allora con
gli appalti come la mettiamo con chi ha solo competenza giuridica?
È solo la parte giuridica, o è preminente la parte di valutazione
tecnica, come succede, tant'è che gli appalti oggi non sono fatti
dall'Ufficio legale, ma sono fatti dal Dipartimento dei lavori
pubblici, dove abbiamo degli ingegneri che fanno gli appalti, non
abbiamo dei legali che fanno gli appalti; che poi ci sia un
supporto anche legale va benissimo. E così per tante altre materie:
il segretario svolge una serie di mansioni e di funzioni a livello
comunale che sono poliedriche per natura, quindi è inimmaginabile
avere una laurea che possa coprire tutto. Ci sono delle lauree
sicuramente preminenti che possono essere più idonee, questo lo
capiamo da soli, però ribadisco che il corso di formazione è quello
che meglio copre la possibilità di avere una competenza tale da
essere a garanzia di chi è il vero utente finale, ossia il
cittadino attraverso il sindaco che gestisce il Comune.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK