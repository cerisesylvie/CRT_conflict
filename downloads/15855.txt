Consiglio Regionale della Valle d'Aosta - Oggetto del Consiglio n. 2171 del 2 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula
Oggetto del Consiglio n. 2171 del 2 ottobre 1996 - Resoconto
SEDUTA ANTIMERIDIANA DEL 2 OTTOBRE 1996
OGGETTO N. 2171/X Subconcessione, per la durata di anni trenta,
alla comunità montana Grand Combin di derivazione d'acqua dalla
sorgente Montagnayes, in comune di Bionaz, ad uso potabile.
Deliberazione Il Consiglio
Premesso che con domanda in data 14 settembre 1993 la Comunità
montana Grand Combin ha chiesto all'Amministrazione regionale la
subconcessione di derivare dalla sorgente di Montagnayes, in Comune
di Bionaz, moduli massimi 1,00 di acqua ad uso potabile;
Precisato che la domanda, corredata dal relativo progetto a
firma ing. Claudio Cretier, prevede la captazione della sorgente
tramite un manufatto in cemento armato, composto da vasca di
carico, camera di manovra e condotta di adduzione;
Tenuto presente che:
- l'Autorità di Bacino del Fiume Po di Parma, con nota prot. n.
2527 in data 7 luglio 1995, ha dichiarato di non avere osservazioni
e rilievi da esprimere in merito;
- il Magistrato per il Po, di Parma, con nota prot. n. 9661 in
data 10 luglio 1995, ha rilasciato il proprio nulla-osta nei
riguardi idraulici per l'ammissione ad istruttoria della domanda di
cui si tratta;
- l'avviso di presentazione della domanda 14 settembre 1993
della Comunità montana Grand Combin è stato pubblicato sul Foglio
Annunzi Legali della Valle d'Aosta n. 22 in data 09 agosto 1995 e
riprodotto nel n. 219 della Gazzetta Ufficiale della Repubblica
Italiana (foglio inserzioni) in data 19 settembre 1995, senza dar
luogo alla presentazione di domande incompatibili e
concorrenti;
- con Ordinanza dell'Assessore regionale ai Lavori Pubblici n.
186 in data 30 ottobre 1995 è stato disposto il deposito della
domanda e relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 8 novembre 1995 a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune di Bionaz e copia della
medesima è stata inviata al Ministero dei Lavori Pubblici,
Direzione Generale delle acque ed impianti elettrici, al Magistrato
per il Po di Parma, all'Autorità di Bacino del Fiume Po di Parma;
alla Sezione Idrografica per il Po di Torino; al Consorzio per la
Tutela, l'incremento e l'esercizio della Pesca in Valle d'Aosta;
all'Associazione d'Irrigazione Est-Sesia di Novara;
all'Associazione d'Irrigazione dell'Agro all'Ovest-Sesia di
Vercelli, all'Assessorato dell'Agricoltura, Forestazione e risorse
naturali, Servizio S.I.D.S.; all'Assessorato dell'Ambiente,
Servizio Tutela dell'ambiente; all'Assessorato del Turismo, Ufficio
Sovrintendenza; alla prima direzione del Genio Militare di Torino,
all'ENEL Compartimento di Torino; al Comune di Bionaz;
- la pubblicazione presso il Comune di Bionaz, come risulta dal
referto in calce all'ordinanza, è avvenuta regolarmente e non ha
dato luogo alla presentazione di alcun esposto od osservazione in
merito;
Precisato altresì che la visita locale d'istruttoria, come
stabilito nell'Ordinanza, è regolarmente avvenuta il 13 dicembre
1995 ed alla medesima sono intervenuti i funzionari dell'Ufficio
Concessioni Acque della Regione, il sig. Giors Ennio rappresentante
dell'ENEL, il sig. Favre Elviro, Presidente della Comunità montana
Grand-Combin assistito dal progettista Ing. Claudio Cretier, il
geom. Gaia Pierpaolo e il maresciallo Girri Sandro dell'Assessorato
dell'Agricoltura, Forestazione e Risorse Naturali. Durante la
riunione non sono state presentate opposizioni ne esposti. Nella
stessa il sig. Giors Ennio ha fatto rilevare che L'ENEL non ha
alcuna osservazione da formulare dal punto di vista idraulico
essendo l'opera prevista compatibile con i manufatti esistenti di
proprietà ENEL ed ha chiesto che la subconcessione venga
subordinata alle condizioni stabilite nella convenzione stipulata
tra l'ENEL e la Comunità montana Grand-Combin;
I rappresentanti dell'Assessorato dell'Agricoltura, Forestazione
e Risorse Naturali hanno fatto rilevare che le opere sotto il
profilo idraulico sono ammissibili e che comunque la realizzazione
delle stesse è subordinata all'ottenimento delle prescritte
autorizzazioni ai sensi delle vigenti disposizioni legislative in
materia;
In merito all'istanza formulata dal sig. Giors Ennio, per conto
dell'ENEL, apposita clausola è stata inserita nell'articolo 6 del
disciplinare di subconcessione; per quanto riguarda le osservazioni
dell'Assessorato dell'Agricoltura Forestazione e Risorse Naturali
non si ritiene di inserire apposita clausola nel disciplinare di
subconcessione in quanto relative all'applicazione di norme
previste per il rilascio di una qualsiasi subconcessione;
I convenuti hanno rinunciato al sopralluogo alle località
interessate dalla derivazione in quanto a tutti conosciute e
corrispondenti, di massima, alle rappresentazioni grafiche di
progetto;
Considerato inoltre che:
- la captazione della sorgente, ubicata a 1965 m.s.m., avviene
esattamente in corrispondenza della scaturigine delle acque tramite
il convogliamento delle stesse in un manufatto in cemento armato
composto da vasca di carico e da camera di manovra;
- per evitare che nei periodi di morbida la sorgente venga
interessata da acque di superficie, a monte dell'opera di
captazione, in adiacenza alla derivazione dell'ENEL in sponda
sinistra, verrà costruito un solettone in C.A. appoggiandolo
all'esistente muro d'ala;
- dalla vasca di carico parte la condotta di adduzione in
acciaio con rivestimento esterno bituminoso del diametro nominale
di 250 millimetri che porta l'acqua dapprima ad una vasca di
interruzione sita in loc. Bachard ed in seguito ad una cabina di
riunione in pressione in loc. Ferrère;
Rilevato, quindi, in considerazione di quanto sopra esposto
che:
1) la derivazione appare tecnicamente ed economicamente
ammissibile;
2) la quantità d'acqua da derivare in misura di moduli max. 1,00
si può subconcedere avendo riguardo delle condizioni locali, delle
utenze preesistenti e della specie di derivazione realizzata;
3) le opere di presa e le successive condotte, tenuto conto
delle clausole imposte nel disciplinare di subconcessione a tutela
dei diritti dei terzi, sono tecnicamente approvabili e sono innocue
agli interessi pubblici;
4) dalla relazione del progettista si evidenzia l'ininfluenza
della sorgente sul bacino interessato. Si ritiene che il
quantitativo di 100 l/s non sia di pregiudizio al minimo deflusso
vitale del torrente Montagnayes, del quale la sorgente è
tributaria;
5) per l'uso della derivazione non è temibile alcun inquinamento
delle acque, per cui non occorrono particolari cautele al
riguardo.
Visto infine che, il Magistrato per il Po di Parma, con nota n.
4103 in data 08 marzo 1996 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione sotto
l'osservanza delle condizioni espresse nel sottoriportato schema di
disciplinare;
Visto lo Statuto Speciale per la Valle d'Aosta, promulgato con
Legge Costituzionale n. 4 del 26 febbraio 1948 e successive norme
di attuazione;
Vista la Legge regionale n. 4 dell'8 novembre 1956;
Vista la Legge 5 gennaio 1994 n. 36;
Visto il parere favorevole rilasciato dal titolare delle
funzioni di responsabile del Servizio Assetto e Tutela del
Territorio nell'ambito dell'Assessorato dei LL.PP., ai sensi
dell'articolo 72 della legge regionale 3/1956 e successive
modificazioni e del combinato disposto degli articoli 13 comma 1
lettera e) e 59 comma 2 della Legge regionale 45/1995, in ordine
alla legittimità della presente deliberazione;
Visto il parere della III Commissione consiliare permanente;
Delibera
1 ) di subconcedere, per la durata di anni trenta successivi e
continui decorrenti dalla data del decreto di subconcessione, alla
comunità montana Grand Combin, con sede in Gignod, giusta la
domanda presentata in data 14 settembre 1993, di derivare dalla
sorgente di Montagnayes ubicata a 1965 m.s.m., in comune di Bionaz,
moduli max. 1,00 (litri al minuto secondo cento) di acqua ad uso
potabile;
2) di approvare l'allegato schema al disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della Comunità
montana Grand Combin;
4) di ordinare ed accertare l'introito delle seguenti somme da
versare presso la Tesoreria dell'Amministrazione regionale:
a) lire 1.275.000 (unmilioneduecentosettantacinquemila), pari a
mezza annualità del canone presunto a titolo di cauzione, ai sensi
dell'articolo 11 del T.U.11.12.1933 n. 1775, somma che verrà
restituita, ove nulla-osti, al termine della subconcessione;
b) lire 63.750 (sessantatremilasettecentocinquanta) pari ad un
quarantesimo del canone presunto per gli scopi di cui all'articolo
7 del T.U.11.12.1933 n. 1775 somma da introitare al capitolo 08800
della parte ENTRATE del bilancio preventivo della regione per il
corrente esercizio finanziario (Canoni per concessioni e
subconcessioni di acque pubbliche e miniere);
c) lire 2.500.000 (duemilionicinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato LL.PP.) per spese di sorveglianza,
esperimenti di portata, collaudo, registrazione di atti, eccetera,
somma da introitare al capitolo 13500 della parte ENTRATE del
bilancio preventivo della Regione per il corrente anno finanziario
(gestione fondi per conto terzi per istruttoria domande e pratiche
varie);
5) di stabilire, come specificato nell'articolo 10 del
disciplinare di subconcessione, che, trattandosi di derivazione
d'acqua per usi potabili e di igiene, nessun canone è dovuto a
termini dell'articolo 9 dello Statuto Speciale della Regione
Autonoma della Valle d'Aosta, promulgato con legge costituzionale
n. 4 del 26 febbraio 1948;
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
ai sensi dell'articolo 8 del decreto legislativo 22 aprile 1994, n.
320, e di darne esecuzione.
Allegati
(... omissis...)
Presidente Ha chiesto la parola il Consigliere Borre.
Borre (UV) Sono estremamente contento di questa subconcessione,
perché come ex amministratore del comune di Aosta ho conosciuto i
problemi derivanti dalla mancanza d'acqua.
Vorrei solo chiedere all'Assessore o al Presidente della Giunta
che si facciano anche carico verso la comunità montana di una
possibile migliore distribuzione di quest'acqua che andiamo a
concedere alla comunità. Il comune di Aosta e il comune di
Saint-Christophe fanno parte della comunità per quanto riguarda
l'uso dell'acqua solo per quanto è il troppo pieno; mi sembra che
non sia più possibile un accordo del genere, ma che debbano esserci
delle quantità prefissate sia per il comune di Aosta che per il
comune di Saint-Christophe.
Presidente Ha chiesto la parola il Consigliere Chiarello.
Chiarello (RC) In commissione mi sono astenuto, vorrei solo
spiegare il motivo e spiegare perché mi asterrò su tutte le
concessioni di prese d'acqua da adesso in avanti, mentre voterò
contro sistematicamente a tutte le prese d'acqua per impianti
elettrici in mancanza di un piano regionale delle acque, che
continua a mancare. Voglio ricordare di nuovo che un Consigliere
regionale dell'Union Valdôtaine nell'89 aveva detto che in mancanza
del piano regionale delle acque non si sarebbe dovuta dare nessuna
concessione: io lo ribadisco, sono di un altro partito, ma mi fa
piacere che questo concetto sia già stato espresso nell'89.
Voglio dire a Borre che se ci fosse stato questo piano
regionale, probabilmente sarebbe stato razionalizzato questo
acquedotto, perché si conoscevano le necessità del comune di Aosta,
si sarebbero valutate meglio le varie necessità; ma il piano manca
ancora.
Presidente Si può passare alla votazione:
Presenti: 28
Votanti e favorevoli: 27
Astenuti: (Chiarello)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK