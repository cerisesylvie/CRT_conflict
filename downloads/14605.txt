Consiglio Regionale della Valle d'Aosta - Oggetto del Consiglio n. 1023 del 23 novembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1023 del 23 novembre 1994 - Resoconto
SEDUTA POMERIDIANA DEL 23 NOVEMBRE 1994
OGGETTO N. 1023/X Approvazione del Piano di bacino di traffico
della Valle d'Aosta.
Deliberazione Il Consiglio
Richiamata la legge regionale 15 luglio 1982, n. 32 "Disciplina
dei servizi di trasporto collettivo di persone e cose" la quale
dispone che "la Giunta formula e sottopone al Consiglio regionale
il Piano di Bacino di traffico attraverso la cui attuazione si
realizza il Piano regionale integrativo dei trasporti e dei sistemi
di comunicazione per quanto attiene in modo particolare ai servizi
pubblici automobilistici di persone e di cose";
Preso atto che l'elaborazione del Piano è avvenuta garantendo
un'ampia partecipazione degli Enti locali e dei vari soggetti
direttamente interessati alla politica dei trasporti pubblici;
Preso atto altresì che il comitato regionale dei trasporti
collettivi ha esaminato la proposta di Piano nella riunione
svoltasi il 18 luglio 1994 ed il 17 ottobre 1994 fornendo
contributi per la redazione del Piano;
Esaminato il contenuto dell'allegato documento "Piano di Bacino
di Traffico della Valle d'Aosta";
Visto il parere favorevole del Dirigente del Servizio della
Comunicazione e dei Trasporti, dell'Assessorato dell'Ambiente,
Territorio e Trasporti, ai sensi del combinato disposto
dell'articolo 72 della legge regionale n. 3/1956 e successive
modificazioni, e dell'articolo 21 della legge regionale n. 18/1980
e successive modificazioni, in ordine alla legittimità della
presente deliberazione;
Visto il parere della IV Commissione consiliare permanente;
Delibera
- di approvare il "Piano di Bacino di Traffico della Valle
d'Aosta nell'allegato che fa parte integrante della presente
deliberazione;
- di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera b, del decreto legislativo 22
aprile 1994. n. 320.
Piano di bacino di traffico
(...Omissis...)
Presidente Ha chiesto la parola il Consigliere Voyat, per
mozione d'ordine.
Voyat (UV) Chiedo ancora all'Assessore e alla Giunta se è
possibile accogliere il rinvio della discussione al prossimo
Consiglio, in quanto, pur essendomi comportato più che
correttamente in commissione, dove avrei potuto chiedere di
soprassedere all'approvazione, chiedendo degli incontri con le
controparti o con chi aveva formulato il piano per capire meglio
come si poteva anche in alcuni punti modificare questo piano o
integrare: è successo che, purtroppo, non ho avuto la possibilità
di confrontarmi con il gruppo. Pertanto mi dispiacerebbe oggi
prendere sulla discussione delle posizioni diverse da quelle che ha
il gruppo dell'Union Valdôtaine. Quindi, per poter portare degli
argomenti di maggiore approfondimento, al limite anche delle
leggere modifiche, chiederei gentilmente se mi viene accordato
questo tempo.
Premetto che, almeno per quanto ne so io e leggendo quelli che
sono i tempi e le modalità di attuazione del piano, dove si dice
che il piano triennale dovrebbe partire dal primo settembre 1995,
dove si parla di periodo di transizione di applicazione del piano,
durante il quale vengono rinnovate le concessioni e così di
seguito, al punto 7.3, parlando di tempistica, vediamo che non ci
sono date precise per cui questo piano debba essere approvato oggi.
Si dice che dopo 15 giorni dall'approvazione del piano deve essere
presentata una legge, si parla nel giro di tre mesi dalla
presentazione delle richieste da parte dei concessionari, e che
entro sei mesi dall'approvazione del piano la Giunta regionale
provvede, e via di seguito.
Visto che i tempi definitivi partono da fine agosto-primi di
settembre, credo che non ci sia questa estrema necessità di
approvarlo in questo Consiglio. Se poi la Giunta non ritiene di
rinviarlo, mi permetto di sottolineare che è molto raro che chieda
rinvii in commissione o in Consiglio, se non sono concordati con il
gruppo o con la maggioranza, e che ritengo (anche se non in modo
sostanziale) di poter fra quindici giorni portare un valido apporto
a quello che è il bacino di traffico che abbiamo oggi in
discussione.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Mi rendo conto che questo è un documento
importante, quindi la riflessione non è mai eccessiva, però ci sono
dei motivi che ci hanno indotto a sottolineare l'importanza di
procedere con l'approvazione di questo documento e sono motivi
molto precisi. Abbiamo una scadenza molto importante nel corso del
mese di dicembre, che è rappresentata dal fatto che tutte le
concessioni provvisorie per linee automobilistiche scadono alla
fine del 1994 e devono essere rinnovate, ed è opportuno che questo
rinnovo, da farsi entro il mese di dicembre 1994, possa avvenire
sulla base di un documento già approvato dal Consiglio perché ci
permette di avviare quella fase di transizione dal gennaio 1995 al
settembre 1995 dalla data in cui dovrà entrare a regime.
Quindi c'è un'urgenza oggettiva perché questo provvedimento
possa finalmente consentire di andare a rilasciare delle
concessioni per il servizio automobilistico sulla base di una
programmazione. É un adempimento, questo, che purtroppo non è stato
fatto per lungo tempo e questo ha creato e crea ancora una
situazione di incertezza, anche rispetto all'efficienza del
regolare servizio perché abbiamo anche dei problemi nel modo in cui
rapportarci con le società concessionarie; quindi, pur comprendendo
le motivazioni, la Giunta non è d'accordo con questa richiesta di
rinvio e chiede che si proceda alla discussione.
Presidente L'Assessore non ha chiesto di mettere ai voti la
proposta del Consigliere Voyat. É stato richiesto il rinvio, è
stata data una risposta, ma non credo che sia stata posta una
esplicita domanda di rinvio. Se non è così, è sufficiente che il
Consigliere espliciti meglio.
Ha chiesto la parola il Consigliere Voyat.
Voyat (UV) É meglio sempre dare l'interpretazione autentica.
Ho chiesto un rinvio; in genere mi risulta che il Regolamento a
questo punto preveda l'intervento di un consigliere a favore e uno
contro. Se poi non si vuole arrivare a votare, per me va bene lo
stesso, tanto se la maggioranza mi dice che non è d'accordo, è
inutile che dica dovete votare lo stesso. Voglio solo dire che
avevo chiesto il rinvio; mi si dice di no, a questo punto ritengo
che sia anche inutile andare ad una votazione, perché invece di
essere in sette dell'opposizione, saremo in otto questa volta, ma
siamo niente.
(...Interruzione fuori microfono...)
Allora, a questo punto rimango solo. Mi permetto solo di dire
all'Assessore Riccarand che, leggendo dal punto 7.2, non mi risulta
quanto dice lui.
Presidente Possiamo procedere all'esame dell'oggetto n. 18. Ha
chiesto la parola l'Assessore all'ambiente, territorio e trasporti,
Riccarand.
Riccarand (VA) Questo documento, definito Piano di bacino di
traffico, previsto dalla legge regionale 32/82, è in realtà un
piano che disciplina l'organizzazione di un servizio fondamentale
qual è il trasporto pubblico locale.
Come già accennavo prima, la mancata predisposizione di questo
piano ha determinato nel corso degli anni ?80 una situazione
difficile nel trasporto pubblico locale con anche un livello di
disordine amministrativo piuttosto significativo.
Con questo Piano di bacino di traffico si realizza un'operazione
di estrema importanza, che è quella di riportare al centro delle
scelte e delle decisioni del momento di programmazione
l'Amministrazione regionale; cioè, è la Regione che riprende con
forza in mano la programmazione nell'organizzazione del trasporto
pubblico locale e definisce quelli che sono gli indirizzi, gli
orientamenti e le basi su cui poi nei prossimi anni, in particolare
nei tre anni in cui si articola questo piano, si dovranno basare le
varie scelte.
Quali sono gli obiettivi del piano? Gli obiettivi sono
sostanzialmente quelli di potenziare il trasporto pubblico
collettivo in Valle d'Aosta, attraverso un miglioramento
dell'offerta dal punto di vista dell'offerta, sia del trasporto su
autolinee, sia del trasporto pubblico attraverso il treno.
Evidentemente sono questi i due principali strumenti del trasporto
pubblico locale, i servizi di pullman e il servizio ferroviario, e
si tratta di offrire un servizio che sia migliore e che sia
integrato, cioè che non ci sia una concorrenza fra pullman e treno
sulle stesse direttrici, ma che svolgano funzioni differenti questi
due modi di trasporto.
É chiaro che il piano sottolinea anche come da un lato ci sia
bisogno di un'offerta, quindi di un'organizzazione del servizio
migliore, ma dall'altra parte c'è bisogno anche di qualcos'altro:
c'è bisogno di politiche più generali di carattere urbanistico ed
anche di sviluppo turistico, di infrastrutture, in modo da
valorizzare maggiormente quelli che sono gli strumenti di trasporto
pubblico e collettivo rispetto al mezzo di trasporto privato, il
quale sappiamo che in Valle d'Aosta ha un ruolo rilevantissimo e
provoca contestualmente una difficoltà oggettiva da parte dei mezzi
di trasporto pubblici.
Per quanto riguarda il ruolo della ferrovia, il Piano di bacino
di traffico affida un ruolo importante al trasporto ferroviario per
due tipi di trasporto: il collegamento con le altre regioni e in
particolare con la direttrice di Torino, il collegamento locale di
fondovalle sull'asse che va da Pré-Saint-Didier fino a Ivrea.
Questi sono i due settori privilegiati per quanto riguarda il
trasporto su rotaia.
Per quanto riguarda il servizio interregionale, il piano prevede
un notevole potenziamento delle corse dirette sulla direttrice
Aosta-Torino e una riduzione delle percorrenze con l'introduzione
dell'orario cadenzato, cioè con quel sistema di orario fisso con la
partenza e l'arrivo sempre agli stessi minuti, in modo che sia più
facile per l'utente avere la conoscenza degli orari e sia più
facile anche per la gestione dei servizi.
Per quanto riguarda il servizio regionale locale è previsto un
potenziamento sia sulla direttrice Aosta-Ivrea, sia sulla
direttrice Aosta-Pré-Saint-Didier, in modo da offrire all'utenza un
servizio che sia quantitativamente migliorato.
Il Piano di bacino di traffico presenta poi una ipotesi di più
lungo periodo per quanto riguarda un utilizzo della ferrovia anche
per la mobilità a livello urbano; cioè nel bacino di Aosta esiste
la possibilità - ed è stato fatto un primo studio in tal senso che
però andrà approfondito maggiormente - di utilizzare la ferrovia
che attraversa la città di Aosta e comuni vicini densamente
abitati, e che può in determinati interventi essere utilizzata
anche per la mobilità locale. Questo è un problema che viene solo
indicato come prospettiva dal piano, che dovrà essere ripreso in
modo puntuale e dovrà essere oggetto di successive scelte.
Per quanto riguarda il ruolo del servizio di pullman del
servizio automobilistico, il piano assegna al trasporto pubblico su
gomma un ruolo fondamentale in tre settori: il collegamento fra le
vallate laterali e le località di media montagna con i poli urbani
di fondovalle; i collegamenti fra i centri abitati, che sono
collocati nel fondovalle, ma sono sparsi su zone collinari; il
collegamento poi all'interno delle zone urbane (come Aosta) o
suburbane (Aosta, comuni limitrofi, Verrès e comuni limitrofi,
Pont-Saint-Martin e comuni limitrofi, cioè i grandi poli
urbani).
É chiaro che questo ruolo del servizio dei pullman viene visto
in modo che ci sia una integrazione e non una concorrenza rispetto
al servizio ferroviario, in modo che ci sia una complementarietà
fra i due tipi di servizi.
Il piano individua direttamente ed elenca le linee di pullman
che vengono definite di interesse regionale, poi prevede, accanto a
queste, ulteriori linee definite per esigenze specifiche locali, da
istituire per soddisfare esigenze di mobilità specifiche di
studenti, di lavoratori, esigenze turistiche e servizi
sperimentali, e quindi esigenze che possono nascere nel corso degli
anni e nel corso degli anni di applicazione del Piano di bacino di
traffico.
Per quanto riguarda sempre il servizio automobilistico, il piano
introduce una notevole novità, che è la suddivisione del territorio
per quanto riguarda questo servizio in sei sub-bacini: sub-bacino
di Alta Valle, che va da La Thuile a Villeneuve, sub-bacino di
Centro Valle da Saint-Pierre a Nus, sub-bacino di Aosta, sub-bacino
di Media Valle da Nus a Montjovet, il sub-bacino di Bassa Valle da
Montjovet a Pont-Saint-Martin, e poi sub-bacino cosiddetto di Fondo
Valle, esclusivamente la fascia di fondovalle da Aosta fino a
Pont-Saint-Martin.
La previsione del piano è che i servizi sia di interesse
regionale, sia per esigenze specifiche locali, all'interno di ogni
sub-bacino, siano svolte da un unico concessionario, in modo da
avere nell'intero sub-bacino un unico interlocutore da parte anche
della Regione, da parte degli enti locali, da parte di tutti gli
utenti, cosa che permette sicuramente un servizio migliore e meglio
integrato rispetto all'attuale situazione in cui abbiamo delle
concessioni per linea. Cioè, ogni linea ha un concessionario e
magari in zone molto vicine fra di loro abbiamo due concessionari
diversi con difficoltà di integrazioni, con percorrenze più lunghe
dalle rimesse al capolinea, eccetera, e quindi dei costi che sono
maggiori a carico dell'Amministrazione.
Oltre al trasporto su rotaia, al trasporto automobilistico con
pullman di linea, il Piano di bacino di traffico prevede anche
altri tipi di servizi che vengono definiti non di linea, cioè si
tratta di due tipi di servizi specifici, in particolare esiste
attualmente, già è stato istituito e il piano lo conferma e ne
prevede il consolidamento, un servizio specifico di trasporto per
persone che non possono utilizzare i normali mezzi di trasporto
perché hanno dei gravi handicap motori. Si tratta di disabili per
quanto riguarda le possibilità di movimento, per i quali esiste un
servizio specifico con mezzi attrezzati, con piattaforme che sono
in grado di sollevare le carrozzelle delle persone handicappate e
sistemarle all'interno di questi mezzi, facendo così un servizio
che si rivolge a questo tipo di popolazione che ha esigenze
specifiche e che ha bisogno di un servizio di tipo particolare.
Inoltre, il piano ipotizza - ma anche questo è più uno scenario
che una realtà concreta - dei servizi di tipo innovativo, cioè di
realizzare in certe zone di scarsa utenza in cui non si giustifica
economicamente l'istituzione di un servizio di linea fisso e
rigido, i servizi cosiddetti "a chiamata", che però non abbiano per
l'utente il costo di un servizio di taxi. Quindi un servizio a
chiamata che possa avere un costo per l'utente simile a quello del
trasporto pubblico, e che può essere realizzato sia attraverso
convenzioni con società che già operano con servizio di taxi o
autoveicoli a noleggio, sia con società che fanno autotrasporto di
linea.
C'è poi una parte del piano che riguarda l'integrazione dei
servizi. A questo riguardo, lo sforzo che fa il piano è quello di
passare da un concetto di servizio fatto sulla singola linea, ad un
concetto di servizio di rete, in modo che il cittadino sul
territorio valdostano possa sapere, usando mezzi di trasporto anche
diversi, di potersi muovere sull'intero territorio attraverso una
rete coordinata di trasporti pubblici. Quindi si tratta, per
realizzare questo, di condurre soprattutto due tipi di politiche:
una riguarda i cosiddetti "parcheggi di scambio", e nel piano
vengono indicate anche le stazioni maggiormente interessate a
questi parcheggi di scambio: Pont-Saint-Martin, Verrès, Châtillon,
Arvier, Pré-Saint-Didier. Parcheggi in cui è possibile scambiare
mezzo pubblico con altro mezzo pubblico, il pullman con il treno,
ma anche automobile privata con il treno o con il pullman, cioè
parcheggi di scambio fra i vari modi di trasporto, così da
permettere di arrivare a tutti in una certa località.
Questa politica dei parcheggi di scambio è di estrema
importanza, ma non è di per sé sufficiente per un'integrazione dei
trasporti: insieme a questa è necessaria la cosiddetta integrazione
tariffaria. Attualmente le ferrovie hanno una loro tariffa, i
servizi extraurbani hanno una loro tariffa, i servizi urbani ne
hanno un'altra ancora, cioè esiste tutto un sistema tariffario con
modalità anche di emissioni di biglietti molto diversificata
secondo i modi di trasporto; l'obiettivo indicato del piano è di
arrivare ad una sorta di biglietto unico regionale per fasce
chilometriche, con cui con lo stesso tipo di biglietto è possibile
usare sia il servizio ferroviario locale, sia il servizio
automobilistico di pullman extraurbano, sia il servizio urbano. In
questo modo il cittadino può usare lo stesso biglietto su mezzi di
trasporto diversi, senza dover penare a ritrovare i titoli di
viaggio. Questo è possibile realizzarlo senza grosse difficoltà
anche attraverso un'innovazione tecnologica da parte delle aziende;
ci sono oggi le condizioni per farlo, abbiamo nella nostra realtà
valdostana un'esperienza già interessante che è quella della
cooperativa SVAP, che ha già informatizzato il sistema di
bigliettazione nel Comune di Aosta e comuni limitrofi; si tratta di
estendere sistemi analoghi sul territorio regionale in modo da
arrivare a questa integrazione tariffaria e integrazione anche per
quanto riguarda i titoli di viaggio.
C'è poi il discorso delle nuove regole che devono stare alla
base del servizio di trasporto locale, nuove regole che si
sostanziano essenzialmente in due aspetti. Da una parte, il Piano
di bacino di traffico prefigura un rapporto fra ente pubblico,
Regione e concessionario del servizio, perché non prevediamo che il
servizio sia gestito direttamente dalla Regione, quindi sarà
affidato in concessione; questo rapporto attualmente, ad esempio,
rispetto alle società di autolinee, è basato su un sistema di
contributi, basati sul calcolo di un costo standard, si passerà da
questo sistema ad un contratto di servizio, stipulato fra
l'Amministrazione regionale e la società concessionaria, in cui si
preciseranno quali sono i reciproci diritti e doveri, oneri e
obblighi, sulla base di un contratto triennale in cui sono indicati
sia il servizio che la società deve fare, sia il corrispettivo che
l'Amministrazione dà sulla base di questo servizio.
Come verrà individuato il concessionario? Il concessionario, che
attualmente era un concessionario sulla singola linea, individuata
attraverso un atto di concessione unilaterale da parte
dell'Amministrazione, verrà individuato attraverso una procedura
che sarà in minima parte con gara di appalto, e poi con negoziato
bilaterale. Con il passare degli anni, progressivamente si
estenderà la procedura della gara e si abbasserà la procedura del
negoziato bilaterale. Nella fase di transizione, ovviamente,
tenendo conto della realtà che abbiamo, delle società
concessionarie, delle esigenze occupazionali, delle attrezzature,
dei mezzi, si passerà gradualmente da un sistema qual è quello
attuale ad un sistema di tipo nuovo.
Quanto ai tempi e le modalità di attuazione del piano, il Piano
di bacino di traffico ha una durata triennale dal primo settembre
1995 al 31 agosto 1998, però il periodo che va dal primo gennaio
1995 all'agosto 1995 già costituisce una fase di transizione fra la
situazione attuale e quella nuova, definita dal Piano di bacino di
traffico, al cui interno si colloca già una serie di scelte per
avvicinarsi progressivamente all'obiettivo finale. Quindi il piano
prevede una serie di adempimenti da attuare in tempi rapidi da
parte dell'Amministrazione regionale, con proposte che la Giunta
regionale deve elaborare in tempi brevi; entro il dicembre 1994 la
Giunta regionale dovrà presentare al Consiglio un disegno di legge
per modificare le procedure e le forme di attribuzione delle
concessioni per il trasporto con il pullman sulla base delle
indicazioni del piano e sulla base del resto della normativa a
livello europeo e della normativa che si sta definendo a livello
nazionale. Sempre entro il dicembre 1994 dovremo rilasciare le
concessioni provvisorie per autolinee già sulla base degli
orientamenti che emergono dal nuovo Piano di bacino di traffico,
che già contengono delle indicazioni rispetto al primo gennaio
1995. Entro il mese di febbraio 1995 si dovrà provvedere alle
opportune integrazioni dell'attuale contratto di servizio, già in
atto, fra Regione e Ferrovie dello Stato. Entro il giugno del 1995
la Giunta dovrà individuare il concessionario dei sei sub-bacini
per il periodo primo settembre 1995 - 31 agosto 1998.
In conclusione, credo che con questo documento l'Amministrazione
regionale faccia uno sforzo di programmazione e di indirizzo di
questo trasporto pubblico che è notevole, che è sicuramente
impegnativo, che però, se realizzato tempestivamente e portato
avanti come è nelle previsioni del piano, sicuramente permetterà di
avere un sistema migliore, più efficiente, più razionale, più
certo, nell'interesse di tutti gli utenti, ma nell'interesse anche
di chi oggi fa questo tipo di lavoro, fa questo tipo di attività,
cioè si occupa di trasporto pubblico, perché avremo dato un quadro
certo e definito rispetto ad una situazione attuale che è molto
difficile, che presenta molti dati di incertezza. Mi rendo conto
che questa proposta, che è stata discussa dalla Giunta e che la
Giunta propone oggi al Consiglio, è una proposta fortemente
innovativa, che prevede un cambiamento radicale rispetto
all'attuale situazione. Questo cambiamento non può, come tutti i
cambiamenti, non incontrare delle difficoltà, non suscitare delle
perplessità, creare a volte delle incomprensioni. Credo però che
questa sia una direzione importante e necessaria, se vogliamo dare
un futuro al trasporto pubblico nella nostra Regione; quindi credo
che questa, come altre occasioni che abbiamo avuto nei mesi scorsi,
è un'altra occasione in cui il Consiglio regionale può dare una
chiara indicazione di una volontà di governo della nostra Regione e
di cambiamento rispetto a determinate politiche. Quindi chiedo al
Consiglio, sulla base di questa impostazione e di questi contenuti,
di approvare questo documento.
Presidente Dichiaro aperta la discussione generale. Ha chiesto
la parola il Consigliere Bionaz.
Bionaz (UV) Sono d'accordo per quanto riguarda il piano in
generale, non sono d'accordo per quanto riguarda il tratto
Quart-Sarre su rotaie, in quanto non è una linea che tocca tutti i
punti principali del servizio della città di Aosta. Sarei più
d'accordo nel proporre dei piazzali in diversi punti della città:
Ospedale, Cimitero, quartiere Dora, soprattutto area Cogne, e
perché no? Autoporto, con un servizio di navette a rete che tocchi
tutti i punti strategici della città. Si darebbe un servizio più
efficiente, con maggiori utenze e minor costo.
Pertanto, per dare tempo ad uno studio più approfondito, chiedo
che venga accolto un emendamento a pagina 10, punto 2.4, che chiede
di sostituire il primo comma del punto 2.4 con il presente: "Al
fine di un miglior utilizzo della ferrovia nell'area di Aosta,
occorre approfondire l'esame di un servizio ferroviario urbano in
tale area".
Presidente Ha chiesto la parola il Consigliere Borre.
Borre (UV) Condivido il piano e anzi mi complimento con la
Giunta, perché finalmente si arriva a determinare un discorso sul
trasporto che possa permettere, e qui mi riferisco al Comune di
Aosta, un trasporto urbano migliore di quello attuale.
Però quello che non mi convince, anzi direi quasi mi spaventa, è
un po' l'utopia del piano legato a quanto riguarda quella rete
ferroviaria urbana Quart-Sarre, condividendo in parte quello che ha
già detto il Consigliere Bionaz.
Inoltre ci sono alcune cose riportate nel piano che forse, è
vero, sono solo cose di principio, però mi lasciano un po'
perplesso. A pagina 1, dove si dice: "...contrastare l'ulteriore
dispersione degli insediamenti, vincolando decisamente le nuove
attività o i nuovi sviluppi residenziali a localizzarsi in
corrispondenza delle reti portanti del trasporto pubblico,
soprattutto ferroviario..., eccetera", ma allora... tutto il PRG
dovrebbe vedere una costruzione unica lungo l'asse ferroviario...
questo mi lascia un po' perplesso!
Sono estremamente d'accordo e condivido questo principio, là
dove si dice di introdurre forme di agevolazioni alternative, che
sostituiscano gradualmente l'abbattimento della fiscalità sulla
benzina e adoperarle per altri usi. Questa è una cosa molto
importante.
Mi riferisco invece al piano Quart-Sarre, perché dico che è
utopistico? Anche se Florio, quando eravamo al Comune di Aosta, ci
diceva che invece di camminare per terra, bisognerebbe imparare a
volare, mi sembra che qua... si voglia volare troppo alto!
Addirittura questa linea Quart-Aosta prevede 7-8 ascensori, prevede
dei piazzali con delle interconnessioni di questi treni che
dovrebbero passare a minuti l'uno dall'altro, quindi con dei rischi
non indifferenti, con delle chiusure dei caselli troppo frequenti,
che separerebbero la parte sud dell'asse centrale della Valle dalla
parte nord. Questa potrebbe essere un'idea valida se si parlasse di
interramento dell'intero asse ferroviario, perché è una barriera
che ha sempre diviso le due parti della città e delle sue
periferie, quindi avrebbe senso parlare, come diceva prima
l'Assessore, di interramento dell'intero asse. Ci vorranno più
spese e più tempi, ma sarebbe veramente sognare e volare alto.
Si dà atto che, dalle ore 16,56 alle ore 17,11, presiede il
Vicepresidente Aloisi.
Presidente Ha chiesto la parola il Consigliere Tibaldi.
Tibaldi (LN) Premetto che consiglierei subito agli estensori di
questo piano di leggersi il libro di Sabino Cassese, "Il nuovo
linguaggio della pubblica amministrazione", perché non è di facile,
o meglio, di immediata comprensione, soprattutto se si tengono in
considerazione i tempi che abbiamo a disposizione per esaminarlo e
per i quali penso, in questo caso condividendo la proposta del
Consigliere Voyat, sarebbe stato necessario concedere una piccola
proroga.
Comunque sia, sin dall'esame in commissione mi sono reso
disponibile a fornire un parere, affinché questo piano, unitamente
al parere degli altri commissari, arrivasse all'esame del Consiglio
regionale, perché effettivamente, trattandosi di programmazione,
non ne voglio disconoscere l'importanza.
Il rapporto di Legambiente, di cui stamani si è ampiamente
parlato, fa chiari riferimenti anche all'efficienza dei trasporti
pubblici nella nostra Regione, e il risultato, stando a quanto
pubblicato da "Panorama", è emblematico: zero. Quindi sotto questo
profilo è più che mai necessario e urgente dotarsi di un documento
di pianificazione, per cercare di far fronte alle numerose
problematiche che concernono i trasporti pubblici nella nostra
Regione.
Non ho avuto purtroppo il tempo di approfondire la lettura di
questo documento, comunque alcuni rilievi mi sento di sottoporli
all'attenzione dell'Assessore, il quale potrà - visto il rapido
esame in commissione - fornirci risposte un po' più approfondite.
Innanzitutto attribuire la colpa a molti fattori esterni, che hanno
contribuito ad abbassare la competitività del trasporto pubblico,
penso che sia ingiusto e un po' troppo comodo. C'è da dire che
anzitutto bisogna riconoscere le responsabilità che ci sono state
negli anni passati, precisamente dal 1982, dal momento in cui è
stata emanata la legge regionale n. 32 fino ad arrivare ad oggi,
cioè 12 anni, per non aver cercato di provvedere in qualche modo ad
individuare uno strumento di pianificazione, come potrebbe essere
appunto questo, che oggi viene sottoposto all'attenzione del
Consiglio. Un'assenza di programmazione, che ovviamente non ha mai
potuto portare ad un vero e funzionale riordino del settore,
un'assenza quindi di programmazione che è sfociata anche in eventi
che sono stati clamorosi e che sono stati anche oggetto di
attenzione da parte della Magistratura.
Sugli elementi che sono stati individuati come basilari per
abbassare la competitività del trasporto pubblico, mi soffermerei
sulla dispersione territoriale degli insediamenti residenziali, che
ha giocato un ruolo rilevante. Anche qui concordo con quanto detto
da chi mi ha preceduto, perché mi sembra che tra le seguenti
politiche che si vogliono implementare ce ne sia una che lascia
qualche dubbio e qualche perplessità, ed è la seguente: contrastare
l'ulteriore dispersione degli insediamenti, vincolando decisamente
le nuove attività o i nuovi sviluppi residenziali a localizzarli in
corrispondenza delle reti portanti del trasporto pubblico,
soprattutto ferroviario, come del resto è indicato dal progetto di
Piano territoriale paesistico. Quindi c'è un'interdipendenza
funzionale fra quello che sarà il Piano del bacino di traffico e
quello che è il Piano territoriale paesistico.
Non vorrei che questo concetto contenesse l'obiettivo di creare
una sorta di città lineare, che corre lungo l'asse di comunicazione
principale: l'asse ferroviario, l'autostrada; non vorrei che si
arrivasse ad urbanizzare e ad antropizzare all'eccesso il
fondovalle, dimenticando le realtà montane, dimenticando quindi la
dispersione territoriale che qui si sta condannando, che si
manifesta dal punto di vista urbanistico con comuni, località che
sono ovviamente disperse per la morfologia del territorio
valdostano nelle valli laterali. Mi sembrerebbe quasi di capire da
questa frase, da questo obiettivo, che si voglia creare questa
equazione fra servizio di trasporto pubblico e urbanizzazione del
territorio in senso inverso, cioè l'urbanizzazione in funzione del
servizio, e non viceversa. Questo mi desta alcune preoccupazioni,
per questo chiedo che ci siano dei chiarimenti da parte
dell'Assessore competente, perché ciò potrebbe essere un
presupposto per creare un corridoio urbano che penso nessuno di
noi, qua, oggi, voglia assolutamente creare. Non so se questo sia
stato ripreso da iniziative che sono già state esplicitate nel
Piano territoriale paesistico, comunque mi sento di esprimere
questa mia preoccupazione, soprattutto riguardo a questo punto.
Oltretutto dobbiamo tenere presente - ed è stato ribadito in
maniera abbastanza vigorosa ultimamente, in seguito alle recenti
alluvioni che si sono verificate e che soprattutto nel 1993 hanno
colpito la nostra Regione - quanto sia importante l'antropizzazione
delle zone montane. Quindi se noi, per soddisfare esigenze di
traffico nel nostro bacino regionale, dimentichiamo altre necessità
che sono essenziali per la salvaguardia e dell'ambiente e delle
comunità che sono dislocate non solo nel fondovalle, si rischia di
creare una sorta di frattura per quelli che sono obiettivi che
vengono fissati in questo piano e obiettivi che vengono fissati in
altri documenti di programmazione.
Questa è la prima perplessità che, direi, è quella
fondamentale.
Poi mi sembra che ci sia una contraddittorietà di propositi: in
particolare, da una parte, si vuole ridurre il traffico veicolare
privato, riduzione che viene soprattutto individuata in una
possibile introduzione di forme di agevolazione alternative che
sostituiscano gradualmente l'abbattimento della fiscalità sulla
benzina. In poche parole: se riusciamo, togliamo i buoni benzina
per cercare delle alternative di esenzione fiscale, qui viene
indicata l'energia utilizzata per il riscaldamento domestico.
Dall'altra parte, per far fronte a specifiche esigenze locali, si
prevede l'introduzione di contratti di assuntoria per il trasporto
degli studenti; contratto che (si dice a pagina 12) stipulato fra
l'Amministrazione regionale e i privati, definisce il contributo
e/o le agevolazioni offerte dall'Amministrazione in cambio della
copertura del collegamento fra i luoghi di residenza e di studio, e
viceversa. In particolare, (si aggiunge più in basso), soluzioni
innovative possono essere individuate, ad esempio incentivando
l'utilizzo in comune del mezzo proprio da parte dei lavoratori
residenti nella stessa area territoriale (car-pool o van-pool),
oppure attraversando servizi a chiamata. Anche qua, dalla lettura
di queste due frasi, seppure collocate in due capitoli diversi, mi
sembra che emerga un'altra contraddizione sulla quale è necessario
fare un po' di chiarezza.
Un'altra osservazione riguarda il privilegio del pendolarismo,
in particolare quello relativo a motivi di lavoro e a motivi di
studio, i quali, sommati secondo le stime che sono state fatte nel
1991, concernono il 47 percento della popolazione, 36 per motivi di
lavoro e 11 per motivi di studio. Anche qui un'annotazione: se il
Piano del bacino di traffico si orienta prevalentemente su queste
fasce di pendolari, che costituiscono una minoranza perché il 47
percento non rappresenta nemmeno la metà, non vorrei che d'altro
canto venissero trascurate o penalizzate le altre fasce di utenza,
che sono comunque degne di tutela e che sono coloro che si spostano
regolarmente per altri motivi: acquisti, affari, svago o disbrigo
pratiche.
Infine, ultima osservazione: sulla base di quanto detto
dall'Assessore, sia in questa sede sia durante l'esame in
commissione, c'è un potenziamento del servizio interno, quindi un
rafforzamento delle comunicazioni interne alla Regione, e un
indebolimento di quello esterno. Avevo avanzato la richiesta di
tenere in considerazione il collegamento fra la Valle e quelli che
sono i principali insediamenti aeroportuali, cioè Caselle, la
Malpensa e Linate. Sulla base di alcuni dati che mi sono stati
forniti, risulta che queste linee siano poco utilizzate dagli
utenti e che non ci sia un rapporto favorevole costo/servizio.
D'altro canto però, vorrei sottolineare che non bisogna
dimenticare la vocazione turistica della Regione; non voglio essere
un sostenitore incallito di questa teoria, ma se facciamo
riferimento anche alla nostra vocazione turistica, all'importanza
che la Regione sia comunque collegata in una maniera minima con i
principali snodi nazionali e internazionali, sarebbe stato
opportuno tenere anche in maggior considerazione il collegamento
con gli scali aeroportuali.
Presidente Ha chiesto la parola il Consigliere Marguerettaz.
Marguerettaz (PpVA) Prendo la parola anche se con molti
tentennamenti, nel senso che, in parte, la difficoltà incredibile
del linguaggio con cui è stato scritto questo piano del traffico ci
ha procurato notevoli ostacoli nella comprensione; d'altra parte,
per la scarsità di tempo con cui si è affrontato questo argomento,
l'Assessore ci ha illustrato in commissione i motivi per i quali
era necessario andare all'approvazione di questo piano per
permettere quella serie di gestione provvisoria, fino all'agosto
del 1995, lo ha ribadito ancora oggi in aula sulla richiesta del
collega Voyat, ma di fatto tutto questo ci ha impedito di
approfondire come avremmo voluto questo tema.
Detto questo, due osservazioni vanno fatte proprio di linee
generali, senza entrare nel merito.
Sicuramente a questo Piano del bacino di traffico va dato un
riconoscimento positivo per quanto concerne la riorganizzazione
generale del servizio pubblico, sia su gomma che su rotaia. E fin
qui le cose ci vanno bene. Quello che non ci convince, come qualche
altro collega ha già avuto modo di sottolineare, è tutto il resto,
cioè tutte le proposte, le considerazioni che vengono avanzate in
materia generale. In questo anno e mezzo di esperienza in Consiglio
regionale ho potuto rendermi conto di come spesso e volentieri chi
è passato attraverso il Comune di Aosta venga indicato al pubblico
ludibrio e quindi pazienza, io sono uno di quelli...
(...Interruzione del Consigliere Florio, fuori microfono...)
...accidenti, addirittura! Però dicendo questo, credo che tutti
convengano, Florio compreso, che se quando eravamo al Comune di
Aosta ci avessero presentato delle ipotesi come quelle che sono
presenti in questo piano, una sonora risata, e credo quanto mai
appropriata, soprattutto da parte dei consiglieri che avevano una
certa esperienza, sarebbe stata abbastanza istintiva. Ci sono dei
passaggi in questo Piano di bacino di traffico, che sanno davvero
di "Alice nel paese delle meraviglie", anche se chi veniva così
definito ha dato le dimissioni. Obiettivamente ci sono delle
proposte che lasciano quanto meno il dubbio che chissà se i nostri
figli o i figli dei nostri figli potranno vedere realizzate. Quindi
qualche collega, forse Borre, invitava l'Assessore al fatto che
sarebbe stato forse meglio se questo Piano del bacino di traffico
si fosse limitato alle questioni che dicevo in apertura di
intervento, sulle quali effettivamente ci troviamo d'accordo, e
avesse fatto dei voli pindarici più a basso livello.
Un'ultima questione, sulla quale invece sono rimasto interdetto,
è questo punto che sta passando inosservato, ma che da un punto di
vista politico e da un punto di vista della stampa - che come al
solito alle cinque e dieci non è più presente... - è
un'informazione da nove colonne: cioè la maggioranza alla guida
della Regione lavorerà per togliere i buoni benzina! Accidenti, è
una cosa di un notevole rilievo, fra l'altro in un'assenza di
dibattito preventivo, perché in genere molti argomenti che vengono
discussi in questo Consiglio vengono prima dibattuti sui giornali.
Quindi, di questo non se n'è sentito parlare, uno legge questo e
dice: introdurre forme di agevolazione alternative che
sostituiscano gradualmente l'abbattimento della fiscalità sulla
benzina. Il Consigliere Borre abbiamo capito che è d'accordo; in
questi giorni un cittadino mi parlava proprio di questa cosa, molto
acceso nei confronti dello sperpero di carburante che viene fatto
dai Valdostani, e mi diceva: "Fossi in Regione, proporrei
l'abolizione dei buoni benzina", e poi aggiungeva: "Solo che questo
non succederà mai, perché in Valle d'Aosta l'Assessore o la
maggioranza che saranno capaci di fare questa scelta ha ancora da
nascere". Io forse sto vedendo un neonato che risponde a quelle
caratteristiche.
Presidente Ha chiesto la parola il Consigliere Voyat.
Voyat (UV) Dopo quanto detto prima, mi rammarico di non poter
oggi presentare degli emendamenti concreti o delle soluzioni più
definitive da discutere, però la responsabilità non è solo mia. Ho
cercato di fare il possibile, correttamente, dando il mio avviso in
commissione, anche se avevo ancora da adempiere ad alcune delle mie
funzioni di consigliere; comunque è chiaro che, d'ora in poi,
cercherò anzitutto di salvaguardare quelle che sono le mie
prerogative di consigliere, di valutare a fondo gli argomenti che
verranno, mentre le esigenze della Giunta, per quanto mi riguarda
personalmente, passeranno in secondo piano.
Globalmente la valutazione su questo piano non può che essere
positiva: lo dico tranquillamente, innanzitutto perché ormai
sembrava una meteora, ogni tanto si sentiva dire che il piano era
quasi pronto, che gli uffici lo stavano ultimando, ma gli anni sono
passati, dal 1982 siamo arrivati al 1994, e finalmente possiamo
oggi discutere su qualcosa di concreto e di valido nella maggior
parte delle sue proposte. Anche se questo sembra piuttosto un piano
fatto da uno che ha in maggiore considerazione la ferrovia che non
il trasporto su gomma: questo lo si individua in quanto la gran
parte di questo piano parla della ferrovia, parla di come si dovrà
modificare il trasporto su rotaia, e per un'altra parte, a mio
avviso minore, si parla di trasporto su gomma. Tuttavia qui
dobbiamo fare una considerazione. Purtroppo noi parliamo di
modificare o di migliorare cose che non sono di nostra competenza,
dove la nostra unica competenza è quella di chiedere di venirci
incontro e poi noi paghiamo il disavanzo. Quindi la ferrovia, al
giorno d'oggi, è venuta come una qualunque altra società di
trasporto su gomma: le cose le fa se paga la Regione, se la Regione
non paga la ferrovia non fa.
Dicevo prima che a mio avviso il piano pende troppo
sull'affidamento della ferrovia che su altre soluzioni. E questo
piano sembra quasi fatto da qualcuno che la ferrovia in Valle
d'Aosta non la conosce, perché se andiamo a vedere al di fuori
della Valle d'Aosta, ci accorgiamo che l'espansione del centro
abitato è stata fatta nelle prossimità delle stazioni; in Valle
d'Aosta non si è fatto, non perché non si è voluto fare, ma perché
praticamente era impossibile. Evidentemente la ferrovia è arrivata
molto dopo quelli che erano i nostri primi insediamenti, ma anche
perché in molte zone era impossibile fare la ferrovia, passare
vicino agli allora centri abitati, o forse non si riteneva che ce
ne fosse l'esigenza, e poi in molti casi è stato impossibile per i
comuni mettere le zone fabbricabili vicino alle stazioni. Quindi
non credo che la soluzione dei trasporti in Valle d'Aosta possa
basarsi su quello che è la ferrovia.
I punti che avrei voluto analizzare più approfonditamente sono,
per primo, quello che forse è più difficile sostenere se non si ha
una certa visione della Valle d'Aosta nel suo insieme, ed è quello
del collegamento della Regione Valle d'Aosta con gli aeroporti:
quello di Caselle e quello della Malpensa. Direi che dovremmo
tenere in considerazione (è comunque un punto che tratterò a parte)
altri aeroporti, ad esempio quello di Ginevra; ritengo che un
discorso di come questi potrebbero integrarsi con quello già
esistente in Valle d'Aosta sarebbe più che utile.
Per quanto riguarda il collegamento Valle d'Aosta-Malpensa,
unico aeroporto, ripeto: unico aeroporto internazionale
intercontinentale in nord Italia, mi sono trovato sovente - quando
si viaggiava a presentare la Valle d'Aosta, per cominciare a far
capire dove si trovava la nostra Regione - a sentirmi chiedere
dagli agenti di viaggio, come prima domanda, quali erano i
collegamenti della Valle d'Aosta con i grandi centri di viabilità:
Ginevra, Lione, Torino o Milano. Quando sentivano parlare di almeno
2 ore, 2 ore e mezza di treno, a tutti si drizzavano i capelli.
L'unica soluzione che si poteva suggerire era che c'è comunque un
collegamento su gomma con gli aeroporti di Caselle e della Malpensa
e a questo punto qualcuno accettava anche di discutere.
Questa è una discussione prettamente politica, perché è chiaro
che se andiamo a vedere la rendita di questa linea, sappiamo tutti
che ha un costo; però è un'immagine già la possibilità di dire che
la Valle d'Aosta è collegata con l'unico aeroporto internazionale
intercontinentale del nord Italia.
Quello che a me ha fatto rabbia e fa ancora rabbia è questo, che
si dice: dal primo gennaio questo è cancellato perché costa troppo.
Quanto costa? Non si sa, mi si danno però i dati di quante persone
ne hanno usufruito nel mese di ottobre. Chissà perché non del mese
di luglio e del mese di agosto. Allora, visto che i dati non mi
vengono forniti, mi sono fatto quattro conti. Ho calcolato i
chilometri da Courmayeur a Malpensa, 365 giorni all'anno per una
cifra che nessuno ci ha mai detto ed ho dovuto telefonare a destra
e a sinistra per sapere che l'indennità è di circa 4.000 lire al
km: fatti i conti, viene circa sui 650 milioni. Andando sui dati
che mi ha dato l'Assessore, che io ritengo che presi nell'arco di
un anno forse sono maggiori di quelli di un mese solo, si va nella
peggiore delle ipotesi a considerare un deficit di 450 milioni.
Il mio apporto avrebbe voluto essere questo. Sono io il primo a
dire che non si deve, come diceva qualcuno quando era
all'opposizione, sperperare; ma andiamo a vedere come si può
migliorare. No, non mi si dà la possibilità; non mi si dà la
possibilità di parlare con chi ha fatto il piano, quindi su che
basi è stata determinata questa cosa, non mi si dà la possibilità
di parlare con chi fa questa linea, per dirgli se ha dei
suggerimenti, se sono possibili delle modificazioni, se questo non
può essere abbinato con i trasporti che vengono fatti per gli
studenti, se un domani non si può legare Linate con Malpensa, se
non si può legare Milano, se non si possono toccare altri centri.
No, qui si dice è troppo caro, quindi chiudiamo. É questo il fatto
che a me fa rabbia, è il fatto di dire: "Dobbiamo accettare perché
qualcuno i calcoli senz'altro li avrà fatti", ma non si mi dà la
possibilità di verificare e non mi si danno nemmeno i dati.
Arriviamo poi ad un punto dove il fatto della spesa non è più
così importante come l'altro, cioè veniamo a parlare del
collegamento Sarre-Quart. Non so quando potrà essere realizzato
questo collegamento e fatta questa linea di metropolitana leggera;
si parla comunque di circa 100 miliardi, ma chi li paga? La
Regione. Mi va anche bene, per carità, però mi dovete dimostrare
che questa sarà una cosa utile, perché, pur facendo da Sarre a
Quart dieci stazioni sulla ferrovia attuale, non ci sarà nessuno
che le usa. Forse qualcuno ha pensato dove può essere fatta la
stazione al quartiere Dora? Se viene fatta in fondo a Corso Ivrea,
credo che se uno va in bicicletta o, come diceva Bionaz ieri,
quando è andato a prendere il treno, ha fatto il giro di Aosta ed è
ritornato a Saint-Christophe. Dove le facciamo queste stazioni? Le
spostiamo a Saint-Martin de Corléans. Dove le facciamo? Giù al
Cimitero. Va bene, prenderemo il treno per andare al Cimitero. Ma
la gente di Saint-Martin de Corléans cosa fa? Scende al Cimitero
per prendere il treno? No, hanno già la navetta, o meglio: la
navetta arriva solo al quartiere Cogne.
É molto più logico il discorso che ha fatto l'Assessore, quello
delle navette, anche se è chiaro che, nel caso dovessimo andare ad
analizzare, non è che serva molto per chi entra ad Aosta ma serve
soprattutto per la gente di Aosta. E questo mi sta anche bene.
Però dico che 100 miliardi per una cosa di questo genere, con la
ferrovia che ci ritroviamo, è pura utopia. E se per caso qualcuno
crede che questo possa essere messo oggi su questo documento, per
poi avere la possibilità un domani, quando arrivano i
finanziamenti, di dire: "Qui ci sono tre miliardi, qui ci sono
dieci miliardi, bisogna cominciare a fare qualcosa", e di
rispondere a qualcuno che magari raccomanderà di procedere con
calma: "Lo hai votato, c'è sul piano, quindi bisogna andare
avanti"; ecco la mia preoccupazione, ecco la mia paura, ecco perché
a me non basta dire approfondire. Quello è un discorso a parte, non
stiamo a parlarne oggi, parliamo solo di questo argomento e vediamo
quali possono essere le decisioni.
Un altro punto è quello del trasporto degli handicappati, ma qui
sfondo una porta aperta, in quanto l'Assessore mi sembra di aver
capito che già in commissione era d'accordo a che le convenzioni
per il trasporto degli handicappati non debbano essere fatte solo
con una cooperativa. Per quella che è la disseminazione sul
territorio soprattutto per i piccoli comuni lontani da Aosta,
debbono essere fatte delle convenzioni con i tassisti privati, così
come veniva fatto in passato, perché mi sembra abbastanza ridicolo
vedere un Mercedes 2000 che tutte le mattina arriva a Pont-Bozet
per prendere un ragazzo e portarlo a Hône. Credo che sia meglio a
questo punto, allo stesso prezzo, fare una convenzione con il
tassista del posto, che dà anche la possibilità di lavorare, in
quanto sappiamo che queste piccole autorizzazioni o concessioni
rilasciate dai comuni in gran parte sono state rese perché non
hanno possibilità di lavoro.
Avrei voluto sapere come verranno assegnati questi vari lotti;
qualcosa ieri l'Assessore mi ha detto: quello di Aosta sarà
appaltato, gli altri saranno a trattativa. Ho capito male? Chiedo
scusa, ce lo spiegherà comunque. A me avrebbe interessato sapere
come venivano fatti, perché qui si dice a trattativa privata o
appalto, questo lo so anche io, ma o è uno o è l'altro. Vorrei
sapere anche le modalità, vorrei sapere anche chi partecipa:
partecipano tutti quelli che ne fanno domanda? Partecipano solo
quelle iscritte in Valle d'Aosta, oppure partecipano solo quelle
che hanno già i servizi attualmente in Valle d'Aosta? Partecipano
anche quelle in via di fallimento? Partecipano anche quelle
inquisite? Queste sono domande che avrei preferito fare in separata
sede, anziché qui in Consiglio regionale. E pur sapendo che tutte
queste cose è inutile che vengano messe all'interno di un piano, si
poteva comunque discuterne e, dove possibile, già mettere
qualcosa.
Poi veniamo alla perla. Mi dispiace dirlo, caro Borre, qui non
sono assolutamente d'accordo con te. Io sono dell'Union Valdôtaine,
so che lo Statuto della Valle d'Aosta non è quello che volevamo
noi, è quello che ci hanno imposto, però ho sempre cercato di avere
almeno quello che ci hanno imposto. L'articolo 14 dello Statuto
della Valle d'Aosta parla chiaro e dice che il territorio della
Valle d'Aosta è posto fuori della linea doganale dell'Italia e
costituisce zona franca. Mi ero permesso con gli allora colleghi
nel 1980-1981 di presentare una legge statale, approvata dal
Consiglio, con cui si chiedeva anche l'esenzione fiscale del
gasolio da riscaldamento; ma questo era diverso. Benissimo, visto
che non ci danno la zona franca e non possiamo avere tutto quello a
cui avremmo diritto, chiediamo almeno di aumentare queste nostre
piccole concessioni, che loro ritengono di averci dato. Quindi il
minimo che mi aspetto dal gruppo dell'UV è che questo punto venga
stralciato; al limite chiediamo l'applicazione dell'articolo 14 e,
in subordine, presentiamo una legge dove chiediamo l'esenzione
fiscale da gasolio di riscaldamento, anche se bisogna riconoscere
che l'Amministrazione regionale ha già speso una quota non
indifferente per la metanizzazione della parte centrale della
regione.
Veniamo ai collegamenti internazionali. Noi siamo una regione
turistica; che qualcuno lo voglia o meno, o che qualcuno cerchi di
non volerlo capire, è così. La Valle d'Aosta ha una grande tendenza
al turismo, e così deve essere. E credo che in un prossimo futuro
si dovrà finalmente riuscire a capire che, dopo quanto non si è
riusciti a fare in tutti questi anni per risolvere il problema
dell'occupazione nell'industria, si deve cambiare direzione per
andare su altri settori. Quindi, anche se non è di nostra
competenza, sarebbe stato bene parlare di quei collegamenti tipo
Valle d'Aosta-Chambéry, Valle d'Aosta-Ginevra-Martigny ed altri
possibili, e di come poterli inserire nel complesso dei trasporti
della Valle d'Aosta.
Una cosa che chiedo all'Assessore è se sono stati sentiti gli
interessati e quali sono state le loro risposte; può anche darsi
che siano state avanzate delle richieste che qualcuno può ritenere
utili o interessanti, ma che da parte dell'Assessore o della
commissione non siano ritenute tali. É amaro da parte di un
consigliere non sapere come si è arrivati alla definizione di
questo: se tutti sono d'accordo, se tutti sono contenti, o se gli
unici a lamentarsi sono alcuni consiglieri.
Queste sono le cose che avrei voluto approfondire. Non voglio
entrare in polemica su certi punti più di altri, ma tengo a
precisare che non si può trattare un consigliere di maggioranza che
non ha mai rotto le scatole alla stregua di un consigliere, così
chiamato, "rompipalle". Perché se uno venisse qui tutti i giorni a
chiedere sospensioni, a chiedere rinvii, a chiedere verifiche,
sarei d'accordo con l'Assessore, ma la cosa qui è diversa e
soprattutto per quanto diceva prima l'Assessore, perché a me
risulta che le cose siano diverse. Sì, ci possono essere delle
modificazioni, ma queste non spostano niente; che questo sia
approvato ai primi di dicembre o sia approvato verso il 20
dicembre, cambia di poco. Ad esempio, tempi e modalità di
attuazione del piano, un piano triennale che parte il primo
settembre 1995 e arriva fino al 31 agosto 1998, sono tali per cui
al punto 7.2, per i servizi di interesse regionale previsti dal
piano che coincidono con concessioni provvisorie già in atto le
attuali concessioni saranno prorogate al 31 agosto 1995, con gli
opportuni adeguamenti di esercizio; ma non è detto che
l'adeguamento di esercizio debba partire forzatamente il primo
gennaio, se al limite discutendolo il prossimo Consiglio avessimo
superato questo termine.
La cosa che non conosco, ma che mi diceva il Presidente della
Giunta, è la famosa questione dei contributi in acconto, che da
circa 12 anni diamo, che mai sono stati chiusi, di cui mai si è
fatto un consuntivo. Di questo mi ricordo perché c'erano stati
degli assessori alle finanze in passato che avevano scritto delle
lettere all'allora Presidente della Giunta e agli assessori
competenti e, per conoscenza, all'interessato dell'Ufficio
trasporti, dove si chiedeva di fare queste chiusure. Non vedo qual
è la differenza rispetto ad essere chiusi a fine gennaio, perché
non penso arrivino prima (se arrivano prima, avete tutta la mia
comprensione e a quel punto ammetterò di aver avuto torto). Se
invece di arrivare a gennaio, arrivava a febbraio, cambiava di
poco: in 12 anni 15 giorni più o meno non potevano costituire una
motivazione valida per mortificare la discussione sul piano che
stiamo facendo oggi.
Presidente Ha chiesto la parola il Consigliere Chiarello.
Chiarello (RC) Il primo pezzo è a favore della maggioranza, mi
dispiace dirlo perché dobbiamo essere trattati male da questa
maggioranza... Mi dispiace dire che dal 1982 finalmente si è
riusciti a venire con un piano del bacino di traffico: di questo
devo dare atto all'Assessore e a questa Giunta perché vedo che
viene bersagliata anche dalla maggioranza. I dubbi che avevo, che
ci fossero degli interessi duri da smuovere per fare questo piano
del traffico, oggi si sono rafforzati, perché questi interessi
escono in maniera più trasparente e si capisce perché in 10 anni
non si era mai riusciti a fare un piano di bacino di traffico.
Uno dei punti qualificanti, a parere di Marguerettaz e di Voyat,
riguarda i buoni benzina; c'è la stampa, e spero che restituisca ad
ognuno quello che è il suo pensiero. Non ho capito Marguerettaz
cosa pensa della trasformazione dei buoni benzina in buoni
riscaldamento; io sono favorevole anche a questo, non deve passare
che non vogliamo più i diritti che spettano alla Valle d'Aosta,
vogliamo solo possibilmente che siano trasformati, che anche la
povera gente che non ha la macchina e che usa il riscaldamento,
possa avere le stesse facilitazioni che hanno gli altri.
Stamani abbiamo parlato della regione che è inquinata; se
facciamo un qualcosa in modo da poterla disinquinare sono il primo
ad essere favorevole. Quello che mi fa paura è che questo piano
deve andare ad incrociarsi con i piani urbanistici dei comuni; temo
che rimanga solo sulla carta, che non riusciamo non tanto a
spendere i 100 miliardi, ma che magari ne spendiamo 5-6 e poi ci
accorgiamo che, a causa dei piani diversi dei comuni, non riusciamo
più a portare a termine questo piano. É stato Marguerettaz nel suo
intervento a farmi riflettere su questo aspetto quando ha detto che
questo piano deve essere integrato con il Piano urbanistico di
Aosta; spero che i consiglieri comunali di Aosta non si mettano a
ridere quando vedono un piano così. Capisco perché Aosta non fa un
piano urbanistico: perché se vi mettevate a ridere su un piano
organico del traffico è per questo che probabilmente Aosta non tira
fuori un ragno dal buco e non permetterà neanche che questo piano
funzioni, perché se non è integrato con il piano urbanistico di
Aosta, con quello che vuole nel settore dei trasporti la città di
Aosta, rimarrà sulla carta. La mia paura è che si spenda una parte
di soldi e poi ci si accorga che le comunità locali non vogliono
queste cose, perché ci saranno dei poteri forti che vanno a
bloccare un tipo di servizio che può essere funzionale e può andare
a disincentivare quei sostegni alle aziende di trasporto dati a
casaccio, solo a seguito della presentazione di una domanda e senza
un piano.
Sono d'accordo con questo piano, la mia paura è quella che non
si riesca a portarlo a termine, perché effettivamente ci saranno
delle forti contraddizioni nei comuni che si dovranno poi
adeguare.
Presidente Ha chiesto la parola il Consigliere Florio.
Florio (VA) Il fatto che per la bellezza di 12 anni non si sia
dato corso ad una precisa previsione non di una legge dello Stato
ma di una legge regionale, è significativo del modo con cui questo
Consiglio negli anni passati ha affrontato questo problema e fa
emergere, quasi con assoluta certezza, i motivi che in "questo"
momento, che in "questi" 12 anni, hanno impedito la formulazione di
"questo" Piano di bacino di traffico.
Devo dire che la generalità degli interventi che ho sentito -
interventi che, non per voler dare un giudizio di merito ad ogni
costo, meritano comunque un minimo di commento - sono di
un'assoluta povertà. Ci si lamenta che in questo Consiglio
regionale non ci sia la possibilità, da parte dei consiglieri e da
parte delle forze politiche cui i singoli consiglieri appartengono,
di fare politica, di pensare guardando al futuro. Per una volta c'è
nel bene e nel male (e questo lo vedremo dopo) davanti ai nostri
occhi, un piano di organizzazione di un settore della vita
collettiva, che costa al capitale pubblico una somma più che
consistente, che cerca di essere esaminato, valutato, soppesato e
proiettato verso il futuro, tenendo conto di tutta una serie di
componenti. Noi auspicheremmo che questo modo di procedere venisse
usato in gran parte dei settori, anzi in tutti i settori dei quali
questa Amministrazione regionale si deve interessare, soprattutto
allorquando in questi settori si deve badare ad organizzare,
coordinare, far rendere maggiormente un servizio esistente,
studiarne l'inserimento di uno nuovo, di uno non esistente,
proiettarne uno esistente verso il futuro.
Il modo con cui fino adesso ho sentito valutare questo documento
è un modo tutto settoriale, tutto puntuale, tutto fatto di critiche
o di valutazioni anche positive, ma limitate ad aspetti singoli del
Piano di bacino di traffico.
Il Piano di bacino di traffico che ci troviamo davanti, che per
carità è scritto anche in modo difficile - tuttavia un po' di
attenzione e di applicazione la dovremo pur mettere anche per
provare a cominciare a fare alcuni salti di qualità all'interno di
quest'aula - questo piano costituisce il tentativo di calare questo
problema all'interno della realtà valdostana. Si è voluto provare a
dimostrare che il problema del trasporto pubblico, di quello che
costa alla collettività, non è un problema da vedere singolarmente,
all'interno del quale cercare di risolvere meglio possibile alcune
contraddizioni e incongruenze esistenti per limitarne il costo e
per svolgere un servizio migliore. No, non ci si può più
accontentare, in una situazione come quella nella quale ci
troviamo, di affrontare questi problemi in questo modo. O
consideriamo ogni aspetto della vita collettiva, soprattutto quelli
nei quali l'ente pubblico mette mano con propri danari, come
facente parte di un tutt'uno più complessivo, oppure falliremo
miseramente, come in buona parte si è fallito fino ad oggi.
In effetti, è vero ciò che si dice all'interno di questo Piano
di bacino di traffico. Se andate a pagina 4, là dove si dice che
nel suo insieme l'asta di fondovalle genera ed attrae il 91,3
percento della mobilità extrazonale, ben 87mila spostamenti al
giorno, e poi si dice ancora che il polo di Aosta all'interno di
questa mobilità extrazonale riveste un ruolo preponderante (il solo
capoluogo determina infatti il 56,1 percento degli spostamenti
extrazonali totali della regione),... questo significa capire, ma
voler capire finalmente leggendolo con attenzione, che il problema
essenziale del trasporto in Valle d'Aosta è costituito dall'asse di
fondovalle. Anche perché più oltre, e non sto a leggervi perché
avrete avuto modo già di farlo, è spiegato che invece la mobilità
nelle valli laterali è molto molto inferiore rispetto a questi
valori.
Allora, se il problema è questo, è chiaro che l'attenzione
dell'ente pubblico deve essere posta principalmente sull'asse di
fondovalle, in particolar modo sui collegamenti extrazonali così
come sono chiamati nel piano tra il centro di questa Valle, che è
comunque Aosta, e i comuni della sua prima conurbazione, e il resto
della Valle. Qui ci troviamo sostanzialmente tre assi: la statale,
l'autostrada e la ferrovia, e credo che sia intelligente porre
attenzione e investire su quelle strutture che già ci sono, e la
ferrovia è una di queste, checché se ne dica esiste, ed è presente,
e attraversa - guarda caso - geograficamente, dal punto di vista
urbanistico, quasi tutti i nuclei urbani di fondovalle, e se non li
attraversa li passa in tangenza. E guarda caso, e lo ribadisco
proprio per le critiche che ne sono state fatte, attraversa o passa
in tangenza ai nuclei abitati che vanno da Sarre a Quart, e oltre
ancora, perché Villefranche è così e Nus è ancora così.
Quindi non si capisce bene perché una proposta, che è una
suggestione presente d'altra parte negli studi che questo Consiglio
comunale ha cominciato a fare sin dai primi anni ?70, la
metropolitana leggera di fondovalle, che era anche nella mente di
Borre quando faceva l'Assessore ai lavori pubblici del Comune di
Aosta, adesso che incomincia a vedere, almeno sulla carta, parte
della luce, cominci a non andare più bene.
Certo che è una scommessa nei confronti del futuro, ma è una
scommessa alla quale crediamo e sulla quale chiamiamo a raccolta
tutte le forze di questo Consiglio.
Certo che non è semplice realizzare tutto ciò che c'è da fare,
certo che, perché questa proposta funzioni, devono essere innescate
altre scelte da parte delle amministrazioni comunali. Certo,
Bionaz, che per andare alla stazione ci metti più tempo che andare
alla Maternità o all'Ospedale e tornare indietro. Ma il problema
qual è? É che tu, all'Ospedale, con la tua macchina, attraversando
Aosta, non ci devi più poter andare, ma ci devi poter andare solo
con il mezzo pubblico. Questo bisogna fare, il mezzo pubblico deve
viaggiare in corsie privilegiate, preferenziali, come si sta
facendo in tutte le città di questo mondo, e addirittura l'utilizzo
dell'area urbana, dell'area centrale, che è un valore aggiunto
enorme, deve costare caro al cittadino. Se ci vuoi andare sulla
gomma, se ci vuoi andare con le ruote, ci vai con le ruote
pubbliche, non ci vai con le tue ruote. Questo bisogna raggiungere,
altrimenti questa città mi dovete spiegare voi come la si vuole
amministrare, come sia possibile far sì che diventi vivibile, come
sia possibile far sì che il turista che arriva trovi la possibilità
di fermarsi, perché questo non accade già più, non c'è più neanche
la possibilità di trovare un posto auto. Tutti i posti auto che
sono presenti all'interno di questa città devono sparire
dall'interno della città; allora un'ipotesi di questo tipo ha
ragione di essere e di marciare, allora ha ragione di essere un
investimento anche di 100 miliardi, certo che ha ragione di
essere!
Perché cosa ci costa attrezzare la città per rispondere al
traffico privato che oggi la invade e la corrode dappertutto? Non
ci costa forse più e ancor di più di 100 miliardi, se non fosse
altro, in termini di salute della gente che ci abita? Eh, non dire
"puttanate", Voyat: mi devi dimostrare che non è così, mi devi dire
se non è questo che funziona, ma io mi sento dire che
l'Amministrazione comunale di Aosta non riesce a gestire questa
città, soprattutto partendo dal dato di fatto del traffico. E mi
stupisce che Marguerettaz dice che una cosa del genere sarebbe
stata accolta con una risata. Certo, in tutti quegli anni non sono
neanche riusciti ad approvare il Piano urbano del traffico, anche
tu non sei riuscito a portarlo all'ordine del giorno però; avete
approvato, voi, un piano urbano dei parcheggi che prevedeva i
parcheggi all'interno della cinta muraria, poi si pretende di
migliorare la vivibilità di questa città. Qui ci vuole il coraggio
di assumere delle decisioni, assumendosene la responsabilità
politica di farlo, e Riccarand lo ha fatto e lo fa, scommettendo
sul fatto che liberando Aosta dal traffico privato in Aosta ci
possa vivere, commerciare, fare gli affari, divertirsi, fare tutto
quello che si fa in un agglomerato urbano come Aosta, rispettando
la città stessa. Questa è la scommessa che noi proponiamo al
Consiglio che venga fatta, chiedendo ovviamente ad Aosta, in primo
luogo, e a quel tavolo di concerto che ci dovrà essere, che la
Regione dovrà sollecitare ci sia, dopo le elezioni della prossima
primavera fra Aosta e gli altri comuni, che su questa strada ci si
arrivi con forza.
Per il resto poi, questo piano non è nient'altro che una sorta
di riordino, di scelta; ma perché mantenere linee di trasporto su
gomma che siano concorrenziali a quelle della ferrovia? Mi dovete
spiegare perché dobbiamo continuare ad intervenire a migliorare la
rete viabilistica, ad esempio, con investimenti che nessuno di noi
somma alla fine degli anni di successione di investimenti, perché
provochiamo su queste aste stradali continui aumenti del traffico
automobilistico, quando abbiamo la possibilità di utilizzare una
struttura che c'è, sulla quale è possibile investire, modificandola
e modernizzandola in alcune parti, liberando quei nastri stradali
che abbiamo a fianco della stessa, affidando al trasporto su gomma
i collegamenti fra questa asta principale e tutto il resto della
regione e le valli laterali. É una scelta che certo ha bisogno di
scelte anche di tipo urbanistico; là dove si dice che bisogna
limitare la dispersione degli insediamenti: perché dobbiamo
continuare a costruire dappertutto, in tutte le aree edificabili di
questa Valle, in tutti i pendii esposti a sud possibilmente,
coltivati a prati? É questo che vogliamo? No, non credo, non credo
che la soluzione urbanistica al modo di vivere meglio in questa
regione sia quella di continuare a costruire disseminando case per
ogni dove. Non è questo, caso mai è quello del recupero, è quello
dell'andare alla riscoperta e alla riconquista di tutti quei nuclei
frazionali che, guarda caso, sono organicamente distribuiti già in
ogni paese, perché in essi si ricavi delle abitazioni, e Dio sa
quanto sarebbe grande questo patrimonio e quale e quanta quantità
di persone potrebbe trovare abitazione: basti pensare che nel solo
centro storico di Aosta la nuova proposta di piano regolatore
prevede circa 1500 abitanti in più. Che bisogno c'è allora di
continuare a costruire in zone lontane da quelle già urbanizzate,
senza andare ancora una volta, pervicamente, a non fare il totale
del costo delle urbanizzazioni di quelle zone oggi vergini?
É chiaro poi che in questo discorso non ci può non essere il
discorso della benzina, Voyat; certo che c'è questo discorso qui,
lo dicemmo già dieci anni fa all'interno di quest'aula e lo
sottolineo ancora oggi. Questa è una proposta seria, perché se è
vero che il "pacco benzina" è una di quelle cose scritte, che fanno
parte della soluzione del rapporto fra lo Stato e la Regione quando
questo ebbe inizio, è anche vero che da questo è scaturita
un'esplosione del trasporto privato a sfavore di quelle fasce della
popolazione valdostana che l'auto non ce l'hanno: i neonati, tanto
per citarne uno, o gli anziani, che guidare non possono più o non
hanno mai guidato. Che senso ha allora riconoscere questo vantaggio
economico diretto solo ad una parte dei Valdostani e non a tutti, e
visto che in Valle d'Aosta il riscaldamento - grosso modo - lo
devono comunque utilizzare tutti, perché non spostare questa
agevolazione finanziaria, che concretizza il senso dell'autonomia
nei confronti di tutti i cittadini, compresi coloro che
dell'automobile non possono farne uso?
Credo che il tentativo che c'è in questo piano sia assolutamente
positivo; certo è che la sfida comincia qui, soprattutto per
l'Assessore che lo propone. Comincia qui perché le scelte che
dovranno avere inizio da oggi in avanti, dovranno a questo piano
collegarsi direttamente, e ce ne saranno sicuramente anche di
dolorose, anche perché sono per mantenere tutto quanto è stato
chiesto venga stralciato. Ma importante in queste cose è avere un
obiettivo di fronte, un obiettivo che sia poi anche supportato non
da voli pindarici o da fantasie, ma da quello che ci dice
semplicemente, ad esempio, la ricerca urbanistica, la discussione
urbanistica. Queste sono le cose, Borre e Marguerettaz, che dal
1986 vi siete sentiti dire dal coordinatore di piano che voi avete
nominato, che voi avete eletto, ad esempio, nella città di Aosta; e
adesso vi stupite se vengono scritte? A me sembra che ci sia
finalmente un tentativo di guardare ad un problema concreto, molto
specifico, con un cannocchiale più ampio.
Presidente Ha chiesto la parola il Consigliere Bich.
Bich (APA) Intanto per annunciare subito il voto favorevole del
gruppo della Fédération Autonomiste a questa deliberazione. Una
deliberazione che era attesa devo dire, e devo dare atto
all'Assessore Riccarand di averla portata nei tempi promessi. Ci fu
una piccola polemica qualche mese fa, quando si discusse la
regolamentazione dei trasporti in concessione e si disse che doveva
passare prima questo piano e poi i criteri per la concessione delle
linee, quindi la regolamentazione dei trasporti in concessione. In
quella circostanza l'Assessore aveva detto che le scadenze lo
avevano portato ad invertire le due deliberazioni, ma che si
impegnava a portare il Piano del bacino del traffico. E ci troviamo
qui oggi a discutere il Piano di bacino del traffico e devo dire
che è un atto positivo, devo dare atto che si pone la prima pietra
di un momento di riordino generale del trasporto pubblico in Valle
d'Aosta; se ne sentiva fortemente la necessità, non sto a ripetere
le motivazioni, anche perché c'era un groviglio di iniziative, un
groviglio di centri decisionali che gravavano sul trasporto
pubblico, quindi la rete di trasporto finiva per essere una rete
dispersiva, inadatta, non adeguata all'utenza. Però ci fermiamo
qua; quando si va a parlare delle filosofie del piano, allora su
questo mi sento non di polemizzare, ma di confrontarmi con
l'intervento, molto pacato e serio del collega Florio, sul valore
del piano in generale.
Mi ricordo che negli anni ?70, quando si parlava di
pianificazione, c'erano due grandi correnti di pensiero: c'era una
corrente spontaneista della pianificazione, che intendeva la
pianificazione come una direttiva generale della mano pubblica, dei
pubblici poteri, coordinava l'iniziativa privata, coordinava i vari
soggetti coinvolti nel processo produttivo, nella società civile,
però lasciavano una spontaneità; c'era una seconda posizione, che
si identificava con la pianificazione coercitiva, che diceva cioè
che la pianificazione doveva poi essere attuata. Il dibattito fu
grosso anche lì, perché i centri che sostenevano la spontaneità
dell'indirizzo programmatorio, quindi la non coercitività degli
interventi, erano quelli prevalentemente legati all'interesse
privato, alla FIAT, alle grandi industrie, ad un'area liberistica
che era presente in certi partiti, in modo particolare nella
Democrazia cristiana. Poi c'era la corrente coercitiva, che era più
di derivazione marxiana, perché recepiva alcuni sensi del "ghost
plan" nella società italiana. Mi riferisco ad Antonio Giolitti e a
tutta la corrente di pensiero conseguente a Giolitti: da Ruffolo
fino a Aloisi che è oggi l'ultima diramazione della sinistra
socialista che arriva qui in Consiglio.
Erano due posizioni, entrambe stimabili, entrambe valide, che si
battevano come due galli; per la verità ha vinto la prima filosofia
e ha vinto nel modo peggiore, perché poi ha lasciato la libertà
assoluta di intervento, guidata anche dal premere massiccio
dell'interesse privato. La prevalenza del trasporto su gomma non
solo di merci, ma anche in certo senso del trasporto urbano, mi
riferisco alle grandi aree urbane; si capisce benissimo da quali
interessi poteva provenire: da chi costruiva gli autobus, da chi
costruiva le attrezzature in questo senso, e non sto qua a fare i
nomi.
Non vorrei che questo piano del traffico, che va benissimo come
riorganizzazione, che riparte seriamente per una revisione del
trasporto pubblico in Valle d'Aosta, nei suoi principi fosse preso
come un piano coercitivo; come diceva ieri il collega Bionaz, con
il quale avemmo un incontro di là: "Attenzione, che non sia poi
come l'adozione del PRG, dove abbiamo detto alcune cose che in
qualche modo restano, restano i vincoli, restano gli indirizzi, i
principi, i concetti e poi dobbiamo comunque rifarci a queste
dichiarazioni". Penso anch'io che non vada concepito in quel modo,
perché è presente in questo piano il concetto centrale della
intermodalità del trasporto pubblico, cioè il trasporto di scambio:
scendo dal pullman, prendo un altro pullman, mi innesto dall'asta
di fondovalle alle aste periferiche, dai sub-bacini all'area urbana
di Aosta, sulla quale peraltro non si dice molto né si può dire
molto, e via discorrendo. Allora l'intermodalità, là dove è stata
applicata in termini coercitivi, cioè la città senza traffico
perché c'è il vigile che ti fa scendere dalla macchina e ti fa
lasciare la macchina in un parcheggio periferico e tu devi prendere
la navetta per entrare in città, eccetera, questa intermodalità è
fallita dappertutto, non la vuole nessuno fra l'altro, ed è un
elemento coercitivo anche sulla mobilità individuale che sarebbe
estremamente penalizzante. E lo è ancora di più in una zona come la
nostra, dove il diradamento della residenza nel territorio ci
costringe in qualche modo all'utilizzo del mezzo individuale.
E non è vero che non sono stati fatti studi in questo senso: per
il bacino di Aosta studi O.D. (studi origine destinazione) ne sono
stati fatti, e quando abbiamo visto i flussi di traffico poi andare
ad applicare questo famoso concetto - ad esempio grande piano di
parcheggi in zona periferica e semiperiferica di Aosta, lasciamo la
macchina e poi prendiamo la navetta che arriva a destinazione -
abbiamo visto che non c'è nessuno che lo vuole, soprattutto nelle
percorrenze basse e medie, dove i tempi di raggiungimento del posto
di lavoro o di interesse diventano una cosa estremamente difficile
e disagevole, in particolar modo in zone climatiche come la nostra.
Quindi andiamoci piano con il vedere quest'organizzazione di
servizi del trasporto pubblico come un elemento rigido da applicare
per il seguito.
Ciò premesso, valutati gli aspetti invece più propriamente
legati alle percorrenze massime sovvenzionabili per i vari
sub-bacini di traffico, che condivido perfettamente, devo plaudire
al fatto che si cominci a valutare l'intervento a favore del
trasporto pubblico come un elemento di valutazione e dislocazione
delle risorse; anche lì si comincia ad economizzare fortemente, sia
per le valutazioni che facciamo nel basso tasso di utilizzazione
del trasporto, sia perché in effetti abbiamo delle linee
sovvenzionate che non sono alternative, ma sono parallele, e non
sono neppure integrative una per l'altra. Il potenziamento ad
esempio del trasporto per ferrovia tra l'area di Aosta e l'area di
Torino può sussistere solo, come d'altronde sottolineato nel piano,
se ci sarà una velocizzazione del vettore, perché con oltre due ore
per andare a Torino nessuno vuole prendere il treno, quindi bisogna
fare in modo che i tempi di percorrenza siano molto più bassi.
Questo comporta già dei finanziamenti elevatissimi soprattutto nei
sistemi CTC e DCO, che sono di controllo del traffico e del
dirigente unico del traffico, che quindi dà la possibilità di
immettere sulla stessa linea più treni con distanze molto più
limitate; però un potenziamento della ferrovia velocizzata deve
comportare la dismissione delle linee su gomma, perché sarebbe
paradossale avere 26 corse, così come si prevede, per Torino
velocizzate e poi mantenere anche il sovvenzionamento sulle
percorrenze con autobus sul sistema autostradale e quelle sull'asta
di fondovalle.
Quindi, quanto alle valutazioni che posso fare, sulla filosofia
generale del piano sarei molto attento ad un empirismo degli
interventi, cioè interveniamo non perché abbiamo scritto il piano,
ma interveniamo perché abbiamo verificato attraverso delle analisi
sul territorio, sul traffico e sull'assetto generale del
territorio, che è proficuo e vantaggioso intervenire in un certo
senso. Contemporaneamente procediamo con l'abbattimento del
traffico parassitario, che è la forma più moderna di intervenire,
cioè disincentivare facendo pagare. Il piano dei parcheggi, che
fino adesso è stato concepito sulla base delle intermodalità con
parcheggi in area periferica o semiperiferica, dovrebbe essere
rivisto sull'indirizzo francese: le città medie o medio-piccole in
Francia hanno grandi parcheggi sotterranei però nell'area urbana,
nel centro cittadino, in modo che non ci sia più la necessità di
accedere ad un altro servizio di superficie o ad un altro servizio
pubblico. Vi invito ad andare a vedere le esperienze
interessantissime nelle città francesi di media popolazione, nella
Francia del sud, dove ce ne sono moltissime; ma è una esperienza
consolidata ormai sia in Francia sia in Germania, che mi sembra
abbia dato degli ottimi risultati e potrebbe darne anche qui.
Non ho da aggiungere di più; valuteremo quindi di volta in volta
quali saranno le parti applicative di questo piano, tenendo conto
però di quanto è emerso dal dibattito di oggi, perché tutti gli
interventi oggi hanno dato anche una scheggia di verità, e
lasciando in sospeso quel grande dibattito sull'utilizzo dei buoni
dell'energia, che metterei più che nel sistema della mobilità, nel
sistema dell'energia in generale. Credo che questo Consiglio dovrà
ancora discutere seriamente e in modo approfondito sull'energia;
allora in quel momento dovremo, secondo me, anche mettere la lente
di ingrandimento sul problema dei buoni per la benzina e
dell'eventuale bonus per il riscaldamento domestico.
Presidente Ha chiesto la parola il Consigliere Voyat.
Voyat (UV) Pensavo di essere stato chiaro dicendo che la
valutazione del piano nel suo complesso è valida. Avevo anche
detto: dopo 12 anni, ben venga questo piano! É evidente che non mi
ero messo a sottolineare tutte le cose che vanno bene, mi ero solo
permesso di riprendere quei 5-6 punti che avevano bisogno di un
maggiore approfondimento.
Non è per polemizzare, ma che il bacino centrale della Regione,
cioè i comuni lungo la Dora e lungo la ferrovia abbiano oltre l'80
percento degli abitanti e che quindi ci sia una percentuale molto
più alta di gente che utilizza i mezzi di trasporto pubblico,
questo è evidente; non si può mettere Rhêmes-Notre-Dames con 150 o
200 abitanti e Bionaz con 330 abitanti sullo stesso piano di
Pont-Saint-Martin, di Verrès e di tutti gli altri comuni. Penso che
questo non sia, non avendo citato questi dati, non aver
sottolineato la bontà del piano. Mi sono solo permesso di dire, e
lo ribadisco, che è vero che la ferrovia tocca gran parte dei
comuni che sono al centro dell'asse della Valle d'Aosta o passa
vicino, ma le stazioni sono decentrate. Voi potete chiedere a tutti
i comuni di modificare il loro piano regolatore, ma non sarà
possibile, Pont-Saint-Martin vicino alla stazione cosa costruisce
ancora? C'è l'autostrada e la Dora. Si vede che è solo possibile
espandersi da una parte, non dalle due parti; ma questo non è per
volontà né dei sindaci né di nessuno, è perché morfologicamente la
Valle d'Aosta è fatta in questo modo. Quindi è difficile a questo
punto che la ferrovia in Valle d'Aosta dia i risultati che dà o può
dare da altre parti, lasciando perdere la questione della
gestione.
Se vogliamo risolvere il problema, cerchiamo certamente di
collaborare, cerchiamo che loro vengano incontro a quelle che sono
le esigenze, così come abbiamo fatto in passato, e non sempre siamo
stati accontentati o capiti, a parte il fatto che ci hanno
accontentati o ci hanno capiti quando abbiamo versato delle
somme.
Non penso che dire queste cose sia andare contro quanto può
avere di buono il piano. Il raddoppio della ferrovia: ma sarà mica
stato Florio, o i suoi amici, l'unico a chiedere il raddoppio della
ferrovia Aosta-Chivasso, e quante volte lo abbiamo detto, e anche
oggi la linea Aosta-Torino passa a Chivasso; ma perché non fa la
pedemontana? Lo abbiamo sempre detto questo, e se non si è fatto,
non so il perché, lo chiedo anche agli ultimi assessori che sono
arrivati in questi anni e che avrebbero potuto anche loro dirci
qualcosa. Non è solo con il piano che andiamo a votare oggi, che si
può modificare quella linea; si poteva farlo un anno fa, due anni
fa o dieci anni fa, ma non si è fatto. Però delle sovrapposizioni
tutti lo abbiamo detto...
(...Interruzione di un consigliere, senza microfono...)
... ma io chiedo a tutti come mai non è stato fatto, a quelli di
ieri come a quelli di oggi. Ma che ci siano sempre state delle
sovrapposizioni: mezz'ora prima parte il pullman, mezz'ora dopo
parte il treno per andare a Pré-Saint-Didier. Purtroppo queste sono
delle incongruenze che abbiamo tutti evidenziato; qualcosa forse è
stato modificato, ma esistono ancora. Per evitare questo, ripeto,
non è che dovevamo aspettare il piano, quindi la colpa è di tutti,
mi assumo anche io le mie. Allora non sottolineare certe cose o
sottolinearne altre non è che voglia dire che questo piano non
va.
La circolazione al Comune di Aosta: credo che anche dalla
Regione certe disponibilità siano state fatte nel passato, ma se
non sono state applicate credo che molta responsabilità sia da
attribuire al Comune di Aosta, perché solo per finanziamenti di
parcheggi ce ne sono anche da parte dello Stato e rischiano di non
venire più. Parliamo del famoso parcheggio di Via Chabod, parliamo
di quello davanti all'Ospedale e via dicendo. Quindi la
responsabilità non è solo dell'Amministrazione regionale, che in
molti casi ha cercato di aiutare, ma non è stato possibile.
Rimango ancora dell'idea che, prima di spendere 100 miliardi per
questa metropolitana leggera, sia il caso di utilizzare i parcheggi
che abbiamo davanti all'entrata di Aosta, uno davanti alla Cogne,
un altro nell'area Ferrando, uno dalle parti dell'Ospedale, un
altro nel quartiere Dora, e poi di istituire un servizio navette
come Dio comanda. A questo punto abbiamo la possibilità di
risolvere meglio il problema che non istituendo il collegamento
Sarre-Quart con la metropolitana leggera.
Sulla questione benzina ho detto: primo, applicazione
dell'articolo 14; secondo, ed in subordine, la richiesta anche
dell'esenzione fiscale del gasolio da riscaldamento. Chiedo quello
che lo Stato italiano mi ha detto che devo avere: non chiedo quello
che voglio io, io chiederei molto di più; io chiedo solo quello che
lo Stato italiano mi ha detto essere un mio diritto, sancito dalla
Costituzione italiana. Non è così?
(...intervento del Consigliere Florio, senza microfono...)
Tu non sei d'accordo, ma la Costituzione non l'avrai votata tu
ed è quella! Comincio a partire con quello che è l'esistente... sto
parlando della Costituzione italiana per quanto riguarda la Valle
d'Aosta, la Costituzione italiana non l'ho fatta io...
(...nuova interruzione del Consigliere Florio, senza
microfono...)
Presidente Consigliere, per favore, lei può chiedere di
intervenire una seconda volta.
Voyat (UV) Il federalismo a spese delle altre regioni potrai
farlo tu, non lo faccio io. Quello che vado a proporre è una cosa
che va bene per me e sono convinto che vada bene anche per altri.
Sono sempre stato per dare di più agli altri, non per dare meno a
noi; noi siamo ad un certo livello, anche gli altri devono venire
con noi.
Tu devi cominciare ad imparare che qui non sei nel Consiglio
comunale di Aosta, tu mi hai rimproverato prima e quindi io ti
rimprovero adesso, io ho quel difetto: se uno non mi rimprovera
prima non lo rimprovero io, ma visto che qualcuno mi ha detto prima
che non bisogna interrompere, ti dico che avrai la possibilità di
dichiarare che la Costituzione italiana non è da applicare (tanto
in gran parte non è applicata); io tengo a precisare che quello che
ho detto non voglio sia strumentalizzato. Ho detto - e non voterò
su questo documento se rimane così com'è, soprattutto per quello
della pagina 2 - primo, applicazione dell'articolo 14, in
subordine, l'esenzione fiscale anche del gasolio. Non sono certo di
quelli che dicono che è giusto dare la benzina perché ci sono
quelli che non hanno la patente, ma posso anche dire che c'è gente
che non usa il gasolio per il riscaldamento. Questo cosa cambia?
Vuol dire che chi ne ha diritto ne fruirà e chi non ne ha il
diritto non ne fruirà.
Piccola richiesta all'Assessore: se solo in due parole mi potrà
dire quanto potrà costare questo e le modalità di applicazione,
oppure quanto sarà preventivato nel bilancio triennale. Non per
polemica, solo per avere una cifra su quanto si pensa di spendere
in questo triennio per l'applicazione del piano.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Credo per competenza di dover intervenire
sulla pagina 2 e sul dibattito che c'è stato sui buoni benzina. Mi
pare, per come leggo io la relazione, che qui si tratti di
un'indicazione di primissima approssimazione - e così è scritto nel
testo: "Indicate in via di primissima approssimazione" - per
politiche da discutere e da approfondire. Quindi non è all'ordine
del giorno oggi questo tema e credo anche di dover sottolineare che
il tema è più complesso della pura e semplice discussione sui buoni
benzina.
Credo che il discorso vada riferito all'articolo 14 dello
Statuto e alla ridiscussione con lo Stato della materia della zona
franca. In questo senso mi pare che i diritti statutari della
Regione vengano colpiti e possano essere colpiti in questo periodo
da proposte che mettono in discussione l'esistenza stessa
dell'autonomia, perché quando si parla di macroregioni al cui
interno è incapsulata la Regione come se fosse una provincia,
vengono del tutto cambiati i riferimenti statutari e di
competenza.
Per quello che riguarda la materia della zona franca, è
sicuramente opportuna, dopo 45 anni di gestione provvisoria, una
definitiva trattativa con lo Stato per la definizione
dell'argomento. Credo che in questa direzione si andrà nel prossimo
anno - e questo Consiglio ne potrà discutere - e che si debba
andare in due direzioni: da una parte, alla istituzione, nella
nostra regione, di forme non ancora codificate, ma necessarie per
lo sviluppo economico, quali i punti franchi di impresa;
dall'altra, una ridefinizione di questa materia che finora è
provvisoria, perché assuma carattere definitivo dei generi
contingentati. In questo ambito sicuramente sarà possibile
ridiscutere un valore complessivo dell'esenzione fiscale, una
modificazione dei generi che sono previsti (che in parte sono
superati e che in parte invece non sono più attuali), quindi
prendendo in considerazione dei generi quali il metano o il gasolio
non previsti oggi, dall'altra, vedendo nell'ambito della
ridistribuzione complessiva, di questa esenzione fiscale, di mirare
alla più equa ripartizione possibile fra tutta la popolazione
valdostana.
É un tema che dovremo affrontare, non è posto se non come
suggestione di primissima approssimazione nell'ambito di questo
piano; mi pare che ci sia da lavorare seriamente per andare ad una
migliore definizione con lo Stato dei rapporti previsti
dall'articolo sulla zona franca.
Presidente Ha chiesto la parola il Vicepresidente, Viérin
Marco.
Viérin M. (PpVA) É solo per due osservazioni molto brevi, anche
perché il sottoscritto, proprio per quanto ha detto Voyat, essendo
un piano abbastanza complesso, non ha avuto modo di approfondirlo
più di tanto.
L'unico apporto che posso dare a questo dibattito riguarda
alcune informazioni acquisite in questi mesi in merito al discorso
delle autolinee. Volevo informare l'Assessore (e di questo si dovrà
certamente tenere conto quando si faranno i vari appalti) che pare
che in alcune vallate laterali coloro che si sono aggiudicati
l'appalto, proprio perché esiste una clausola per la quale gli
automezzi che salgono vengono pagati come pieno carico, quindi se è
un automezzo di quaranta posti la Regione rifonde il minor incasso
sui quaranta posti di cui l'automezzo dispone, oltretutto questo
crea anche dei problemi di viabilità perché sorgono delle questioni
dove c'è un conflitto in essere fra lavori pubblici, quindi reparto
di manutenzione delle strade, cantonieri, capicantonieri e così via
e le aziende di autolinea, gli uni dicono che le strade non sono
idonee per poter salire, mentre gli altri ribattono: "Se devo
andare a Rhêmes e vado su con un pullman di 54 posti, vorrei sapere
cosa vado su a fare". Quindi sarebbe bene che un domani si
potessero evitare queste situazioni, e che chi vincerà l'appalto
non utilizzi questa forma di salire con dei mezzi molto grossi per
avere un ritorno fuori dal comune e fuori dal buon senso. Questo va
riferito al punto 6 a pagina 30.
Sui punti 3.4.1 e 3.4.2 a pagina 20 riprendo un discorso già
affrontato dal Consigliere Voyat. Mi risulta che c'è una
convenzione unica per questi servizi; sarebbe importante fare dei
sub-bacini anche qui, e faccio un esempio: se devo telefonare ad
un'azienda che è convenzionata con la Regione, che ha gli automezzi
ad Aosta, per andare a prendere una persona a Pont-Saint-Martin,
questa azienda deve fare quattro tragitti Pont-Saint-Martin-Aosta
per andare a prendere questo signore e ritornare, riportarlo e
ritornare. Se questa azienda avesse sede verso Verrès o
Pont-Saint-Martin, farebbe solo due corse e ci sarebbe un risparmio
del 50 percento da parte della Regione; ad esempio, quando ci sono
dei malati da portare ad Aosta a far delle visite, l'azienda viene
su e ridiscende. Lo stesso discorso vale anche per Courmayeur. Sono
solo delle cose che dico all'Assessore se potrà prenderle in esame
nella successiva fase.
In merito a quanto diceva Florio, che oggi abbiamo la
possibilità di esaminare un piano e così via, ben venga; però mi
sembra un po' come la legge sul discorso della remunerazione degli
amministratori locali, che in poco tempo è stata portata. Condivido
il discorso di Voyat, che chiedeva il rinvio al prossimo Consiglio,
anche perché in questo Consiglio abbiamo molta carne al fuoco. In
effetti, in questo Consiglio sembrava non ci fossero tante cose
importanti da discutere, invece sono usciti vari argomenti e ne
vedremo altri anche successivamente di una notevole importanza, che
hanno creato una gran mole di lavoro a tutti noi che siamo qui
presenti. Quindi va bene esaminare e valutare, va bene che dopo 12
anni ci sia questo piano, però non era male procedere ad un
approfondimento, dati alla mano di uno spessore maggiore rispetto
agli attuali.
Infine, il discorso di pagina 2, che è stato quello che ha
praticamente coperto la maggior parte degli interventi, è il
discorso di sostituire gradualmente la fiscalità sulla benzina con
altre formule, per esempio con il riscaldamento. Anche qui qualcuno
prima mi aveva preceduto; dico solo che dobbiamo fare molta
attenzione a quello che vuol dire rimettere in ballo tutta la
questione. Ritengo giusto richiamarsi all'articolo 14, ma dobbiamo
anche ricordare che la Regione, insieme agli enti locali, ha speso
una marea di denaro pubblico per il discorso della metanizzazione e
a questo punto vorrei capire come un domani si potrebbe ripartire
in maniera equa fra i Valdostani quello che è il vantaggio della
defiscalizzazione sul gasolio, quando sappiamo che già molti nuclei
di cittadini valdostani hanno il riscaldamento a metano.
Questo creerebbe ulteriore disparità, quindi prima di andare
avanti in questa direzione dobbiamo affrontare questa materia in
senso generale.
Presidente Ha chiesto la parola il Consigliere Bionaz.
Bionaz (UV) Mi dispiace che non c'è Florio, perché mi sono
stupito del discorso che ha fatto. É stato un promotore delle
audizioni per La Thuile, Courmayeur, Gressoney, eccetera,
lamentando la mancanza di utenze e la difficoltà di gestire; qui le
utenze non ci sono e mi stupisco del perché non si sia fatto
promotore di fare delle audizioni con i comuni limitrofi ed anche
con quello di Aosta, per determinare se effettivamente ci sono
queste cose.
Io cosa ho chiesto? Ho chiesto solo di riflettere un momentino,
di non partire con i progetti esecutivi e di non vincolare le aree
prima che si sia deciso il tutto. Pertanto confermo il mio
emendamento.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Come avevo già avuto modo di dire in commissione,
il Piano di bacino di traffico si compone essenzialmente di due
parti: una parte è quella più propriamente pianificatrice,
prescrittiva, che è quella attinente alla riorganizzazione dei
servizi, quindi le linee di interesse regionale, il modo in cui
vengono individuate, quali linee aggiuntive ci possono essere,
quali sono i chilometri sovvenzionabili, la suddivisione in
sub-bacini, l'integrazione fra i vari sistemi di trasporti. É
questa la parte prescrittiva, che poi sarà un vincolo rispetto a
decisioni amministrative che si assumeranno.
C'è invece tutta una parte che è il contesto in cui si collocano
queste cose, in cui ci sono ovviamente delle analisi, delle
indicazioni, delle proposte, ma che vanno considerate per quello
che sono. Cioè si tratta evidentemente di indicazioni di carattere
generale, su cui bisognerà ritornare dovendo essere oggetto di
riflessione particolare, indicazioni che non vanno valutate in modo
diverso da come si pongono. Questo vale sia per le indicazioni di
carattere urbanistico, che sono presenti all'interno di queste
proposte, sia per quanto riguarda il discorso sulla fiscalità dei
buoni carburante, e direi che in un certo senso questa cosa si
applica anche rispetto a quella ipotesi (che è inserita nel piano
ma che è tutta da verificare) di uso urbano della ferrovia. Si
tratterà di un argomento da definire sotto tutti gli aspetti.
Per quanto riguarda l'aspetto del collegamento con l'esterno
della Valle d'Aosta, qualcuno ha espresso delle preoccupazioni
perché si andava a indebolire, sotto certi aspetti, il collegamento
con l'esterno della Valle d'Aosta. Qui credo che dobbiamo
chiarirci, perché ci sono delle linee di pullman, ad esempio la
Milano-Aosta ma anche la Aosta-Chambéry, la Aosta-Martigny, la
Aosta-Ginevra, che sono linee che funzionano e che continueranno a
funzionare, e che non sono previste dal piano perché non sono linee
sovvenzionate dall'Amministrazione regionale. Noi qui parliamo
delle linee che andiamo a sovvenzionare, ma chiaramente ci sono
tutta una serie di collegamenti che riconosciamo, autorizziamo,
eccetera, ma su cui non andiamo a contribuire finanziariamente
perché sono linee che si autofinanziano attraverso l'utenza.
Pertanto, se ci sarà un concessionario che vorrà introdurre un
determinato servizio e avrà una utenza disponibile per questo tipo
di servizio, va bene. Ma un conto è che questa cosa venga fatta
perché c'è un mercato, un conto è che andiamo a sovvenzionare con
dei costi molto alti delle linee a carico della Regione che non
hanno utenza.
Qui si pone il problema del collegamento con gli aeroporti,
perché i dati che ho già cercato di dare, e che confermo,
evidenziano che l'utilizzo medio su queste linee è di 2 persone e
mezza per corsa, mediamente una persona ogni 100 km, di
conseguenza: con dei costi enormi. Le linee su Caselle ci costano
960 milioni ed hanno un introito di 70 milioni all'anno, quindi un
deficit di circa 900 milioni all'anno; la linea su Malpensa ci
costa 600 milioni all'anno con una entrata di 40 milioni, quindi
550 milioni di deficit. Sono un miliardo e mezzo di deficit
all'anno, quindi si tratta di linee che pongono dei problemi; è per
quello che il Piano di bacino di traffico prevede l'abolizione
della linea su Malpensa, prevede di mantenere il collegamento con
Caselle solo limitatamente al periodo fino a quando non sarà
attivato il collegamento regolare fra l'aeroporto di Aosta e Roma,
che è previsto dalla convenzione che la Regione ha con la società
Air Vallée per la gestione dell'aeroporto, e che dovrebbe essere
attivato entro il 1995.
Per quanto riguarda il problema che è stato posto
dell'individuazione dei concessionari, è chiaro che il Piano del
bacino di traffico non fa nient'altro che individuare la
metodologia, cioè in pratica dice: ci sono 6 sub-bacini, in ogni
sub-bacino ci sarà un solo concessionario (anche se ovviamente un
concessionario potrà gestire due sub-bacini), uno o due di questi
sub-bacini saranno affidati con gara, gli altri saranno affidati
attraverso un negoziato. Starà ovviamente alla Giunta di gestire
questa scelta, questa impostazione delicata, tenendo presente uno
stato di fatto, realtà occupazionali, realtà di presenza sul
territorio, realtà di attrezzatura e di mezzi che le ditte hanno.
Correggevo Voyat solo per dire che non ho detto che il bacino di
Aosta verrà messo a gara e gli altri no; ho detto che uno o due
saranno messi in gara e gli altri saranno affidati con il negoziato
bilaterale.
Per quanto riguarda le spese per l'applicazione del piano, c'è
un riferimento a pagina 34 in cui si pone in vincolo del bilancio
annuale pluriennale. Cioè, questo piano non comporta oneri
aggiuntivi per l'Amministrazione regionale: noi rimaniamo
all'interno delle spese che già erano preventivate dal bilancio di
previsione dell'anno scorso, che verranno confermate dal bilancio
di previsione. Ci sarà una ripartizione in parte diversa della
spesa, ma la spesa complessiva rimarrà quella che era stata
prevista.
Per quanto riguarda i rapporti con i concessionari di autolinee,
questi, come pure le Ferrovie dello Stato, sono stati coinvolti
nella formazione del Piano di bacino di traffico. Devo dire che nel
complesso la valutazione dei concessionari è positiva, poi ci sono
alcuni concessionari che su degli aspetti particolari non sono
soddisfatti, contestano magari l'abolizione di una determinata
linea, oppure sottolineano che il processo è troppo rapido, che
dovrebbe essere più graduale; però, nell'insieme, non c'è stata
sicuramente una valutazione negativa, anzi c'è stato un
apprezzamento pur essendo coscienti che questo comporterà una
modifica anche sostanziale di alcune situazioni.
Il problema che poneva il Consigliere Marco Viérin sulla
tipologia dei mezzi, cioè cercare di evitare questi mezzi
ingombranti che risalgono le vallate, purtroppo è un problema non
risolvibile in questo momento, nel senso che dobbiamo utilizzare i
mezzi che sono a disposizione delle ditte, che sono stati
acquistati con delle sovvenzioni regionali e che quindi hanno poi
un tempo di modificazione che sarà di un certo tipo. É chiaro che
gradualmente bisognerà attrezzarsi con mezzi di trasporto di tipo
diverso, ma adesso possiamo solo renderci conto che i mezzi sono di
un certo tipo e non sempre sono adatti per il servizio che devono
fare.
Per quanto riguarda una sottolineatura - che qualcuno ha visto
negativamente - del ruolo della ferrovia in questo piano, è chiaro
che dopo molti decenni di sottovalutazione del ruolo del trasporto
ferroviario nella nostra Regione c'è bisogno, oggi, di una
particolare attenzione rispetto a quell'aspetto, quindi c'è
sicuramente uno sforzo di andare a riequilibrare i rapporti e le
funzioni. Teniamo presente che la ferrovia in futuro avrà
probabilmente un ruolo sempre più importante; è in corso un
rilancio di questo ruolo: oggi si parla sempre meno di eliminazione
dei rami secchi e si tende a recuperarli e a riutilizzarli. Abbiamo
degli esempi anche vicino a noi; basta andare al di là del Gran San
Bernardo, vedere cosa succede per la Martigny-Orsières, una linea
ferroviaria in una situazione anche più difficile forse della Valle
d'Aosta, accanto ad una strada statale: ebbene quella linea fa 30
treni al giorno, 15 doppie corse al giorno ed ha introiti che
coprono il 60 percento dei costi. Inoltre sta avendo un successo
crescente non solo a livello di utilizzazione locale, ma anche a
livello turistico. Quindi è chiaro che bisogna avere la capacità di
investire su queste cose, di utilizzarle in modo nuovo, ma ci sono
delle grosse potenzialità.
Per quanto riguarda l'emendamento che ha presentato il
Consigliere Bionaz, la Giunta è d'accordo e quindi lo accetta,
perché è del resto conforme allo spirito che è contenuto nel
piano.
Forse ho dimenticato alcune risposte, ma se ci sono altre cose
sono disponibile a fornire ulteriori chiarimenti.
Presidente Viene accettato dalla Giunta l'emendamento presentato
dal Consigliere Bionaz, che recita:
Emendamento Sostituire il primo comma del punto 2.4 con il
seguente:
"Al fine di un miglior utilizzo della ferrovia nell'area di
Aosta occorre approfondire l'esame di un servizio ferroviario
urbano in tale area".
Se non ci sono obiezioni, si vota il testo con l'emendamento
proposto dal Consigliere Bionaz e con la correzione formale
proposta dall'Assessore Riccarand, là dove si dice:
"Delibera di approvare il Piano di bacino di traffico della
Valle d'Aosta,..."
aggiungendo le parole:
"...relativo al triennio 1° settembre 1995 - 31 agosto
1998...".
Presenti: 31
Votanti e favorevoli: 26
Astenuti: 5 (Bavastro, Lanièce, Linty, Marguerettaz e
Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK