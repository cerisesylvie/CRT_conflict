Consiglio Regionale della Valle d'Aosta - Oggetto del Consiglio n. 2655 del 17 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
PARTECIPAZIONE E INIZIATIVA POPOLARE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2655 del 17 aprile 2007 - Resoconto
OGGETTO N. 2655/XII - Incarico di consulenza giuridica ad uno
studio legale per la redazione di un parere in ordine al
procedimento referendario previsto dalla legge regionale n. 19/2003
(Interpellanza)
Interpellanza
Vista la DG n. 759 del 22 marzo 2007, con la quale viene
affidato ad uno studio romano un incarico di consulenza giuridica
per la redazione di un parere in ordine al procedimento
referendario previsto dalla legge regionale n. 19/2003 e agli
adempimenti conseguenti;
Preso atto delle motivazioni riportate in delibera, secondo
cui la Giunta "ritiene necessario acquisire (omissis..) un
autorevole parere in ordine alla compatibilità del procedimento
referendario di cui alla legge regionale 25 giugno 2003, n. 19, con
la disciplina statutaria in materia elettorale e segnatamente con
quella recata dall'articolo 15, anche al fine di valutarne i
riflessi sugli adempimenti, e sulle responsabilità conseguenti,
prescritti dalla citata normativa in capo al Presidente della
Regione";
Ricordato che la legge regionale n. 19/2003 indica con
chiarezza sia le materie che sono escluse dalle proposte
legislative referendarie sia le caratteristiche e la tempistica
delle procedure da seguire;
Ricordato in particolare, che la legge regionale prevede un
filtro per l'ammissibilità delle proposte di legge, esercitato da
una Commissione, che è chiamata espressamente a pronunciarsi in
merito, tra l'altro, anche sulla "conformità della proposta di
legge alle disposizioni della Costituzione, dello Statuto speciale,
nonché ai vincoli derivanti dall'ordinamento comunitario e dagli
obblighi internazionali";
Atteso che la Commissione di giuristi, esperti di diritto
costituzionale, si è espressa positivamente rispetto alle proposte
di legge;
Ravvisando nella decisione del Presidente della Regione un
atteggiamento palesemente antidemocratico, non rispettoso della
normativa vigente, che parrebbe prefigurare la volontà di
intralciare, se non addirittura interrompere, l'iter
referendario;
I sottoscritti Consiglieri regionali
Interpellano
il Presidente della Regione per sapere:
1) da quando la materia elettorale rientra nelle competenze
del Presidente della Regione;
2) che cosa si intende con l'espressione "valutare i riflessi
sugli adempimenti, e sulle responsabilità conseguenti, prescritti
dalla norma in capo al Presidente della Regione";
3) come, e in che sede, si intende utilizzare il parere dei
consulenti incaricati con D.G. n. 759/07;
4) sulla base di quali presupposti normativi si intende
mettere in discussione un parere legittimamente espresso dalla
Commissione di giuristi prevista da una legge regionale approvata a
larga maggioranza dal Consiglio.
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Abbiamo letto con interesse la
deliberazione della Giunta n. 759 del 22 marzo, in cui viene
affidato ai Professori Avvocati Francesco Saverio Marini e Giovanni
Guzzetta di Roma - mi sembra siano gli stessi a cui la Regione ha
affidato altri studi relativamente alla possibilità o meno del
referendum di annessione di Noasca alla Valle d'Aosta e mi sembra
che non lo abbiamo vinto per ora... lo dico solo per ricordare - un
incarico di consulenza giuridica per redigere un parere in ordine
al procedimento referendario di cui all'articolo 12 e seguenti
della legge regionale n. 19/2003 e gli adempimenti conseguenti.
Noi dobbiamo ammettere che abbiamo letto con attenzione e con
molta sorpresa questa deliberazione e vi abbiamo trovato una serie
di anomalie. Prima anomalia: abbiamo un Presidente della Regione
che chiede che venga redatto un parere in ordine al procedimento
referendario; ci chiediamo da quando il procedimento referendario
fa parte delle competenze di una Giunta. Se andiamo a vedere la
legge regionale che individua con precisione le competenze della
Giunta e del Consiglio - la legge n. 66/1979 -, non troviamo fra le
competenze del Presidente della Regione quella di occuparsi di atti
che riguardano funzioni normative, legislative, regolamentari, ma
fa altre cose il Presidente della Regione, per cui ci chiediamo
come mai esercita un ruolo che non è suo. Abbiamo letto sui
giornali che poteva chiedere questo parere come Consigliere, forse
le hanno attribuito parole che lei non ha detto, ma erano
virgolettate e gliele farò vedere, il che sarebbe ancora più grave.
Seconda anomalia: vediamo che in questa deliberazione viene chiesto
esplicitamente un parere in ordine alla compatibilità del
procedimento referendario. C'è una legge regionale - la legge
regionale n. 19/2003 - che è stata votata a maggioranza
qualificata, solo 3 Consiglieri di "Forza Italia" si sono astenuti,
tutti gli altri l'hanno votata, quindi una legge voluta da questo
Consiglio, una legge che è stata emanata dal Presidente della
Regione e adesso all'improvviso sorgono dubbi sull'incompatibilità
del procedimento referendario previsto nella legge decisa, votata
da questo Consiglio, una legge che risale almeno ad oltre 3 anni
fa... avesse avuto dei dubbi... se tale legge fosse stata non fatta
bene, non chiara, credo che i dubbi di incostituzionalità sarebbero
emersi subito e sarebbero stati segnalati subito. Si aspettano 2-3
anni per porsi questo dubbio?
Ancora: la deliberazione dice che si vuole questo parere per
valutare i riflessi sugli adempimenti e sulle responsabilità
conseguenti prescritte dalla citata normativa in capo al Presidente
della Regione. Qui si chiede un parere di compatibilità con la
disciplina statutaria in materia elettorale e segnatamente quella
dell'articolo 15; la legge citata è la legge che prevede al suo
interno, nel suo procedimento un momento forte di verifica
dell'ammissibilità della proposta di legge di iniziativa popolare
ed è un filtro di verifica costituito da personalità competenti,
indipendenti, che sono tra l'altro indicate dalla Corte di Appello
di Torino, quindi persone che non dipendono da questo Consiglio,
persone altamente qualificate a cui la legge chiede di pronunciarsi
espressamente e motivatamente, prima che la proposta di legge sia
portata alla raccolta di firme e cominci il suo iter, su:
competenza regionale nella materia oggetto della proposta di legge,
conformità della proposta di legge alle disposizioni della
Costituzione, dello Statuto speciale, nonché ai vincoli derivanti
dall'ordinamento comunitario e degli obblighi internazionali. Qui
c'è chiaramente un giudizio che è stato dato da tali esperti sulla
costituzionalità da un lato e sulla rispondenza allo Statuto
dall'altro. Da quando in qua un procedimento che è iniziato secondo
tutta una serie di iter precisi che la legge indica, di filtri, di
passaggi che la legge detta in modo chiaro... da quando in qua si
vuole interrompere, inserirsi con dubbi, con volontà di
interruzione di un iter procedurale che la legge ha indicato!
Ci chiediamo: come mai la persona che dovrebbe come Prefetto far
rispettare le leggi è quella che si mette di traverso ed intralcia
il cammino? Lo dirà anche il mio collega rispondendo eventualmente,
ma il motivo penso possa apparire abbastanza chiaro a tutti ed è:
pur di non far i referendum, si cercano tutte le modalità per
bloccare fra l'altro un parere, per farne che cosa? Che valore
giuridico ha tale parere? Cos'è questo parere? È un parere come
tanti, che non è previsto, che non ha alcun peso specifico, perché
non rientra in alcun iter procedurale e non può essere utilizzato
così e mandato come si vuole, perché è un parere senza un contesto
normativo in cui possa inserirsi. Ritengo abbastanza singolare che
il Presidente della Regione, quando intervistato, dica: "tale
parere potrebbe servire perché il Consiglio potrebbe esprimere
dubbi costituzionali". Questa sarebbe una cosa ancora più grave: ma
da quando in qua un Consiglio è chiamato ad esprimere un parere che
intralcia un procedimento normativo che rispetta una legge che il
Consiglio ha votato?
Abbiamo formulato una serie di domande abbastanza tecniche e
aspettiamo la risposta.
Presidente
- La parola al Presidente della Regione,
Caveri.
Caveri (UV)
- Siete sempre così sicuri di voi e invece in
questo caso siete così nervosetti... devo dire che non ne capisco
la ragione. Io non ho paura dei referendum ed è anche abbastanza
divertente tale tentativo di trasformarmi in una specie di "bestia
nera", un vostro compagno di movimento mi ha definito anche
golpista, il che mi sembra esagerato, una persona che vorrebbe
impedire i referendum... e ci torneremo con tutto l'approfondimento
in queste ore. Devo dire che le funzioni prefettizie guardando lo
Statuto non c'entrano un "piffero", qui si tratta di capire
rispondendo alle vostre domande qual è il ruolo, se esiste un ruolo
del Presidente della Regione. La domanda è: da quando la materia
elettorale è di competenza del Presidente della Regione? Quando
frequentavo il Liceo classico questa era una domanda retorica,
ossia una domanda che ha già una risposta in sé. È facile
argomentare, se si vuole alludere all'assenza di qualsivoglia
competenza presidenziale nel dettare la disciplina elettorale, che
vale su tutte la considerazione che il Presidente della Regione non
è titolare dell'esercizio della funzione legislativa. Chi è il
titolare in Valle d'Aosta della funzione legislativa? Tacitiano il
nostro Statuto, articolo 26:
"il Consiglio regionale esercita le
funzioni normative di competenza della Regione"
. Una volta si
sapevano scrivere le leggi molto meglio di oggi, è tacitiano, chi
ha la competenza legislativa? Il Consiglio regionale. La risposta
però non è altrettanto semplice se, come credo, la domanda è
rivolta a conoscere quali siano le competenze di cui il Presidente
della Regione dispone nell'ambito della materia elettorale
latamente intesa. Basta leggere le norme che regolano il
procedimento elettorale e quelle che regolano il procedimento
referendario, anche nel caso in cui questo abbia ad oggetto
iniziative legislative che attengano alla materia elettorale. Nel
primo caso, è sufficiente considerare il potere-dovere del
Presidente della Regione di indire le elezioni, nel secondo il
potere-dovere di decretare l'indizione dei referendum. Si tratta di
adempimenti precisi alla luce dei quali, considerata la rilevanza
dagli stessi assunta nella dinamica complessiva dei procedimenti
considerati, il Presidente della Regione non può considerarsi
organo estraneo alla materia elettorale. Lei ridacchia, io l'ho
ascoltata con muto stupore e adesso non ridacchi, perché lei mi
sgrida sempre che sono maleducato...
La motivazione della deliberazione con cui la Giunta ha affidato
ai 2 professionisti, Professori di diritto pubblico esperti nella
materia elettorale e referendaria - se mai fosse sfuggito a
qualcuno il prof. Guzzetta è anche il Presidente del Comitato
promotore dei referendum sulla legge elettorale nazionale ed è
considerato il massimo esperto di materia referendaria - coincide
ed esaurisce l'oggetto della consulenza richiesta: gli elementi
tecnico-giuridici che si intendono acquisire mediante questo
autorevole parere, reso da soggetti esperti, terzi rispetto alle
vicende e alle questioni politiche, sono volti a chiarire se esista
un problema di compatibilità fra la previsione contenuta
nell'articolo 15 dello Statuto e la disciplina recata dalla legge
regionale n. 19/2003, che almeno esplicitamente non esclude le
materie indicate dall'articolo 15 da quelle che possono formare
oggetto di iniziative legislative oggetto di referendum
propositivo. Da questo punto di vista, anche se ho scritto sul "Le
Peuple valdôtain" che sono stato un fesso a votare quella legge,
ossia quella legge che fu modificata rispetto alla legge
originaria, non si tratta di mettere in discussione l'istituto del
referendum propositivo: si tratta piuttosto di capire se è
corretto, se è statutariamente corretto che la disciplina delle
materie in argomento sia sottratta per il solo fatto
dell'iniziativa al particolare procedimento di approvazione
previsto dall'articolo 15. Come in concreto trattare il problema
delle maggioranze, o la previsione di un altro referendum, quello
confermativo, previsto come eventualità al ricorrere di determinate
condizioni? Come trattare il controllo governativo che in questi
casi mantiene il carattere preventivo? Sono questi i problemi da
esaminare e, se possibile, da risolvere, magari in positivo. Non si
tratta di impedire l'esercizio di diritti o di attentare alla
democrazia, si tratta di comprendere responsabilmente come certe
questioni vadano affrontate e risolte rispettando il dettato
statutario.
Come e in che sede si intende utilizzare il parere? Il parere è
reso dalla Giunta regionale al Presidente della Regione per
valutare con cognizione di causa tutte le problematiche di cui si è
detto. Lo stesso parere sarà illustrato al Consiglio regionale
affinché il Consiglio e i Consiglieri possano valutare gli
approfondimenti giuridici effettuati. Il Consiglio è il titolare
della funzione legislativa ed è il primo soggetto che deve essere
in grado di valutare le conseguenze sotto il profilo del concreto
svolgersi del procedimento, dell'eventuale approvazione di una
legge elettorale diversa da quella di iniziativa popolare e
dell'eventuale coesistenza e compatibilità di 2 procedimenti
distinti: quello previsto dall'articolo 15 dello Statuto e quello
previsto dalla legge regionale n. 19/2003 per l'approvazione di
leggi che regolano la stessa materia.
La Commissione prevista dalla legge regionale: è vero che la
Commissione regionale per i procedimenti referendari e di
iniziativa popolare ha giudicato dell'ammissibilità delle proposte
legislative di iniziativa popolare da sottoporre a referendum
propositivo e il giudizio reso non è messo in discussione, né vuole
e potrebbe esserlo. D'altro canto, è legittimo pensare che,
considerati i parametri di valutazione dell'ammissibilità delle
proposte di iniziativa popolare, parametri che la legge in generale
riferisce a tutte le proposte di legge di iniziativa popolare,
anche qualora non preordinate all'eventualità di sboccare in un
referendum propositivo, il giudizio abbia avuto modo di
concentrarsi sul merito delle proposte e non sul procedimento
mediante il quale tali proposte sono portate all'approvazione.
Sotto questo profilo, sarebbe - e forse sarà - interessante, anche
in relazione alle conclusioni che saranno rassegnate per il tramite
della consulenza richiesta, rappresentare alla Commissione gli
aspetti problematici che possono emergere in relazione alla
distonia che emerge fra il procedimento disciplinato all'articolo
15 e quello disciplinato dalla legge regionale n. 19/2003 quando la
materia oggetto della disciplina sia quella elettorale, come è
accaduto nel caso di specie. Non si tratta quindi né di fare dei
"golpe" - il Corpo forestale mi sembra saldamente nelle mani del
Consigliere Venturella, quindi non credo che parteciperebbe come
avvenne ai tempi di De Lorenzo ad una marcia, non so su dove... su
me stesso... forse lo specchio: "specchio, specchio delle mie
brame..." -, né di demolire un giudizio di ammissibilità, che, a
quanto sembra emergere dal dettato normativo, ad oggi non ha
riguardato il tema oggetto della richiesta di approfondimento del
procedimento mediante il quale la legge di iniziativa popolare
potrebbe essere portata ad approvazione.
Credo, cari colleghi del gruppo "Arcobaleno", che tale questione
debba essere trattata nella normalità della dialettica politica; il
metodo di costruire dei capri espiatori, l'idea che in politica
alla fine tutto debba essere scaricato in una specie di
parafulmine, in cui in una specie di carnevale facciamo una
rappresentazione grottesca del golpista Caveri fatto di cartapesta
e lo prendiamo a calci... Ritengo sia legittimo, visto il ruolo che
ho nel procedimento, di avere le idee chiare, affidate ad un parere
giuridico di personalità che, fino a prova contraria, per quanto
pagate dall'Amministrazione, sono dei professionisti e, in quanto
tali, non prezzolati, ma dei professionisti che approfondiscono i
temi con l'equanimità che deve essere riconosciuta a personalità e
a costituzionalisti di questo rilievo, che si stanno occupando del
referendum nazionale, rispetto al quale poi torneremo nelle
prossime ore, quindi credo si debba, con assoluta serenità e senza
demonizzazione, trattare tale argomento come deve essere trattato,
ossia in una discussione democratica all'interno dell'organo che
deve decidere: il Consiglio Valle.
Presidente
- La parola al Consigliere Venturella.
Venturella (Arc-VA)
- Vorremmo cominciare ad inquadrarlo
dal punto di vista normativo. Vi sono 2 leggi regionali: la n.
19/2003, poi modificata dalla n. 5/2006, che hanno disciplinato il
referendum propositivo previsto dall'articolo 15 dello Statuto con
modificazione statutaria del 2001. Quello che ci chiediamo però è
quanto segue: Signor Presidente, come ha potuto pensare di poter
invadere una materia che, come lei ha affermato, è di stretta
competenza dell'organo legislativo, ovvero del Consiglio regionale?
Forse ci dimentichiamo che in qualche misura diventa anche organo
legislativo il gruppo di 7.000 cittadini che presenta le proposte
di iniziativa popolare una volta che ha ricevuto dalla Commissione
per i procedimenti referendari il giudizio di ammissibilità e dopo
che ha presentato il numero congruo di firme, al pari di un
Consiglio regionale. Noi ci chiediamo come può un Presidente della
Regione, che, per certi versi, dovrebbe in certi campi garantire il
rispetto delle leggi, perché ha delle competenze prefettizie,
pagare con soldi pubblici, al di fuori di ogni sua competenza, un
parere. Perché se - io mi ricordo bene che lei, in risposta al
collega Bortot, nella seduta scorsa del Consiglio, quando il
Consigliere Bortot fece una breve dichiarazione, disse:
"si
ricordi che sono anche Consigliere"
- lo ha fatto come
Consigliere, allora anche tutti noi in quest'aula potremmo chiedere
4.800 euro o quel che è per risolvere i nostri dubbi su una legge e
su un regolamento. Lo ha fatto il Presidente, perché non noi?
Personalmente intendo, con soldi pubblici naturalmente.
Il suo riferimento poi ad essere più pacati, razionali e
ragionevoli... ma allora, Presidente, non faccia delle
dichiarazioni che avevano il sapore quasi di incostituzionalità, di
illegittimità! Lo ha detto in Commissione, lo ha ripetuto in
interviste sui "mass media". Se la sua intenzione era di essere
pacato, lo poteva fare naturalmente non così fuori tempo, anzi
scegliendo il momento adatto, quando il Consiglio doveva
esprimersi. Ci chiediamo: ma a che pro tutta questa pantomima,
perché il parere che lei vorrà produrre ha lo stesso valore del
parere - dal punto di vista del procedimento referendario - del mio
Presidente di condominio, che mi dice che il referendum è
anticostituzionale. Forse era per bloccare il processo
referendario, per non applicare una legge che quasi tutto il
Consiglio ha votato? Vede, Presidente, la legge regionale sul
referendum propositivo non prevede che il procedimento possa essere
sottoposto al giudizio di organo altro. Lei ha detto:
"potremmo
trasmettere questo parere alla Commissione per i procedimenti
referendari"
, ma quella Commissione non ha tale compito, deve
solo esprimersi sull'ammissibilità. Lei sapeva bene ciò che faceva,
soprattutto scegliendo il tempo per farlo, perché così "si butta
negli occhi molta sabbia ", i dubbi nella sua stessa maggioranza e
in questo Consiglio. Perché intraprendere allora questa strada che
noi reputiamo inutile, pericolosa e forse illegittima? Per il
timore, Presidente, che gli elettori si esprimano con un "sì" o con
un "no", per il timore che gli elettori si esprimano in maniera
diversa a ciò che la maggioranza persegue: ecco perché il suo
comportamento in questo contesto per noi è stato gravissimo, una
losca e fuorviante manovra politica per "confondere le acque".
Speriamo che gli elettori almeno esercitino un diritto sacrosanto:
quello di decidere e quindi di andare a votare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK