Consiglio Regionale della Valle d'Aosta - Oggetto del Consiglio n. 654 del 25 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 654 del 25 novembre 1982 - Resoconto
OGGETTO N. 654/VII - INIZIATIVA PER MODIFICAZIONE ALLA
VIGENTE LEGISLAZIONE REGIONALE IN MATERIA URBANISTICA E SUI FONDI
DI ROTAZIONE - (Approvazione di mozione).
PRESIDENTE
: Do lettura della mozione presentata dai
Consiglieri Fosson, Maquignaz, Lanièce, Lustrissy, Martin e
Voyat.
MOZIONE
In sede di applicazione della vigente legislazione
urbanistica si sono riscontrate incongruenze e difficoltà
meritevoli di attenzione.
In tal senso, si rilevano a riguardo della legge regionale n.
14 del 15 giugno 1978 e modificazioni successive:
- il divieto di interventi di ristrutturazione edilizia sui
fabbricati compresi negli agglomerati di interesse storico,
artistico e di particolare pregio ambientale quando non diretti a
migliorare la funzionalità di infrastrutture pubbliche, divieto che
pone remore non indifferenti al recupero abitativo del nostro
ingente patrimonio edilizio esistente con conseguente ulteriore
consumo territoriale;
- il divieto di concessione edilizia ai proprietari non
imprenditori agricoli a titolo principale per la costruzione o
l'ampliamento di fabbricati rurali ad uso aziendale e dei connessi
fabbricati residenziali, divieto che, nella nostra realtà
socioeconomica, può impedire la formazione o la razionalizzazione e
l'ammodernamento di talune aziende agricole, specie se condotte in
affitto.
Si rilevano ancora, a riguardo dell'applicazione della legge
sui fondi di rotazione, difficoltà di interpretazione al momento
dell'erogazione dei finanziamenti.
Quanto sopra premesso, il Consiglio regionale
DELIBERA
di dare mandato alla Giunta, in collaborazione con le
Commissioni competenti, di studiare e proporre al Consiglio stesso
entro la fine del corrente anno adeguate modificazioni alla
legislazione urbanistica e sui fondi di rotazione in vigore per
ovviare alle segnalate incongruenze e difficoltà.
PRESIDENTE:
Illustra la mozione il Con­sigliere
Maquignaz; ne ha facoltà.
MAQUIGNAZ - (D.P.):
Abbiamo presentato questa mozione per
invitare la Giunta, in collaborazione con le Commissioni
competenti, ad apportare alcune modifiche alla legge urbanistica e
alla legge che riguarda i fondi di rotazione; cercherò, brevemente,
di illustrare meglio quanto contenuto nelle premesse della mozione
e quali possono essere i suggerimenti.
Innanzitutto si tratterebbe di modificare l'art. 2 della legge
n. 14 del 1968, prevedendo nello stesso articolo la possibilità di
ristrutturazione dei fabbricati che sono compresi negli agglomerati
di interesse storico.
Innanzitutto si tratterebbe di modificare l'art. 2 della legge
n. 14 del 1968, prevedendo nello stesso articolo la possibilità di
ristrutturazione dei fabbricati che sono compresi negli agglomerati
di interesse storico.
Infatti, la legge, all'art. 2, attualmente prevede soltanto la
possibilità di manutenzione, di restauro e risanamento
conservativo. Noi saremmo dell'idea di prevedere sempre in questo
art. 2, per i Comuni provvisti di piano regolatore, anche la
possibilità di ristrutturazione. Questo perché esistono pochissime
differenze sul piano dell'interpretazione tra il risanamento
conservativo e la ristrutturazione, per cui, in molti casi, diventa
veramente difficile stabilire se si tratta di risanamento
conservativo, oppure di ristrutturazione.
La stessa cosa dicasi per la legge sui fondi di rotazione che,
sempre all'art. 2, prevede soltanto la possibilità del restauro e
del risanamento conservativo.
Anche in questi casi esistono difficoltà di interpretazione.
Esiste poi il problema della demolizione parziale dei muri
perimetrali che sovente solleva delle polemiche.
Noi saremmo dell'idea che si debba trovare una soluzione
affinché i muri perimetrali, quando sono vecchi e pericolanti,
possano essere ricostruiti a condizione, evidentemente, che nella
ricostruzione si mantengano inalterate le caratteristiche
tipologiche e architettoniche del villaggio, o della parte di esso
o della singola casa che deve essere risanata o ricostruita.
La seconda parte della mozione riguarda invece l'art. 5 della
legge che si ritiene dovrebbe essere modificato per dare la
possibilità a tutti coloro che intendono farlo, di costruire o
ampliare i fabbricati residenziali delle aziende agricole.
Infatti l'art. 5 dice che la concessione edilizia può essere
assentita esclusivamente a favore di imprenditori agricoli a titolo
principale. Cosa succede allora? Che nella maggior parte dei casi,
l'attività agricola in Valle d'Aosta è svolta a part-time, per cui,
coloro che devono operare la ricostruzione o l'ampliamento della
casa residenziale, non lo possono fare perché non hanno la
qualifica di imprenditori agricoli, in quanto, magari, lavorano
alla Cogne o hanno altre attività.
Quindi, anche in questo caso, bisognerebbe studiare una modifica
per evitare questo inconveniente.
A parte queste considerazioni, noi abbiamo presentato questa
mozione perché volevamo sollevare il problema e fare una
raccomandazione alla Giunta regionale perché trovi una soluzione e
dia, eventualmente, la possibilità (ad esempio in occasione della
presentazione del testo unico sulla legge urbanistica) di fare una
discussione approfondita su questi argomenti in modo che tutti
possano avere la possibilità di esprimere la loro idea e quindi di
dare il loro contributo per una soluzione ai problemi sollevati con
questa mozione.
PRESIDENTE:
E' aperta la discussione. La parola al
Presidente della Giunta; ne ha facoltà.
ANDRIONE - (U.V.):
Per semplificare il dibattito, senza
prendere posizione ora sui problemi specifici sollevati dal
Consigliere Maquignaz e in particolare sul restauro - che già in
questa aula nella precedente legislatura ha provocato lunghe
discussioni, e, che in applicazione adesso, qualche volta, provoca
delle speculazioni non approvabili - e senza prendere posizione
sulla questione specifica sollevata in materia di agricoltura
perché è vero che ci sono alcuni casi specifici da considerare, ma
occorre soprattutto non favorire la speculazione, noi saremmo
favorevoli ad accogliere la mozione, però in questi termini
rigorosi; cioè noi oggi non prendiamo posizione su quanto è stato
detto. Per quanto mi riguarda, io sono più severo del Consigliere
Maquignaz, però entro la fine dell'anno dobbiamo depositare il
testo unico delle varie legislazioni urbanistiche, comprendente
anche importanti aggiunte, come l'obbligatorietà dei piani
pluriennali per certi Comuni e gli standard di fabbricazione; in
quella sede, in Commissione, siamo disponibili per confrontare le
differenti idee e con le dovute cautele e garanzie prevedere, se è
possibile, alcune eccezioni ad una legislazione che deve essere
rigorosa, che deve essere una legislazione di difesa di certi
valori, di certi patrimoni che una volta distrutti o solo
intaccati, non sono più recuperabili.
Questo è il punto fondamentale da discutere e sul quale chiedo
chiarimenti e mi riservo di presentare, di intesa con l'Assessore e
con gli uffici competenti, specifici esempi e casi concreti che
dimostrano, purtroppo, che anche leggi più rigorose possono essere
aggirate.
PRESIDENTE:
La parola al Consigliere Nebbia; ne ha
facoltà.
NEBBIA - (P.S.I.):
Per dire che noi siamo favorevoli alla
mozione con le precisazioni testè espresse dal Presidente, perché
in effetti, la mozione, come era stata stilata, non ci trovava
concordi. Questo lo avevamo già anticipato ai proponenti, perché,
pur essendo stata più volte sollecitata e discussa, manca oggi una
legislazione urbanistica organica che tenga conto dell'attuale
situazione storica e dei difetti riscontrati nella legislazione
vigente, e poi perché le richieste fatte dalla mozione sono molto
marginali e riferite ad una legislazione che per principio aveva,
ed ha ancora, un contenuto costrittivo nei confronti dei Comuni
perché questi adeguino la loro regolamentazione urbanistica alle
norme di legge vigenti.
Quindi noi siamo favorevoli con le specifiche precisazioni
proposte dal Presidente della Giunta e ci auguriamo che il nuovo
testo di legge venga proposto all'esame del Consiglio il più presto
possibile.
PRESIDENTE:
Se non ci sono altri che chiedono la parola,
metto in approvazione l'oggetto n. 32.
ESITO DELLA VOTAZIONE
Presenti, votanti e favorevoli: 20
Il Consiglio approva all'unanimità
PRESIDENTE:
Rinnovando ancora l'invito, soprattutto agli
Assessori di essere presenti e reperibili oggi pomeriggio, ricordo
che alle ore 15.30 si riunirà la Commissione Affari Generali e
Finanze.
La seduta è tolta.
L'adunanza termina alle ore 12,17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK