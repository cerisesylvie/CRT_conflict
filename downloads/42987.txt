Consiglio Regionale della Valle d'Aosta - Oggetto del Consiglio n. 455 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 455 del 25 marzo 2021 - Resoconto
OGGETTO N. 455/XVI - Interpellanza: "Intendimenti in merito
allo stanziamento dei fondi necessari per il completamento del
primo lotto dei lavori di realizzazione della nuova sede
dell'Università della Valle d'Aosta".
Bertin (Presidente) -
Punto n. 47 dell'ordine del giorno.
Per l'illustrazione, ha chiesto la parola il consigliere
Aggravi.
Aggravi (LEGA VDA) -
Con questa interpellanza vogliamo
riportare l'attenzione sul futuro del cantiere relativo alla
realizzazione della nuova sede universitaria. Ovviamente gran parte
dei dati che citiamo all'interno della premessa sono anche frutto
dell'attenzione che tempo addietro l'Assessore all'istruzione diede
al futuro di questo importante sito, che non è soltanto importante
per il futuro del nostro ateneo ma soprattutto anche per il futuro
della città di Aosta, perché è un'area molto importante, come
spesso è stato già occasione di dirlo, di cerniera se vogliamo
anche, tra il centro storico e appunto il quartiere Cogne, Corso
Battaglione, e soprattutto è anche importante perché, come citiamo
in premessa, l'opera era quantificata, aveva un costo complessivo
di più di 46 milioni di euro, ad oggi risulterebbero spesi, ma
sicuramente l'Assessore sarà molto più preciso, circa 33 milioni di
cui il 10 percento in più del preventivato, il progetto è stato più
volte rivisto ed è soggetto a varianti progettuali e poi è notizia,
guarda caso, di oggi che si prevede appunto di definire in 3
milioni l'accordo bonario che la Regione sta definendo con
l'impresa costruttrice.
L'interpellanza quindi vuole capire quale sia l'attuale stato
del cantiere, delle procedure amministrative volte allo sblocco
dell'
impasse
sedimentatasi nel tempo, nonché a quanto
ammontino le risorse ancora necessarie per poter finanziare
completamente l'opera perché sappiamo quello che è stato speso,
sappiamo quanto era preventivato, ma se vogliamo terminare un'opera
importante, dobbiamo capire a quanto ammontano queste risorse.
Le chiederei gentilmente di considerare nelle cifre, se è
possibile, anche quelle non direttamente legate alla realizzazione
della struttura ma a questioni collaterali come quella che ho
citato, ovvero i 3 milioni nei ritardi.
"Se sia intenzione dell'attuale Governo regionale stanziare
adeguati fondi ai fini del completamento del primo lotto e di come
si intenda procedere al fine del completamento dell'intera opera",
perché, per chi ha seguito un po' la storia di questa realtà, i
continui cambiamenti progettuali hanno un po' minato, minano un po'
l'utilizzabilità delle strutture ai fini appunto delle necessità
dell'Ateneo. Tra l'altro, ricordiamo, era già stato anche occasione
di discussione in quest'aula, il fatto di andare a identificare dei
locali ulteriori, ovvero quelli dell'ex Agenzia delle entrate per
piazzare temporaneamente uffici amministrativi, che poi dovrebbero
essere nuovamente ricollocati in futuro all'interno del nuovo sito
universitario, e soprattutto se il termine del primo lotto consente
- e quindi questa è l'informazione che stavo introducendo - di
poter soddisfare le necessità dell'Università della Valle d'Aosta
in termini di spazi e strutture per il proseguimento dell'attività
didattica.
Se l'obiettivo progettuale era quello di ricomprendere in un
unico sito tutto l'Ateneo, bisognerebbe comprendere se oggi questa
strada è perseguibile ai fini di quello che è rimasto del progetto
iniziale, che sappiamo ha delle particolarità e delle difficoltà di
natura non soltanto legate al cantiere, ma proprio anche
progettuali che incorrono in più di un'approvazione o valutazione
delle varie varianti che necessitano di un non facile colloquio tra
l'ente Giunta o, meglio, le strutture, quindi poi chi si occupa del
cantiere.
Questo tema ovviamente si ripete da molto tempo, però è
necessario, a nostro giudizio, prima o poi definire un punto finale
per capire effettivamente quello che potrà essere il futuro di
questo sito, e mi collego in particolare all'ultima domanda perché
nel caso in cui la realizzazione dei progetti o, meglio,
dell'ultima versione progettuale che abbiamo non dovesse soddisfare
in pieno le necessità didattiche dell'Università e direi anche la
parte amministrativa, avremmo un problema perché l'obiettivo vero
di ricondurre tutto l'Ateneo in un unico sito ovviamente verrebbe
meno.
Dall'altro lato anche la destinazione poi all'interno della
città di Aosta dovrebbe essere in parte riconsiderata, perché
sappiamo che la non realizzazione della gemella della Zerboglio, se
non erro, ovviamente fa sì che ci sia uno spazio aperto che ha una
ridefinizione che dovrebbe essere considerata a integrazione
all'interno di quell'area cittadina.
Presidente -
Per la risposta, ha chiesto la parola
l'assessore Marzi.
Marzi (AV-SA) -
Collega, la ringrazio per l'opportunità
di illustrare la reale situazione di un'opera di primaria
importanza per la nostra Regione quale la realizzazione della nuova
sede universitaria che non sta vivendo una situazione di blocco. In
italiano e, tra l'altro, per le persone che usano la parola per
svolgere il proprio mestiere/lavoro, nel nostro caso mestiere, i
termini hanno un significato importante, un conto sono i ritardi,
un conto è il concetto di blocco.
La società SIV sta approfondendo con la direzione lavori le
modalità realizzative di alcune lavorazioni di dettaglio su opere
di finitura che incidono economicamente meno dell'1percento
dell'importo contrattuale e questi approfondimenti comporteranno
temporanei
split
dell'esecuzione delle lavorazioni stesse,
quindi diversificazioni di lavori all'interno del primo lotto, che,
tra l'altro, in economia permetteranno di arrivare a conclusione
del lotto stesso, quindi quello che si paventa come un blocco in
realtà è semplicemente la definizione di alcuni cambi di lavori sul
primo lotto che dovrebbero, tra l'altro, permettere delle
economie.
L'impresa ha iscritto fin dall'inizio dei lavori richieste e
riserve sugli stati di avanzamento dei lavori che fino al
sedicesimo SAL (Stato di Avanzamento Lavori) di fine marzo 2020,
sono state in particolare 22 per un importo di circa 17 milioni di
euro, come, tra l'altro, richiamato dall'articolo di questa mattina
e, per correttezza istituzionale nei suoi confronti, le dico che se
non fossero state scritte sul giornale queste cifre, per cui
ringrazio la tempestività di chi ha voluto che ciò accadesse, io
questi dati non avrei potuto darli e quindi, di conseguenza, sono
ancora più lieto di poterli dare visto che sono stati resi pubblici
per altra mano.
Sulla base della previsione di legge, è stata costituita a
settembre 2021 un'apposita Commissione di accordo bonario composta
da tre Commissari con il compito di formulare una proposta di
accordo. In data 18 dicembre del 2020 è stata trasmessa la proposta
di accordo bonario redatta dalla Commissione stessa, tale proposta
ammonta a 3 milioni di euro a fronte di un totale richiesto
superiore appunto a 17 milioni di euro. La SIV in data 8 marzo 2021
ha chiesto alla Commissione di avere approfondimenti in merito alla
quantificazione di alcuni riconoscimenti e siamo in attesa della
risposta. L'appaltatore, sui successivi stati di avanzamento
lavoro, può iscrivere ulteriori e nuove riserve e, tra l'altro,
così ha già fatto sul SAL 18 e sul SAL 19. Queste nuove riserve
saranno oggetto di nuove valutazioni e dovrà essere costituita una
nuova Commissione per la loro valutazione a fine lavori. Cito
alcuni dati del triennio 2018-2020 che evidenziano come il numero
dei SAL e gli importi per le annualità siano stati costanti, per
cui non entro nel merito sul ritmo di questi SAL visto che non ero
presente in loco, ma sul fatto che siano cadenzati per suffragare
il concetto e la differenza tra blocco e stato di avanzamento
lavori. Il 28 aprile del 2018 undicesimo SAL 1.689.000 euro, il 31
luglio 2018 dodicesimo SAL 1.635.000 euro, il 17 dicembre del 2018
tredicesimo SAL 1.399.000 euro, per cui tre SAL nel 2018; 30 aprile
del 2019 quattordicesimo SAL 1.534.000 euro, 25 ottobre 2019
1.531.000 euro, 2019 due SAL; 20 marzo 2020 sedicesimo SAL 945.000
euro, 17 luglio 2020 diciassettesimo SAL 1.145.000 euro, 22
dicembre 2020 diciottesimo SAL 1.139.000 euro;10 marzo 2021
diciannovesimo SAL 1.524.000 euro. Per cui largo circa la cadenza
dei SAL e gli importi di riferimento si è mantenuto più o meno
costante solo nell'ultimo triennio. Ovviamente, visto il tempo di
riferimento, non ho preso ad esempio tutti i SAL precedenti.
Il cantiere relativo al primo lotto è stato appaltato
nell'ottobre 2013 per un importo ammontante a euro 30.628.000,
l'importo a base d'asta ammontava a 33.124.000 euro, elevato quindi
a euro 33.857.000 a seguito di sette perizie di variante. A
dicembre 2020 sono stati realizzati diciotto stati di avanzamento
dei lavori per un ammontare complessivo di euro 26.254.000, pari a
circa il 78 percento del totale degli stessi a dimostrazione che i
lavori procedono. È già stato predisposto un nuovo stato di
avanzamento dei lavori, quello che ho citato poc'anzi del 10 di
marzo il diciannovesimo, di poco superiore a un milione e mezzo,
che porterà la percentuale realizzata a circa l'82 percento.
Ovviamente gli effetti dell'emergenza hanno determinato maggiori
procedure.
Nell'anno 2020 la società di scopo SIV ha chiesto alla struttura
regionale competente di poter disporre di ulteriori risorse per
terminare il primo lotto. Tali risorse, si parla di un importo di
1.510.000 euro, servono per far fronte a: richieste derivanti da
adempimenti della sicurezza legati al Covid 2019 e adeguamenti
normativi stimabili in euro 510.000, modifiche progettuali per la
messa in sicurezza della Caserma Beltricco e Giordana con
sistemazione dell'area di pertinenza stimabili in 1 milione.
Vengo alla risposta 2: abbiamo inserito nel DEFR le risorse
finanziarie a ultimare il primo lotto e a usufruire dell'intera
area in completa sicurezza. Per la realizzazione del polo
universitario, risulterebbe particolarmente rilevante procedere con
la ristrutturazione delle palazzine Beltricco e Giordana
localizzando nell'area del polo universitario tutti gli uffici
amministrativi dell'UniVdA e la biblioteca universitaria. Per
l'intervento di recupero delle suddette palazzine di cui è già
disponibile la progettazione definitiva, si ipotizza una spesa di
circa 30 milioni di euro.
Veniamo alla risposta alla domanda 3: con la conclusione dei
lavori relativi al primo lotto saranno resi disponibili aule e
laboratori per lo svolgimento delle attività didattiche. Del
comitato di pilotaggio che ha il compito di sovrintendere allo
sviluppo coordinamento e controllo del progetto fa parte il
Direttore generale dell'UniVdA, oltre alle strutture regionali
coinvolte e al rappresentante ovviamente del Comune di Aosta.
L'UniVdA è pertanto parte attiva nell'organizzazione degli spazi e
delle strutture necessarie all'attività didattica ed è direttamente
coinvolta nella società di scopo anche per la definizione degli
arredi utili agli spazi didattici.
Indipendentemente dal giusto dibattito che ci deve essere in
quest'aula da un punto di vista politico tra soggetto politico
proponente e soggetto politico di controllo, per l'esterno, secondo
me, è fondamentale, anche rispetto alla modalità comunicativa che
si sta avendo rispetto all'Università, mantenere l'assoluta calma
rispetto alla tematica, i lavori stanno procedendo e abbiamo
chiaramente chiesto a tutte le parti coinvolte dal consorzio che si
è aggiudicato la gara, alla direzione lavori e alla società di
scopo: 1) di continuare nella maniera più veloce possibile per fare
in modo che il primo lotto si concluda; 2) di farlo in assoluta
economia.
Rispetto poi alle tematiche che riguardano i passaggi
patrimoniali tra le caserme e la struttura universitaria, insieme
al Comune di Aosta siamo anche impegnati per arrivare nel minor
tempo possibile al passaggio, nella maniera, tra l'altro, più
efficace possibile nei prossimi mesi, anche del parcheggio situato
nella zona nord del cantiere, perché ricordiamo che oggi l'ex Testa
Fochi continua a essere un cantiere e a tutti gli effetti si stanno
definendo i passaggi patrimoniali tra l'ex caserma e quello che è
il luogo nel quale dovrebbe arrivare l'Università.
Concordo con lei riguardo alla tematica che richiama rispetto al
fatto che, nel momento in cui viene definito il primo lotto e
quindi poi anche la definizione delle due caserme per fare in modo
che la piazza antistante possa da subito essere utilizzata, andrà
fatto un ragionamento anche sulla parte gemella di quanto è stato
costruito fino ad ora.
Aggiungo un pezzo di piena liceità personale che è legata a che
cosa? Al fatto che, secondo me, l'analisi, da un punto di vista
urbanistico, non va fatta rispetto soltanto a quella zona, ma
rispetto a tutta una serie di opere che si stanno andando a
concludere nell'area della città, perché stiamo parlando di un'area
della città nella quale si vanno a incastrare i due grattacieli, il
fatto che la caserma stia terminando, alcuni spazi di riferimento
da un punto di vista sociale che si stanno completando, oltre
naturalmente al piano di sviluppo che l'ARER sta postando in essere
sul quartiere Cogne, che, di fatto, affaccia e andrà ad affacciare
sulla caserma. Sicuramente pertanto in comunità con il capoluogo
regionale andranno fatte delle analisi da un punto di vista
urbanistico naturalmente non soltanto rispetto all'Università ma
anche rispetto al tessuto strutturale del capoluogo in quella
zona.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Sulla parte di urbanistica la
rimando al collega Distort, che è molto più ferrato del
sottoscritto, quindi io non mi addentro in disquisizioni.
Vede, Assessore, lei ama molto la semantica, e questo l'abbiamo
capito, e la differenziazione tra i ritardi e il blocco penso che
sia abbastanza chiara, infatti nell'interpellanza si parla dello
sblocco della situazione di
impasse
, c'è una situazione di
impasse
che dura da tempo e quindi la ringrazio anche per la
declinazione delle cifre e soprattutto per comprendere quello che
sarà.
Sarà anche curioso sulle risorse capire appunto il futuro di
queste risorse perché lei mi dice: "le risorse sono inserite nel
DEFR". Quando poi ci farà vedere la clausola finanziaria del DEFR,
capiremo se ci sono le risorse... è una battuta, nel senso che
vedremo se poi nell'assestamento in bilancio ci saranno le risorse,
perché nel DEFR di risorse ne sono state inserite tantissime ma
sappiamo che il DEFR fa, come direbbero gli Anglosassoni,
storytelling
ma non fa
money
, quindi ne discutiamo ma
non ci sono poi le risorse. Vedremo poi in bilancio e in
assestamento se le risorse ci sono, perché un conto è dire vogliamo
metterle, un conto poi effettivamente è metterle. Su quello quindi,
per citare il collega Baccega, non vi aspetteremo al varco del DEFR
ma vi aspetteremo al varco della norma finanziaria.
Io quindi spero vivamente anche che si faccia una valutazione
complessiva anche di quella parte che per ragioni di tempo
sicuramente lei non è riuscito a rappresentare, ma avremo tempo di
discutere riguardante poi anche l'utilizzo temporaneo degli uffici
dell'ex Agenzia delle entrate, perché ci sembra, rispetto
all'utilizzabilità attuale, un dispendio di risorse e di tempi
rispetto alla situazione ma, ripeto, avremo tempo per
discuterne.
Riguardo poi invece al futuro, voglio però sottolineare
l'importanza di una considerazione complessiva di quello che si
andrà a realizzare, giustamente lei parlava della gemella della
Zerboglio proprio per capire in termini anche di sviluppo futuro
dell'Università se gli spazi dedicati sono completi.
Sulle risorse ovviamente vedremo anche come andranno le
trattative bonarie con chi sta realizzando l'opera per sperare
quanto prima che queste situazioni di
impasse
, quindi non
parlo di blocco, possano vanificare gli sforzi fatti fino
adesso.
Concludo con una battuta visto che lei è seduto vicino al
collega Barmasse: anche il cantiere dell'Ospedale tecnicamente non
è bloccato, però l'Ospedale nuovo noi oggi non l'abbiamo ancora
visto.
Presidente -
Sono le ore 13:00, pertanto possiamo
chiudere i lavori mattutini del Consiglio e ci aggiorniamo alle ore
15:00. Riprenderemo con l'interpellanza iscritta al punto n. 42
dell'ordine del giorno.
---
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK