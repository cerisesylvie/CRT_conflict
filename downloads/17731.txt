Consiglio Regionale della Valle d'Aosta - Oggetto del Consiglio n. 900 del 20 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 900 del 20 ottobre 1999 - Resoconto
OGGETTO N. 900/XI Notizie in merito allo smaltimento e
all'utilizzo dei fanghi di depurazione. (Interrogazione)
Interrogazione Appreso
che secondo una relazione presentata alla recente "conferenza
nazionale sulla tutela delle acque" la Valle d’Aosta
rientra tra quelle regioni italiane che non riciclano né utilizzano
i fanghi di depurazione;
i sottoscritti Consiglieri regionali
Interrogano
l’Assessore regionale competente per sapere:
1) quali ragioni impediscono alla nostra Regione di impiegare i
fanghi di depurazione secondo gli standard previsti dalle normative
vigenti in materia;
2) quali enti provvedono, ad oggi, allo smaltimento dei fanghi,
secondo quali modalità e/o luoghi di stoccaggio;
3) se corrisponde al vero la notizia che tali fanghi trovino
spesso la "loro ultima dimora sotto terra".
F.to: Tibaldi - Frassy - Lattanzi
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
La gestione dei fanghi degli impianti di
depurazione è disciplinata dal decreto legislativo 27 gennaio 1992,
n. 99, dal decreto legislativo 5 febbraio 1997, n. 22, conosciuto
come decreto "Ronchi", e dal decreto ministeriale 5 febbraio 1998
concernente l'individuazione dei rifiuti non pericolosi sottoposti
a procedure semplificate di recupero, norme che individuano le
modalità tecnico-amministrative per il riutilizzo di tali
rifiuti.
Il recupero di tali rifiuti, che deve avvenire previo
trattamento e nel rispetto in particolare di quanto stabilito dal
punto 16 dell'allegato 1 del citato decreto ministeriale 5 febbraio
1998, può essere riferito all'uso agronomico solo se conforme alle
condizioni di utilizzo fissate dall'articolo 3 del decreto
legislativo del 1992 o per recuperi ambientali.
Attualmente il quantitativo annuo di fanghi prodotti dagli
impianti di depurazione delle acque reflue in funzione è di circa
6.450 tonnellate annue in rapporto alle 10.000 calcolate 7-8 anni
fa.
Ciò premesso si precisa che, ai sensi delle disposizioni su
indicate, l'utilizzo dei fanghi di depurazione in agricoltura e/o
per recuperi ambientali può avvenire previo trattamento che
consenta il raggiungimento dei livelli quantitativi stabiliti da
dette norme previa verifica della compatibilità qualitativa dei
fanghi con i processi di compostaggio individuati.
Il trattamento previsto dal decreto ministeriale del 1998 è il
compostaggio con l'utilizzo contestuale di altri materiali o
rifiuti organici quali i rifiuti verdi, ad esempio: i rifiuti da
sfalcio, da potatura, da manutenzione di aree forestali, eccetera,
oppure i rifiuti provenienti da utenze selezionate, rifiuti
organici da mense aziendale e scolastiche ed altro.
Ho voluto fare questa premessa normativa, che parte dal 1992 e
arriva al decreto "Ronchi" del 1997 e al decreto ministeriale del
1998, per spiegare che questa parte dell'applicazione di recupero
ambientale ha avuto un processo di evoluzione lento, ma soprattutto
difforme nel tempo perché se si fosse data applicazione al primo
decreto legislativo del 1992, ci troveremmo oggi con impianti non
più a norma e addirittura da rifare. Questo è importante per capire
qual è stato l'atteggiamento dell'Amministrazione regionale in
questa materia.
Infatti la Regione aveva già previsto nel proprio piano
regionale di smaltimento di rifiuti solidi, approvato nel 1989, la
realizzazione di un impianto di compostaggio, addirittura in un
periodo antecedente al decreto legislativo del 1992, in virtù del
quale erano state avviate le procedure di progettazione e di
approvazione dell'intervento. Il progetto dell'impianto,
regolarmente approvato dalla Giunta regionale con delibera del 23
marzo 1990, ai sensi e per gli effetti di cui all'articolo 3 bis
della legge n. 441/87, norma questa che prevedeva l'approvazione
sulla base delle risultanze della conferenza dei servizi e che
consentiva la realizzazione delle opere oggetto del progetto con
una formula amministrativa semplificata, ora sostituita
dall'articolo 27 del decreto legislativo n. 22/97, prevedeva
altresì il trattamento e il recupero di tutti i fanghi prodotti
dagli impianti di depurazione delle acque reflue civili, previsti
come dicevo in circa 10.000 tonnellate annuali, attraverso il
compostaggio con i residui ligneo-cellulosi provenienti dalle
attività forestali. Questa era l'impostazione dell'epoca.
Per la realizzazione di tale impianto era stato fra l'altro
richiesto un finanziamento al Ministero dell'ambiente nell'ambito
dei fondi stanziati dal piano triennale per l'ambiente 1991-1993
che se non sbaglio, erano di 2 miliardi, fondi che non sono mai
stati formalmente assegnati alla Regione Valle d'Aosta. La
realizzazione di tale impianto è stata bloccata principalmente
dall'incertezza normativa che, dal novembre 1993 fino all'entrata
in vigore del decreto "Ronchi", ha visto disciplinare il recupero
dei rifiuti con una serie di decreti legge che modificano anche
sostanzialmente ogni 60 giorni le disposizioni sia tecniche che
amministrative per l'avvio di tale attività. È una miriade di
decreti legge che fanno spavento e che sono molte volte l'uno
contraddittorio rispetto all'altro.
L'entrata in vigore del decreto "Ronchi" ha comportato poi una
revisione degli obiettivi di gestione dei rifiuti considerata tra
l'altro l'indicazione riportata all'articolo 6, comma 1, lettera f)
del decreto, che stabilisce la possibilità di procedere anche ad
una raccolta differenziata del rifiuto organico finalizzata al
recupero. Questa è la novità del decreto "Ronchi".
A seguito di tale disposizione è stata inserita, tra gli
obiettivi di revisione del piano regionale di gestione dei rifiuti,
la possibilità di organizzare una raccolta domiciliare della
frazione organica presso utenti selezionati, quali i mercati, le
mense scolastiche e aziendali, i negozi di ortofrutta, eccetera, e
l'avvio della stessa al compostaggio ai fini del recupero.
A tal fine vi è pertanto la necessità di procedere
all'adeguamento progettuale dell'impianto approvato a suo tempo al
fine di renderlo compatibile con le nuove necessità di avviare al
compostaggio non solo i fanghi degli impianti di depurazione delle
acque reflue e i rifiuti dell'attività silvopastorale, su cui fra
l'altro con legge regionale abbiamo dato un indirizzo specifico,
che riguarda appunto l'utilizzo di quanto è rifiuto dell'attività
silvopastorale per riscaldamento e quant'altro, finalmente questa
legge sta cominciando a dare dei risultati, ma anche dei rifiuti di
natura organica derivanti dalle utenze selezionate, adeguamento che
sarà predisposto non appena approvato il piano regionale di
gestione dei rifiuti in corso di aggiornamento.
Questa è una pratica che sta seguendo l'Assessorato del
Territorio, Ambiente e Opere Pubbliche per rivedere il progetto e
adeguarlo a questa nuova impostazione. Per quanto riguarda il piano
regionale dei rifiuti contiamo di presentare un primo documento
entro i primi mesi del prossimo anno in modo da poterlo discutere
nelle sedi competenti.
Per rispondere alla seconda e alla terza domanda
dell'interrogazione, attualmente i fanghi prodotti da tutti gli
impianti di depurazione delle acque reflue civili funzionanti nella
regione, vengono conferiti a cura dei soggetti gestori che sono i
comuni, i consorzi dei comuni, a volte direttamente a volte
attraverso ditte specializzate, presso il Centro regionale di
smaltimento rifiuti solidi e assimilati di Brissogne e vengono
avviati direttamente allo smaltimento delle discariche dal centro
stesso. Un procedimento questo che avviene in moltissimi altri
centri sul territorio italiano se escludiamo le realtà dove
addirittura non vengono portati in discarica, ma vengono
direttamente utilizzati per fini agrosilvopastorali, questo in
contrasto con il decreto "Ronchi". Ci risulta che ci siano molte di
queste realtà che sfuggono anche alle statistiche ufficiali perché
i fanghi dai centri di depurazione vengono direttamente dirottati
sui campi con grave pericolo perché sappiamo bene qual è il loro
contenuto di sostanze inquinanti.
Dicevo che questo procedimento avviene in moltissimi altri
centri considerato che il mercato del "compost" ha un andamento
altalenante essendo dominato dalle grandi industrie del settore che
ne determinano il prezzo di acquisto accettando solo un prodotto di
alta qualità e non proveniente pertanto dai fanghi da depurazione
come sarebbe il caso della Valle d'Aosta.
In conclusione, anche se l'impianto di compostaggio fosse già
oggi in funzione, si avrebbe un "compost" - se così si può definire
- di serie B ed utilizzabile solo per strade interpoderali, piste
di sci, recupero ambientale in generale.
Questa è l'impostazione che stiamo dando in applicazione della
normativa regionale da un lato, leggasi la legge che ho citato
prima, della normativa statale dall'altro, e anche in funzione di
una scelta di tipo politico-strategico perché, dopo un'indagine di
mercato anche se molto approssimativa che è stata fatta, risulta
che la produzione di un "compost" di qualità ai fini ad esempio
florovivaistici o quant'altro non avrebbe un mercato sufficiente
per contenere il costo di trasformazione e produzione del "compost"
stesso.
Per cui ci si sta orientando, rispetto all'impostazione del 1989
di un grosso impianto di compostaggio che raccolga tutti i reflui e
tutte le produzioni, verso la realizzazione di un impianto di
compostaggio di piccole dimensioni che dia delle risposte in
termini positivi per quanto riguarda la nostra realtà anche perché
c'è un forte indirizzo politico affinché vengano prodotti i
"compost" cosiddetti "domestici" per evitare che tutto confluisca
con le spese conseguenti anche in termini d'inquinamento ambientale
presso il Centro di Brissogne.
Presidente
La parola al Consigliere Tibaldi.
Tibaldi (FI)
Mi pare di capire che non ci sia stata
nessuna risposta all'ultimo quesito. Non so se l'Assessore vuole un
supplemento di tempo per poter rispondere. L'ultimo quesito era
importante in quanto vorremmo sapere se corrisponde al vero la
notizia che tali fanghi trovino spesso la loro ultima dimora
sottoterra?
(interruzione dell'Assessore Vicquéry, fuori
microfono)
? in questo momento è vero? Conferma?
La risposta è complessa e articolata perché l'argomento è
complesso e articolato e con l'Assessore concordo sul fatto che
l'aspetto giuridico normativo sia mostruoso, in quanto c'è stata
una proliferazione di leggi, di decreti, di direttive comunitarie
che hanno reso la materia alquanto intricata.
Tuttavia mi pare di capire dalla risposta dell'Assessore che
quest'evoluzione giuridica, spesso contraddittoria, sia, secondo le
sue parole, la causa prima che impedisce alla nostra Regione
d'impiegare i fanghi di depurazione secondo gli standard previsti
dalle normative vigenti in materia. Mi sembra che questo sia il
senso della risposta alla nostra prima domanda e quindi è una
risposta che conferma le preoccupazioni che abbiamo sintetizzato
nella premessa dell'interrogazione e che riprendo. La Valle
d'Aosta, secondo una recente statistica che è stata pubblicata a
cura della Federgasacqua, rientra fra le 11 regioni italiane che
non pensano di riciclare e riutilizzare i fanghi. Purtroppo la
nostra Regione vanta questo primato, piuttosto triste sotto il
profilo ambientale perché, come ha detto anche l'Assessore, questi
residui della depurazione sono nocivi e inquinanti. Sta di fatto
che vi sono altre regioni come la Puglia, dove si riesce
addirittura ad utilizzare, sempre secondo questa statistica che è
stata divulgata in una recente conferenza nazionale sulla tutela
delle acque, il 100 percento dei fanghi nel settore agricolo.
La risposta dell'Assessore, indirizzando delle presunte
responsabilità nei confronti della normativa di settore, conferma
però il deficit della nostra Regione nella depurazione e nel
trattamento dei fanghi. Non ho sentito quindi una smentita
esplicita a questi dati e la cosa ci suscita qualche perplessità
anche perché la nostra Regione, come abbiamo visto da numerose
delibere che ci siamo fatti raccogliere in questi giorni e che sono
veramente tante (addirittura sono 67 quelle approvate negli ultimi
cinque anni), ha sostenuto un notevole impegno finanziario in
questa direzione, in particolare per i luoghi di smaltimento e di
conferimento, quali sono Brissogne e Arnad. Non capisco come mai
l'Assessore non abbia fatto cenno all'impianto di Arnad.
L'impegno finanziario della Regione, dicevo, è notevole. È
notevole anche per quanto riguarda il trasporto di questi fanghi,
curato da determinate ditte che devono essere autorizzate e che
devono avere precisi requisiti richiesti dalla legge. Tuttavia,
nonostante lo sforzo finanziario della Regione, vantiamo questo
triste primato.
Abbiamo appreso oggi che l'indirizzo, nonostante ci sia una
delibera che risale al 1990, è quello di andare verso la creazione
di un impianto di compostaggio che risponda a queste moderne
esigenze di tutela delle acque e dell'ambiente. Ritengo però che il
ritardo di nove anni sia eloquente. L'Assessore forse non è mai
stato sollecitato su questo problema, lo riteniamo della massima
attenzione e ci auguriamo che nel piano di smaltimento dei rifiuti
che, come ci ha annunciato, dovrà essere presentato nei prossimi
mesi, venga tenuto in debita considerazione, cercando di
riutilizzare i fanghi di depurazione anche nel comparto
agricolo.
La risposta affermativa data dall'Assessore, non al microfono,
ma fuori microfono, al quesito:
"se corrisponde al vero la
notizia che tali fanghi trovino spesso la "loro ultima dimora sotto
terra""
, conferma queste nostre preoccupazioni e la gravità di
una situazione che necessita di un'immediata risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK