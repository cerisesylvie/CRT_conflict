Consiglio Regionale della Valle d'Aosta - Oggetto del Consiglio n. 1784 del 8 febbraio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1784 del 8 febbraio 2006 - Resoconto
OGGETTO N. 1784/XII - Ridefinizione delle modalità e priorità
per l'assegnazione di alloggi riservati a situazioni di emergenza
abitativa. (Interpellanza)
Interpellanza
Sottolineato il problema dell'emergenza abitativa in Aosta e
nell'intera Regione;
Considerata la necessità che tale problema venga affrontato
con la massima attenzione onde far fronte al prevedibile
peggioramento della situazione, a seguito dell'allargamento
dell'area di povertà e di disagio abitativo, alla luce anche dei
mutamenti sociali che stanno avvenendo;
Tenuto conto che le modalità e i criteri di priorità per
l'assegnazione degli alloggi riservati per situazioni di emergenza
abitativa risalgono ad una delibera di Giunta del 2001;
Constatata la necessità di verificare se i requisiti
necessari per entrare nella lista di emergenza abitativa e i
parametri dei relativi punteggi sono ritenuti attuali e rispondenti
alle esigenze dell'emergenza abitativa valdostana;
i sottoscritti Consiglieri regionali
Interpellano
L'Assessore competente per sapere:
1) quali sono i suoi intendimenti in merito all'opportunità
di procedere ad una verifica di tali criteri e punteggi al fine di
apportare le opportune modifiche in funzione della situazione
attuale, indicando, nel caso di risposta favorevole, tempi e
modalità;
2) quali soluzioni si intendono adottare per dare una
risposta positiva al problema dell'emergenza abitativa nella nostra
regione.
F.to: Lanièce - Viérin Marco - Stacchetti - Salzone
Président - La parole au Vice-président Lanièce.
Lanièce (SA) - Abbiamo voluto presentare questa iniziativa - il
gruppo "Stella Alpina" insieme al collega Salzone - per avere
delucidazioni in merito al problema dell'emergenza abitativa, che è
stato spesso trattato in quest'aula, anche alla luce dei nuovi
mutamenti sociali che sono avvenuti, che incidono anche sui criteri
che sono stati individuati in passato per assegnare gli alloggi in
emergenza abitativa. Ultimamente si è parlato delle due povertà,
quindi mutamenti sociali, nuove povertà, il problema degli
extracomunitari, il fatto che vi siano sempre più persone che si
separano e la Val d'Aosta è, purtroppo, una delle Regioni in cui
separazioni e divorzi avvengono in grosso numero; quindi tutti
questi problemi stanno comportando delle modifiche e stanno
portando sempre più persone a dover affrontare grosse difficoltà.
Giustamente di fronte a questo nuovo scenario abbiamo ritenuto
opportuno chiedere se l'Amministrazione regionale intende
modificare quelle norme indicate nella deliberazione n. 5004/2001,
con la quale c'è la definizione delle modalità di presentazione
delle domande e dei criteri di priorità per l'assegnazione degli
alloggi riservati ai sensi della legge regionale. Questa è
sicuramente una delle cose importanti per cui siamo in attesa di
avere la risposta da parte dell'Assessore e, oltre a parlare di
modificare tali criteri, secondo noi necessari per stare al passo
con i tempi alla luce di quello che dicevo prima, la nostra
interpellanza verte anche sulle politiche che si vogliono porre in
essere per l'emergenza abitativa, perché è opportuno modificare i
criteri, ma è anche opportuno individuare politiche che vadano in
quella direzione, perché modificare i criteri non serve a nulla se
poi dopo non c'è una volontà politica di intervenire e di prendersi
a cuore il problema dell'emergenza abitativa e di individuare dei
percorsi sui quali investire e permettere dei finanziamenti dei
capitoli di spesa e dimostrare che questo problema è sentito.
Queste sono le due motivazioni che hanno portato i sottoscrittori a
presentare tale interpellanza, proprio per capire quali sono gli
intendimenti, sapendo già da un'intervista, apparsa a novembre
2005, che un gruppo di lavoro stava studiando queste modifiche.
Ci auguriamo che dalla risposta dell'Assessore emerga il fatto
che questo gruppo di lavoro sta finendo tale lavoro, nel qual caso
se è possibile sapere quali sono i criteri e le modalità che si
vogliono individuare alla luce dei mutamenti sociali di cui parlavo
prima e soprattutto quali sono le indicazioni politico-strategiche
della maggioranza nella direzione di affrontare il problema
dell'emergenza abitativa. Si tratta di un problema molto sentito
che, alla luce di queste nuove situazioni - separazioni, giovani
coppie -, è sempre più presente e merita una forte attenzione da
parte del Governo e penso che in questo caso vi sia una
condivisione sia da parte della maggioranza che dell'opposizione
nel ritenere opportuno intervenire al più presto in tale
direzione.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Come è già avvenuto per la risposta
all'interpellanza presentata dai colleghi Salzone e Lanièce nella
riunione del 26 e 27 ottobre 2005, mi corre l'obbligo di ricordare
che la procedura per l'assegnazione degli alloggi in emergenza
abitativa è disciplinata dalla legge n. 39 e la procedura stessa è
prevista nell'articolo 23 di questa legge. Il comma 5 dispone che
le modalità di presentazione delle domande e i criteri di priorità
per l'assegnazione degli alloggi riservati in concorrenza tra i
soggetti che si trovano in specifiche e documentate situazioni di
emergenza abitativa sono approvati dalla Giunta regionale su
proposta della Commissione di edilizia residenziale pubblica
sovvenzionata. Questo è stato fatto con deliberazione n. 5004/2001
e voglio ancora ricordare come, ai sensi del comma 2 dell'articolo
23 della legge n. 39, per le finalità di emergenza abitativa
possono essere utilizzati solo gli alloggi cosiddetti "di risulta",
cioè quelli che si liberano da una precedente assegnazione. L'ente
gestore comunica alla struttura regionale competente in materia di
edilizia residenziale pubblica l'elenco degli alloggi "di risulta"
entro 30 giorni dalla loro disponibilità. Alla struttura regionale
competente in materia di edilizia residenziale pubblica non sono
più segnalati alloggi "di risulta" disponibili ai fini
dell'emergenza abitativa - torno a fare riferimento al Comune di
Aosta, la solita vittima o se vogliamo bersaglio -, come peraltro
ci era stato comunicato nel mese di ottobre da tale ente. Ci sono,
è vero, questi 60 alloggi che però in parte non sono fruibili,
perché devono essere ristrutturati, una parte sono oggetto già di
manutenzione straordinaria, alcuni dei quali non sono idonei per
quanto riguarda l'emergenza perché concernono gli handicappati,
altri ancora dovrebbero essere assegnati a dei cittadini che non
sono in emergenza abitativa ma, di fatto, sono in disagio
abitativo.
"Quali sono i suoi intendimenti in merito all'opportunità di
procedere ad una verifica di tali criteri e punteggi..."
,
eccetera? Nel corso del mese di dicembre e di gennaio 2006 abbiamo
convocato 2 riunioni con una delegazione del CPEL e con l'ARER
aventi ad oggetto la revisione dei criteri per l'emergenza
abitativa stabiliti da questa deliberazione di Giunta e si è
partiti da una considerazione che è stata più volte evocata dagli
stessi interpellanti. La considerazione è che il Comune di Aosta,
tenuto conto dell'alto numero degli alloggi ERP presenti sul
territorio, si è sempre dovuto fare carico dei numerosi casi di
emergenza abitativa riguardanti gli altri Comuni; su ciò va detto
che negli altri Comuni non c'è mai stata l'adozione di un atto che
individui sul proprio territorio possibili soluzioni a questo.
L'ipotesi di lavoro prospettata è quindi quella di
responsabilizzare maggiormente ogni singolo Comune della Regione,
formulando la graduatoria di emergenza abitativa suddivisa per
singole aree territoriali. In questo modo, pertanto, gli alloggi
destinati all'emergenza abitativa dovrebbero essere destinati a
soddisfare i casi di nuclei familiari residenti nel Comune dove si
trova l'alloggio e, solo qualora non dovesse esserci necessità in
quel territorio, si potranno soddisfare le esigenze di nuclei
residenti nell'ambito della Comunità montana e via dicendo.
L'ultima ipotesi è quella di guardare i bisogni presenti sul
restante territorio regionale. Questa ipotesi è al momento allo
studio della Commissione di edilizia residenziale pubblica
sovvenzionata, di cui all'articolo 3 della legge n. 39, in quanto è
l'organismo competente a proporre alla Giunta regionale delle
modificazioni da portare alla deliberazione.
"Quali soluzioni si intendono adottare per dare una risposta
positiva al problema dell'emergenza abitativa nella nostra
Regione"
, qui abbiamo concluso il lavoro di formazione della
nuova legge, che dovrebbe riformare o quanto meno gettare la
riforma e siamo partiti dalla constatazione che occorre fare una
riflessione più generale sul concetto di emergenza abitativa e di
disagio abitativo, perché c'è il rischio di fare un po' di
confusione e di trasformare l'uno nell'altro, che non sarebbe
corretto. È chiaro che l'emergenza abitativa deve rimanere una
situazione estrema, alla quale va trovato un estremo rimedio.
Abbiamo alcuni dati, abbiamo fatto un esame sui dati del 2004
rilevando come, a fronte di 10.600 alloggi che sono affittati, i
casi di sfratto sono stati circa 29, quindi una percentuale dello
0,12%, quindi si lavora sui piccoli numeri e lavorando sui piccoli
numeri si può immaginare che, se la risposta arriva collegialmente
da tutta la Regione, la risposta può essere efficiente. Quando
sovente si arriva alla situazione di sfratto allora è perché si
passa da una situazione di disagio abitativo ad una situazione di
emergenza abitativa. Abbiamo individuato in tali ipotesi di legge
degli strumenti che dovrebbero consentire ai Comuni di fare
interventi tipo quello che ha fatto il Comune di Aosta e quindi di
garantire un affitto, ma questo presuppone di dare ai Comuni una
disponibilità finanziaria per fare tale operazione. In questo modo
immaginiamo che si possa ridurre sensibilmente il numero dei casi
di emergenza abitativa, rimanendo nell'ambito del disagio abitativo
che con tali ammortizzatori si dovrebbe contenere. È chiaro che
resta una fascia con una connotazione di problematiche che sfuggono
al problema della casa e vanno assorbite nell'ambito delle
politiche sociali.
Président - La parole au Conseiller Salzone.
Salzone (FA) - Intanto ringrazio l'Assessore della risposta e
perché si è attivato, dopo numerose sollecitazioni che sono venute
in Consiglio, per quanto riguarda la modifica di alcune norme che
obiettivamente sono datate. Colgo però l'occasione non per entrare
nello specifico dell'interpellanza, che ha un suo valore in quanto
lei comunque la risposta ce l'ha data, ma per cercare di far capire
il mio concetto: il concetto dell'emergenza. Intanto la Commissione
emergenza è nata attorno alla metà degli anni '80 su una proposta
fatta da me; perché nacque quella Commissione? Nacque proprio
perché i regolari bandi di concorso che investono una parte del
territorio non possono dare risposta a tutti quei cittadini che
hanno delle difficoltà economiche, sociali, di povertà, di cui
abbiamo sempre parlato; era per coprire quel vuoto esistente sul
nostro territorio, vuoto che vuol dire assenza di soluzioni per
quei Comuni che non hanno mai "costruito" edilizia economica
popolare, ma con delle situazioni di emergenza per le quali
bisognava trovare una risposta. L'emergenza allora era gestita dal
Presidente della Regione, che nella veste di Prefetto, assieme ai
sindacati e ad altre componenti, dava delle risposte immediate.
Abbiamo cercato di regolamentare questa "cosa" e direi che con la
legge n. 39 lo abbiamo fatto e lo abbiamo fatto anche con
determinati criteri. La risposta politica, purtroppo, non vi è mai
stata, ma perché? Perché non c'è mai stata quella sensibilità
necessaria dei Comuni limitrofi alla città di Aosta a dare una
risposta a quei cittadini che, pur vivendo in Comuni "ricchi",
hanno anche loro delle povertà. Sono passati 20 anni e il Comune di
Aosta ha assorbito quasi tutte quelle povertà, tant'è che siamo
arrivati ad un punto in cui la risposta politica è inaccettabile.
Sa perché è "inaccettabile"? Perché, se è vero che gli alloggi da
assegnare sono quelli di "risulta" del patrimonio pubblico
abitativo - lo dice la legge, mi consenta di dirle che ho
partecipato anche alla stesura di quel provvedimento - e i
cittadini sono quelli che vivono in un territorio dove non c'è
l'edilizia economica popolare, in qualche maniera una risposta
comunque bisognerà darla. Il Comune di Aosta allora non può
decidere di non assegnare più l'emergenza abitativa a quei
cittadini che non vivono nella città di Aosta; non è legittimamente
possibile dare delle risposte di questo genere! Guardi, Assessore,
ci sono 15 famiglie che hanno acquisito il diritto di un alloggio
di edilizia economica popolare, perché sono legittimamente nelle
graduatorie di emergenza; ci sono famiglie che aspettano da mesi,
qualcuno da anni, nella graduatoria di emergenza e io queste cose
gliele ho già dette. Credo che a tali cittadini si debba dare una
risposta e, quando lei mi dice che ci sono 60 alloggi edilizia
economica popolare liberi, mi porrei il quesito con una certa
attenzione. Intanto, come fanno ad esserci 60 alloggi liberi di
colpo? Vuol dire che si sono accumulati nel tempo e questo è un
altro problema a cui lei dovrà pensare. Le dico allora un'altra
cosa, per entrare nel concreto: ci sono famiglie che sono presenti
in quelle graduatorie che oggi sfrattate vivono, mi creda, in mezzo
alla strada. Diciamo per precisione che ci sono famiglie con 4
bambini piccoli che da 2 mesi, dopo aver vissuto 20 giorni in
albergo pagati dalla Regione con tutti i contributi possibili,
vivono uno da una parte e uno dall'altra, con problemi sociali
gravissimi. Ritengo allora che qui occorra del buon senso; abbiamo
15 famiglie in quella graduatoria? Chiudiamolo questo discorso,
quelli sono cittadini che hanno acquisito un diritto, chiudiamo
tale discorso e poi andiamo a fare le modifiche che lei giustamente
richiede. Io sono il primo a dire che bisogna fare delle modifiche,
però le chiedo di prestare attenzione nei confronti di tutti quei
Comuni - ripeto: Sarre, Gressan, Saint-Christophe, Pollein e
girando intorno - che per 20 anni - glielo posso assicurare perché
in quella commissione ci ho vissuto per 20 anni - hanno usufruito
di questa disponibilità data dal Comune di Aosta. Oggi ci vuole
un'inversione. Bisogna che voi cerchiate di far capire che
costruire 10 alloggi, o ristrutturare un fabbricato di 10 alloggi
in un Comune come Sarre non stravolge la politica di quel
Comune.
Stamani le ho fatto quella interpellanza dove le chiedevo i
tempi, perché? Voi avete regalato quel fabbricato da più di 2 anni
all'ARER, quella era l'urgenza; è vero che è Valpelline, ma se lei
ha una famiglia con 4 bambini piccoli in mezzo alla strada...
intanto li mettiamo lì, poi vedremo quali saranno le graduatorie
che permetteranno di entrare legittimamente negli alloggi di ERP. È
vero, una risposta abitativa la daremo, costruiremo 100 alloggi ed
è una risposta, anche se tardiva e anche se sono anni che non diamo
una risposta abitativa, però passeranno almeno 3 anni e lei lo sa
meglio di me cosa vuol dire. Cosa facciamo in questi 3 anni, mentre
continuano ad esserci sfrattati in mezzo alla strada? Lei mi potrà
rispondere come tante altre volte che diamo il contributo
all'affitto; non è che non facciamo niente, ma quello che mi
preoccupa sono i disagi sociali che si creano nel momento in cui
abbiamo famiglie in mezzo alla strada, e guardate che ci sono!
Qualcuno, forse il Presidente, stamani mi ha detto che è gente che
non ha pagato l'affitto ed è stata sfrattata; io le assicuro,
Assessore, perché tali cose le conosco molto bene, che questi sono
sfratti per povertà! Non riescono a pagare e, quando cerchiamo di
aiutarli - anche le associazioni private cercano di aiutare questa
gente magari contribuendo all'affitto -, non si trovano
disponibilità, so che ci sono gli alloggi liberi, ma non li
affittano a loro! Ecco perché abbiamo l'obbligo morale di dare una
risposta e non posso più accettare che i Comuni limitrofi alla
città non diano con senso di solidarietà e sussidiarietà un minimo
di risposta. Non è che si chieda chissà che cosa! Le ripeto: con la
costruzione di 7 o 8 alloggi per ogni Comune intorno alla città noi
risolviamo l'emergenza.
Il mio vuole solo essere un contributo fattivo, sia chiaro;
termino solo dicendole questo. So che si stanno riunendo, gli
esperti della materia lei ha rimesso la questione alle Commissioni
competenti, io sono a disposizione per un confronto, non perché
pretendo di saperne più degli altri ma, se lei ritiene opportuno di
dovermi sentire al di là del nostro rapporto,
maggioranza-opposizione, io credo di poter dare il mio contributo
solo per l'esperienza che ho acquisito negli anni. Se lo ritiene
opportuno, sono a disposizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK