Consiglio Regionale della Valle d'Aosta - Oggetto del Consiglio n. 3362 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3362 del 5 marzo 2008 - Resoconto
OGGETTO N. 3362/XII - Interpellanza: "Interventi per la
sottotitolazione dei programmi televisivi regionali".
Interpellanza
Richiamata la risoluzione n. 2278/XII "Iniziative per un
intervento legislativo per il riconoscimento ufficiale della lingue
dei segni (LIS)" nella quale si impegnavano il Presidente della
Regione e il Presidente del Consiglio regionale di "sollecitare la
Rai - Sede regionale della Valle d'Aosta, affinché si provveda alla
sottotitolazione dei telegiornali regionali e dei programmi
culturali e di interesse generale trasmessi in Valle
d'Aosta";
Considerato urgente e non più derogabile attuare tutte quelle
misure, soprattutto in campo regionale, basate sulla non
discriminazione e l'egualizzazione di opportunità, diffondendo le
buone prassi nella soluzione di problemi incontrati dai cittadini
con disabilità e dalle loro famiglie e che si sono rilevate
strategiche per migliorare la loro qualità di vita;
Ritenuto indispensabile conoscere in modo più dettagliato a
che punto si trova l'iter procedurale dell'impegno sottoscritto
nella seduta consiliare del 9 novembre 2006;
i sottoscritti Consiglieri regionali
Interpellano
Il Presidente della Regione per sapere:
1) con quali modalità e con quali tempi il Governo regionale
ha sollecitato la sede regionale Rai della Valle d'Aosta;
2) quali accordi sono stati sottoscritti tra Regione e Rai
Valle d'Aosta;
3) se è intendimento del Governo regionale e con quale
tempestiva realizzazione la sottotitolazione dei telegiornali
regionali, dei programmi culturali e di interesse generale
trasmessi in Valle d'Aosta.
F.to: Venturella - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- La nostra interpellanza riguarda un
impegno sottoscritto nella seduta del 9 novembre 2006, anzi una
serie di impegni contenuti nella risoluzione n. 2278 che è stata
approvata all'unanimità. Vogliamo conoscere le modalità, i tempi,
gli accordi, ossia in che modo il Governo regionale intenda "dare
gambe" a ciò che era stato approvato all'unanimità nella seduta
consiliare del 9 novembre. Attendiamo la risposta.
Presidente
- La parola al Presidente della Regione,
Caveri.
Caveri (UV)
- Il Capogruppo dell'Union Vicquéry è
"sparagnino" di complimenti, quindi il fatto che l'abbia
complimentata per il suo intervento è come una medaglia!
In merito al primo punto dell'interpellanza, si evidenzia come,
in accordo con il Presidente del Consiglio e in piena ottemperanza
all'impegno preso nell'ambito della risoluzione del 15 novembre, il
testo della risoluzione sia stato trasmesso al dr. Claudio
Petruccioli e al dr. Enzo Canciani, rispettivamente Presidente
della "RAI" e Direttore della sede regionale, all'On. Fausto
Bertinotti Presidente della Camera, al Sen. Franco Marini
Presidente del Senato, all'On. Prodi, Presidente del Consiglio dei
Ministri, ai Capigruppo di Camera e Senato e ai Parlamentari
valdostani.
La Presidenza della Regione, a seguito di questa risoluzione, ha
convocato 2 incontri con la locale direzione della sede regionale
"RAI"; nel primo incontro la Presidenza della Regione - aggiungo
che vi aveva preso parte anche, come Consigliera interessata a
questo tipo di tematica, la collega Adriana Viérin - chiese alla
"RAI" di verificare la possibilità di attivare la sottotitolazione
per i telegiornali regionali e per i programmi diffusi negli spazi
della programmazione regionale di "RAI-VDA".
Nel corso del secondo incontro, svoltosi il 10 gennaio 2008 a
Palazzo regionale, la Direzione della sede regionale della "RAI"
informava che non era tecnicamente possibile la sottotitolazione di
telegiornali, perché questa operazione faceva parte di un impegno
del contratto di servizio, pertanto sfuggiva alla possibilità di
essere risolto tecnicamente e amministrativamente dalla sede
locale, ma era nelle competenze della Commissione apposita del
Ministero delle comunicazioni.
All'epoca era stata invece espressa una disponibilità a
prevedere la sottotitolazione di alcuni, non di tutti, programmi
diffusi negli spazi regionali di "RAI VDA", e c'era stato
illustrato un progetto di massima, assai artigianale nelle sue
articolazioni, che prevedeva la possibilità della fornitura del
servizio a pagamento attraverso una convenzione fra le parti, il
cui valore economico veniva stimato in circa 50mila euro per
investimenti di "hardware", vale a dire di installazione di
impianti presso la sede regionale. Si tratta di un'apparecchiatura
che dovrebbe consentire la ritrasmissione: è una specie di grossa
sottotitolatrice, come si dice in gergo tecnico di una titolatrice
che decodifica. La parte "software" della trattazione avverrebbe
invece da una società specializzata di Roma (esterna alla "RAI"
come ci era stato detto) con una spesa non indifferente, perché per
20 minuti di programmi si parlava di una cifra è spalmata oggi su
un'ora, attorno ai 1.200 euro all'ora (facendo i calcoli, sono 500
euro per ciascuno dei programmi da sottotitolare) per ottenere la
sottotitolazione a vantaggio non solo dei non udenti, ma anche
delle persone ipoudenti.
Per quanto riguarda il secondo punto: per adesso non si è
firmato nessun accordo, proprio perché abbiamo chiesto alla sede
regionale di avere un dettaglio più chiaro, mentre per quel che
riguarda il terzo quesito, avremo, spero nelle prossime settimane,
un'ipotesi di bozza di convenzione, che possa definire costi e
modalità di attuazione del servizio, per giungere alla soluzione
del problema.
Devo dire invece che per adesso la porta è chiusa e rientra in
un discorso più generale di sottotitolazione, e che personalmente
ritengo non tecnicamente impossibile, perché una parte dei
telegiornali avviene con l'uso del gobbo elettronico. È evidente
che là dove c'è un gobbo elettronico vuol dire che c'è un copione,
nel telegiornale, che è già videoscritto; però allo stato attuale
la soluzione del problema del telegiornale regionale è legata alla
soluzione del problema di tutti i telegiornali regionali, mentre
appare meno ardua la soluzione della sottotitolazione, naturalmente
riflettendo sui costi del servizio, come ci è stato offerto dalla
"RAI", e con il dispiacere che la trattazione tecnica della
questione debba avvenire a Roma.
Presidente
- La parola al Consigliere Segretario
Venturella.
Venturella (Arc-VA)
- A me pare un po' particolare che ci
si fermi ad una questione di costi. Capisco che 50mila euro per
l'"hardware" e quasi 1.200 euro l'ora di trasmissione, questo in
più... 50mila euro è un costo fisso solo per l'"hardware", più mi
pare che lei abbia detto 1.200 euro per ogni ora di trasmissione...
quindi è un costo aggiuntivo che viene moltiplicato per il numero
di ore di trasmissione!
Credo che la risoluzione approvata all'unanimità... o il 9 o il
15, avevo un'altra data, ma non fa nulla... fosse molto chiara. Che
il Presidente affermi che è stato presentato un progetto di massima
assai artigianale, mi fa rimanere allibito, perché tutti noi
vediamo sia i programmi trasmessi dalle sedi nazionali "RAI", sia i
programmi trasmessi dalle tivù private, dai canali "Mediaset", ma
anche quelli francesi e svizzeri, e tutti hanno la sottotitolazione
e anzi addirittura, in alcuni casi, la traduzione nella lingua dei
segni.
Non sono un tecnico e non mi metto a confutare i suoi dati,
Presidente, ma credo sia necessario avere più forza, più
convinzione in queste cose e proseguire in maniera sollecita verso
questa strada, che credo abbia indicato in maniera univoca il
Consiglio.
Saremo attenti nel prosieguo di questa legislatura e, se ci
saremo, anche nella prossima, per fare sì che vi sia un servizio
costante e continuo, consolidato, della sottotitolazione dei
telegiornali "in primis", dei programmi culturali e di interesse
generale, e poi dei telegiornali regionali. Credo che questo sia un
impegno che dobbiamo onorare tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK