Consiglio Regionale della Valle d'Aosta - Oggetto del Consiglio n. 3347 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3347 del 5 marzo 2008 - Resoconto
OGGETTO N. 3347/XII - Interrogazione: "Sostegno alla
produzione e commercializzazione del "Fromadzo" Dop".
Interrogazione
Ricordato il forte impegno dell'Amministrazione regionale per
promuovere la produzione lattiero-casearia ed in particolare la
tutela dei nostri formaggi di qualità, anche con progetti specifici
come l'Interreg III A "Itinéraires des fromages autour du Mont
Blanc" per promuovere i formaggi valdostani Dop "Fontina" e
"Fromadzo";
Tenuto conto che quest'ultimo formaggio è stato tutelato per
diversificare l'offerta sui mercati locale, nazionale ed estero e
che dopo il riconoscimento d'origine nel 1996 la Regione ha messo a
disposizione dei produttori importanti risorse tecniche e
finanziarie per supportare le azioni volte allo sviluppo di un
soddisfacente mercato di questo formaggio;
Constatato che il "Fromadzo" Dop, malgrado gli sforzi
pluriennali, è poco noto e di difficile reperimento anche sul
mercato locale;
i sottoscritti Consiglieri regionali
Interrogano
l'Assessore all'Agricoltura e Risorse Naturali per
conoscere:
quale sia l'andamento della produzione e della
commercializzazione del "Fromadzo" Dop dal 1996 ad oggi;
2) quale sia l'andamento del prezzo medio all'origine di tale
prodotto caseario nello stesso periodo;
3) che rilevanza, in volume e in valore, ha tale formaggio
rispetto al totale della produzione lattiero-casearia della nostra
Regione;
4) a quanto ammontano le risorse finanziarie regionali
destinate dal 1995 ad oggi al sostegno della produzione, della
promozione e della commercializzazione del "Fromadzo" Dop, dal
riconoscimento di origine ad oggi.
F.to: Sandri - Fontana Carmela
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- In merito alla interrogazione che
riguarda il "Fromadzo DOP" risponderò ai quesiti in questo
modo.
Quale sia l'andamento della produzione e della
commercializzazione del "Fromadzo DOP" dal 1996 ad oggi: da dati
che possediamo e dalle conoscenze degli uffici risulta che la
produzione della DOP Valle d'Aosta Fromadzo è iniziata con il
riconoscimento dell'organismo di controllo, ovvero a partire dalla
produzione dell'anno 2000. Di seguito si espongono i dati
produttivi dall'anno 2000 all'anno 2007: 2000, 1.314 forme; 2001,
2.185; 2002, 4.014; 2003, 775; 2004, 647; 2005, 2.126; 2006, 1.223;
2007, 1.265.Visti i quantitativi appare inutile fornire valutazioni
circa l'andamento della commercializzazione, che non ha incontrato
sicuramente problemi di vendita, vista l'esiguità della
produzione.
Punto due: quale sia l'andamento del prezzo medio all'origine di
tale prodotto caseario nello stesso periodo. Negli 8 anni esaminati
il prodotto è stato prima commercializzato da una azienda del
centro Valle, Caseificio di Champagne, che ha poi interrotto la
produzione e a partire dal 2004 vi è un unico produttore,
rappresentato dalla "Fromagerie Haute Val d'Ayas". Negli ultimi due
anni di produzione il prezzo medio indicato dal citato caseificio
allo spaccio aziendale è pari a 8,20 euro e pari a circa 10 euro da
un rilevamento casuale in un punto di vendita locale. Non si
dispone di dati per gli anni precedenti.
Punto tre: che rilevanza, in volume e in valore, ha tale
formaggio rispetto al totale della produzione lattiero-casearia
della nostra regione, a fronte di una produzione di 45.203.000
kg/annui di latte per la produzione di "Valle d'Aosta Fromadzo",
sono stati utilizzati 59.538 kg di latte, pari a circa 0,13% della
intera produzione, calcolo eseguito partendo da 59.538 kg di latte
dichiarati dal citato caseificio.
Punto 4: a quanto ammontano le risorse finanziarie regionali
destinate dal 1995 ad oggi al sostegno della produzione, della
promozione e della commercializzazione del "Fromadzo DOP". Dal
riconoscimento di origine ad oggi, le risorse finanziarie possono
essere di due tipologie: la prima di cui si riportano gli importi,
riguarda l'applicazione della legge regionale 13/2000 inerente
disposizioni in materia di indicazioni geografiche protette e di
denominazione di origine protetta, per la quale tutte le domande
presentate al di là della entità della somma sono state
soddisfatte. Stessa tipologia di aiuto con importi diversi è stata
erogata a tutti i produttori di DOP valdostani. Nell'anno 2000, 364
euro; anno 2001, 147; anno 2002, 1.090 - sulla base delle domande
fatte e con le percentuali previste dalle deliberazioni -, anno
2003, 1929; anno 2004, non è stata presentata alcuna domanda, anno
2005, 642; anno 2006, 353. D'altro canto si è intervenuti a livello
strutturale per permettere l'adeguamento di alcuni caseifici con
l'installazione di vasche di affioramento con impianto di
refrigerazione, al fine di poter produrre formaggi della famiglia
delle tome, alla quale appartiene il "Fromadzo DOP".
Al fine di stimolare la produzione di questa DOP e anche allo
scopo di ampliare l'offerta di prodotti di alta gamma, gli uffici
di questa amministrazione hanno negli anni sollecitato le singole
strutture di trasformazione allo sviluppo di produzioni semigrasse,
da affiancare alla conosciuta fontina. In tal senso si sono già
raggiunti alcuni risultati nella Valle del Lys, per la produzione
della toma di Gressoney, mentre prendendo in esame solo l'ultimo
semestre, sono in atto colloqui e scambi tecnici con due caseifici
presenti sul territorio: Cooperativa Evançon e Institut Agricole
Régional, per la produzione del "Fromadzo DOP". Quindi stiamo
cercando di stimolare questa produzione che in questi anni è stata
stagnante.
Président
- La parole au Conseiller Sandri.
Sandri (PD)
- Ringrazio l'Assessore soprattutto se mi
vorrà poi dare i dati perché sono stati tanti...
(Interruzione dell'Assessore Isabellon, fuori
microfono)
... grazie Assessore.
Credo che abbiamo evidenziato un tema importante e non tanto
conosciuto della nostra regione, quello di un "flop" clamoroso di
una "DOP". Questa è un po' una rima, il flop della DOP, ma è la
realtà.
Abbiamo lavorato tantissimo per riuscire a far riconoscere a
livello europeo come DOP il "Valle d'Aosta Fromadzo", dopo di che
si è arrivati al 2004 in cui non c'è stato nessuno che lo ha
prodotto! Ancora oggi, ci dice l'Assessore che la produzione è
esigua: parliamo di 1200 forme mediamente che si riesce a
preparare.
Credo che questo sia un fallimento annunciato, di cui dobbiamo
prendere atto, e non bisogna arrivare all'accanimento terapeutico,
come si sta tentando di fare oggi, perché qua non è tanto diverso
dal trenino di Cogne: purtroppo questo prodotto non ha funzionato,
non c'è stata capacità di radicamento sul territorio, credo che sia
stata una invenzione non so bene di chi, e poi lo scopriremo, una
invenzione fatta a tavolino che è fallita. Allora prendiamone atto
e smettiamo di perderci dei soldi dietro. Se si dice che daremo
investimenti ad alcuni caseifici per potenziare prodotti che sono
tradizionali come la toma di Gressoney, bene, credo che quello sia
il filone giusto, cioè quello di innestare forze nuove, una
modernizzazione, uno sviluppo di qualità, però rispetto a qualcosa
che esiste. L'invenzione come è stata fatta del Fromadzo è stata
una stupidaggine, bisogna dirlo con serenità.
Credo che si debba riconoscere all'Assessore Isabellon il senso
della pietà che oggi ha dimostrato: per pietà di tante persone e di
chi era stato promotore di questa cosa, ha evitato di dire quanti
soldi abbiamo speso in pubblicità, in promozione, per la
predisposizione di tutte le parti tecniche per arrivare alla DOP,
eccetera. Si vedrebbe che abbiamo speso centinaia di migliaia di
euro, siamo vicini al milione, per una cosa che corrisponde a un
migliaio di forme di formaggio all'anno e che per giusta ammissione
e per la correttezza dell'Assessore abbiamo saputo che rappresenta
lo 0,13% della produzione di formaggio valdostano.
Credo che sia opportuno chiudere qua questa questione e pensare
di valorizzare le altre produzioni di formaggio locale, che oggi
non sono ancora arrivate a livello del DOP. Da questo punto di
vista mi permetto di rinnovare la cosa che dicevo prima, che era in
sintonia con quanto diceva l'Assessore, che è la toma di Gressoney:
prodotto tipico e già conosciuto dalla popolazione, prodotto già
apprezzato, per cui credo che su questo si debba lavorare e non su
dei progetti che erano invenzioni a tavolino da parte di persone
piene di fantasia ma che con la nostra cultura e la nostra
tradizione non avevano niente a che fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK