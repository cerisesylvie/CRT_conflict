Consiglio Regionale della Valle d'Aosta - Oggetto del Consiglio n. 2927 del 20 settembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2927 del 20 settembre 2017 - Resoconto
OGGETTO N. 2927/XIV - Interpellanza: "Interventi per
ottemperare alle nuove disposizioni di legge in materia di
prevenzione vaccinale".
Rosset (Presidente) -
Punto n. 16 dell'ordine del giorno.
Per l'illustrazione, ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Il tema dei vaccini è
sicuramente un argomento sensibile che - lo vediamo - va spesso al
di là della razionalità. Cortei di genitori per una scelta libera e
consapevole, non voglio definirli "no-vax" e "free-vax", perché
anche su questo c'è un dibattito aperto. E dall'altra parte un
massiccio fronte di cittadini e operatori sanitari, convinti
dell'utilità dei vaccini e dell'obbligatorietà del piano vaccinale.
Posizioni a volte apertamente contrastanti, fortemente polarizzate
in alcuni casi, più basate su convinzioni di schieramento che su
vere e proprie evidenze scientifiche. Il dubbio che
l'obbligatorietà faccia parte di un piano preordinato che veda
medici, politici, industrie farmaceutiche in combutta tra loro per
speculare sulla salute dei nostri figli è stato più volte
esternato. In alcuni casi è diventato anche argomento principale
per controbattere chi ritiene che invece i vaccini servano (e siano
serviti) a diminuire la mortalità dei bambini e ad aumentare
l'aspettativa e la qualità della vita delle persone. La mia
posizione l'ho espressa in più di un'occasione, non ho problemi a
dire che non credo alla teoria del complotto ai danni dei nostri
figli, che credo invece all'utilità e alla necessità di
un'immunizzazione diffusa che assicuri quell'"immunità di gregge" -
ho imparato che si dice così, Assessore - che difende innanzitutto
le persone più deboli e fragili.
I vaccini, ci è stato spiegato da persone che se ne intendono
più di me, in alcuni casi evitano malattie devastanti anche per
persone che godono di buona salute, di un sistema immunitario ben
attrezzato. Faccio l'esempio dell'antipoliomielitica,
dell'antitetanica o del vecchio vaccino contro il vaiolo, che si
dice essere malattia oramai debellata, ma qualcuno non è poi così
d'accordo; quando si abbassa la guardia, a volte possono anche
tornare. In altri casi, i vaccini evitano che inizino epidemie di
malattie, che spesso abbiamo fatto anche noi da bambini. Una per
tutti, il morbillo. Ma potrei citare la rosolia, la varicella, la
parotite, che potrebbero danneggiare, però, persone con problemi
immunitari, persone defedate, o più semplicemente soggetti che per
qualche ragione (fisica e fisiologica) non possono sottoporsi alle
vaccinazioni, che verrebbero compromessi nel loro stato di salute
dal contatto con l'agente patogeno: bambini trapiantati, o che
stanno assumendo chemioterapici, o che si sottopongono a cure che
riducono le risposte immunitarie. Bambini che non possono essere
vaccinati, ma non perché i genitori non vogliono, ma perché sono in
condizioni tali per cui il sistema immunitario potrebbe reagire in
modo sbagliato.
Ho anche detto che, al netto dei capipopolo, dei presunti tali,
che si infilano in ogni comitato pur di acquistare due righe su un
giornale, escludo - lo dico subito - quelli che conducono le
battaglie, credendo veramente in ciò che fanno senza secondi fini,
di questi ho pieno rispetto; dicevo che ho anche detto
pubblicamente che capisco benissimo le preoccupazioni dei genitori
che sfilano in piazza, o che vanno agli incontri di
sensibilizzazione "no-vax". Sono padre anch'io di due figlie, e
devo dire che a ogni richiamo vaccinale qualche preoccupazione per
gli eventuali effetti secondari dei vaccini me la facevo anch'io.
Così come sono piuttosto ansioso ogni volta che intraprendo ? o
qualche mio familiare ? una cura a base di farmaci che presentano
inevitabilmente controindicazioni, a volte addirittura letali, come
è scritto a volte su questi foglietti. Credo che ogni artifizio in
tema di salute abbia le sue controindicazioni, ma cerco sempre di
mettere sul piatto della bilancia vantaggi e svantaggi, sforzandomi
di capire da che parte pende, a mio parere, ovviamente, la
bilancia. Insomma, non mi schiero. Parlo sempre in prima persona,
proprio perché stiamo parlando di temi sensibili e quindi non posso
anche essere portatore di idee altrui, di altre persone o
dell'intera componente che io rappresento. Motivo per cui parlo in
prima persona. Non mi schiero in modo partigiano sulle mie
convinzioni, ma non posso negare che credo fortemente in questa
rivoluzione che è stata la scoperta dei vaccini, che non curano ma
che prevengono le malattie, con tutte le conseguenze, anche di
carattere economico. Avere una popolazione che non si ammala, o che
si ammala meno, vuol dire avere una popolazione più efficiente,
condizioni economiche e di efficienza della popolazione anche in
termini di vantaggi proprio di carattere squisitamente economico.
Da politico non posso non interrogarmi sulla corretta esecuzione
delle procedure che lo Stato attiva, promuove e in qualche modo, in
nome della salute pubblica, impone. È il motivo per cui, senza
voler entrare in polemica con nessuno, già ho fatto le mie
considerazioni su alcune uscite che io consideravo infelici, anche
da parte di rappresentanti delle istituzioni, ed è per questo
motivo che chiedo all'Assessore di spiegare in questa sede cosa si
stia facendo, o si intenda fare, in Valle d'Aosta per ottemperare
in pieno alle disposizioni di legge in materia di vaccini. È
un'opportunità anche per lei, per l'istituzione, per spiegare in
una sede pubblica cosa sta facendo la nostra ASL, la rete dei
medici di base, dei pediatri di Libera Scelta e gli altri soggetti
interessati al piano vaccinale per garantire una corretta
attuazione del piano nazionale vaccinale 2017-2019.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (UVP) -
Direi che di vaccini in Valle d'Aosta
forse non ne abbiamo parlato molto, ma siamo anche stati molto
famosi, e in questo senso direi che per fortuna alla fine c'è stata
la volontà da parte di tutti di adempiere a quello che la legge
chiedeva: mettere le famiglie in condizione di avere i giusti
servizi e consentire alla scuola di poter partire e quindi, in
qualche maniera, di rispondere anche a quello che era avvenuto
alcuni mesi fa in Consiglio regionale con l'approvazione di una
risoluzione.
Questo è stato un lavoro importante, che ha visto coinvolti -
come diceva lei - operatori sanitari, ma soprattutto tutti quei
dirigenti, che rispondevano a strutture diverse, che durante
l'estate hanno collaborato per mettere in conoscenza le relative
criticità da affrontare, ma soprattutto per elaborare un progetto
di realizzazione di quello che la legge, recentemente approvata,
chiedeva a tutte le istituzioni pubbliche. Il tempo per discutere,
per affrontare con le famiglie questi argomenti c'è, ci sarà
ancora, e in conclusione d'intervento le dirò anche che cosa stiamo
cercando di mettere in atto insieme all'azienda, in particolare per
dare possibilità alle famiglie di ottenere sempre più dettagliate
informazioni a riguardo.
La legge è stata approvata da una delibera, nella quale abbiamo
recepito il piano nazionale di prevenzione vaccinale e,
soprattutto, l'accordo Stato-Regioni: un piano regionale di
prevenzione vaccinale dove erano previste tutta una serie di
attività e che prevedeva la gratuità della vaccinazione per tutti
coloro che vi aderivano. Piano che si era dato un triennio per
essere realizzato, e che dava anche la possibilità, attraverso un
co-pagamento, di somministrare i vaccini a coloro che sono fuori da
questo piano vaccinale, ovvero ai gruppi di popolazione che non
erano e che non sono soggetti all'offerta gratuita.
Quindi le strutture hanno lavorato già in questa fase, per dare
compimento a questo piano e poi, con l'approvazione della legge n.
119 del 31 luglio, si è invece passati alla fase più esecutiva
delle disposizioni che la legge ha dato a tutte le istituzioni. La
prima fase è stata quella forse un po' più complicata, quella dove
c'era confusione, anche sull'utilizzo dei dati, sul ruolo del
Garante e poi su quello che poi si è realizzato. Comunque la norma
e le circolari che sono arrivate, sono state dapprima interpretate,
poi sono state oggetto di questo lavoro che i dirigenti
dell'Assessorato della sanità, dell'azienda e dell'Assessorato
dell'istruzione hanno poi saputo mettere in pratica.
I genitori dei bambini di età compresa tra zero e sei anni hanno
ricevuto dall'azienda, direttamente al loro domicilio, una lettera
di attestazione vaccinale di conformità, che dovevano presentare
entro l'11 settembre alle segreterie delle scuole dell'infanzia e
dei servizi educativi al fine di risultare esonerati per l'anno
scolastico 2017/18 da ogni ulteriore adempimento certificativo.
I genitori dei bambini di età compresa tra zero e sei anni che
hanno ricevuto dall'azienda una lettera di avviso di non conformità
dovevano contattare il servizio vaccinale di riferimento, presso le
sedi dei poliambulatori e dei consultori, al fine di concordare un
appuntamento per un colloquio informativo e per la regolarizzazione
delle vaccinazioni. Lo potevano fare, recandosi di persona agli
sportelli e consegnando alle segreterie delle scuole dell'infanzia
e dei servizi educativi la copia formale della prenotazione, oppure
inviando alla casella di posta elettronica dell'azienda una
email
, specificando la data di riscontro della data di
prenotazione e consegnando poi copia dell'email in segreteria delle
scuole dell'infanzia e dei servizi educativi, oppure inviando una
raccomandata.
Quindi la fase più urgente era quella della fascia 0-6 anni, che
così ha visto la sua prima attività. La seconda sarà ora quella di
raggiungere quelle famiglie che intendono avere maggiori
informazioni o che intendono confrontarsi su questo delicato
argomento. Al momento l'intenzione è quella di dare massima
disponibilità nei consultori, e lavoreremo anche con i pediatri nei
prossimi giorni per creare quelle condizioni d'informazione che non
si realizzano attraverso momenti pubblici, dove emergono
esclusivamente le contraddizioni o le rappresentazioni del "muro
contro muro" rispetto alle varie scelte.
L'intenzione è dare alle famiglie l'opportunità di ricevere
queste informazioni e poi di assumere liberamente, infine, la
propria decisione in merito. Quindi stiamo organizzando sul
territorio, anche per andare incontro alle esigenze di tutte le
famiglie, questa attività.
Per i bambini dai sei ai sedici anni, il termine per presentare
la documentazione è quello del 31 ottobre: le famiglie riceveranno
la stessa comunicazione realizzata per la fascia 0-6 anni, di modo
che si possano attivare le stesse procedure. Prima di questa
attività, e in parallelo con l'Assessorato dell'istruzione, abbiamo
diffuso due circolari, che sono arrivate alle scuole (soprattutto
ai dirigenti) per permettere di avere tutti i dettagli della
situazione. E nel primo giorno di scuola i dirigenti
dell'Assessorato, dell'ufficio legale dell'Istruzione, hanno dato
disponibilità nelle prime ore per fare in qualche modo da sportello
per fornire risposte e informazioni sui vari quesiti che stavano
emergendo. Quindi anche di questo li ringrazio, perché hanno dato
la possibilità di affrontare con maggiore serenità il primo giorno
di scuola.
I dati. Dall'approvazione della legge sono stati vaccinati circa
millecinquecento bambini da zero a sedici anni, e attualmente la
percentuale dei non vaccinati ? dipende da un vaccino piuttosto che
dall'altro ? varia dal 5,9 al 13 percento. Dalla fase di
ricevimento delle lettere, sono un centinaio le famiglie che hanno
chiesto di completare le vaccinazioni, e direi che nei prossimi
giorni contiamo di poterne raggiungere altre per completare questa
attività di informazione. È il ruolo importante che, come
Assessorato e come azienda, dobbiamo portare avanti.
L'azienda ha dato disponibilità di riferimenti telefonici con
tutti gli indirizzi dei centri vaccinali ed è stata attivata una
nuova casella di posta elettronica aziendale dedicata alle
prenotazioni dei vaccini, infine è stato adottato un modulo per
definire gli estremi dell'appuntamento da consegnare ai
genitori.
Quindi pur essendo stato un momento critico in cui dover dare
delle risposte urgenti a una situazione così particolare, come
quella che si è presentata, ritengo che si siano raggiunte nella
maniera migliore tutte le famiglie e che l'attività debba
continuare proprio - come detto in precedenza - cercando di uscire
dalla logica dello scontro, ma piuttosto di creare le migliori
condizioni perché le persone possano recepire delle informazioni e
non dei
diktat,
né da una parte né dall'altra.
Presidente -
Per la replica, ha chiesto la parola il
consigliere Guichardaz, ne ha facoltà.
Guichardaz (PD-SIN.VDA) -
L'approccio a questa
interpellanza è un approccio proprio non polemico, come avete
potuto verificare. Non mi interessa entrare nelle contrapposizioni
su un tema importante come questo della salute, quindi credo che le
cose che lei oggi ha detto vadano in una direzione che io condivido
personalmente: informare correttamente i genitori, che sono
legittimati ad avere delle paure, dei dubbi (come tutti i
genitori). Lo dico io, che sono generalmente molto apprensivo,
quindi figuriamoci. Tra l'altro, la cosa particolare è che questo
dibattito mi ha messo a confronto con tanti genitori, i quali molte
volte mi dicono: "io i miei figli li ho vaccinati, ma voglio che
sia rispettata la libertà di chi non li vuole vaccinare". Quindi
tanti di questi che oggi intraprendono questa battaglia e che
pensano di farlo, lo fanno per motivazioni anche diverse. Per
motivazioni che vanno, a mio parere, su un tema come questo, il più
possibile comprese, però vanno ad un certo momento risolte.
Altrimenti - come diceva giustamente lei, Assessore - alla fine
l'informazione la fanno solo i comitati. Fanno informazione persone
che legittimamente si fanno delle idee, ma che in alcuni casi non
tengono conto delle evidenze scientifiche.
Quindi io penso che l'approccio sia corretto, soprattutto quando
le istituzioni pensano di accogliere le famiglie per spiegare loro
i costi/benefici, gli effetti positivi (e anche quelli negativi
eventualmente) di una campagna vaccinale, che - l'ho detto prima e
lo ripeto -nel bilancino dei risultati dei vantaggi e degli
svantaggi credo che non può che essere positiva.
Quindi bene che si facciano queste iniziative pubbliche, verrò
sicuramente ad ascoltarle. Bene che si sia, penso, anche discussa
questa interpellanza, perché la gente ha bisogno di sentirsi
rassicurata e di sentire che le istituzioni sono attente alla
sensibilità di tutti, ma soprattutto sono attente alla salute delle
persone che rappresentiamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK