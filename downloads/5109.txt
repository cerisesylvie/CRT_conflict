Consiglio Regionale della Valle d'Aosta - Oggetto del Consiglio n. 2662 del 11 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2662 del 11 marzo 1987 - Resoconto
OGGETTO N. 2662/VIII - INIZIATIVE A TUTELA DI LAVORATORI
ESPOSTI AI FUMI EMESSI DAI MOTORI DEGLI AUTOVEICOLI.
(Interrogazione).
PRESIDENTE:
Do lettura dell'interrogazione in oggetto
presentata dal Consigliere Sandri:
INTERROGAZIONE
RICORDATO che i fumi emessi dai motori, a benzina o diesel,
dagli autoveicoli e dai motoveicoli contengono numerose sostanze
inquinanti dannose per la salute delle persone.
OSSERVATO che sono i lavoratori esposti professionalmente, come
gli operatori ai caselli autostradali o ai trafori, gli addetti
alle pompe di benzina, i vigili urbani, coloro che possono
risentire maggiormente di tali inquinamenti.
TENUTO CONTO che è competenza dell'Unità Sanitaria Locale
(U.S.L.) il controllo sulla nocività ambientale e sulla salute dei
lavoratori;
il sottoscritto Consigliere regionale
INTERROGA
la Giunta regionale per conoscere:
- se siano stati fatti dei rilievi ambientali da parte
dell'U.S.L. o di altri enti o aziende all'interno dei trafori del
Monte Bianco e del G.S. Bernardo, lungo la statale 26 tra Aosta e
Courmayeur, lungo la statale 27 tra Aosta e il G.S. Bernardo, lungo
l'autostrada Aosta-Pont-Saint-Martin, particolarmente ove operano
gli addetti alle biglietterie delle barriere e dei caselli, e con
quali risultati;
- se siano stati fatti degli accertamenti sui lavoratori esposti
delle categorie citate in premessa, e con quali risultati;
- se sia stata verificata la fattibilità della sostituzione
dell'attuale sistema di esazione con altro che eviti l'esposizione
del personale agli inquinanti (meccanizzazione o con l'utilizzo di
opportune cabine pressurizzate);
- se sia stata verificata la fattibilità di impianti
automatizzati a circuito televisivo per il controllo centralizzato
del traffico ad Aosta e nei principali comuni, in sostituzione
dell'attuale servizio espletato a livello decentrato dai vigili
urbani.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Secondo quanto è stabilito dalla circolare
del 20 dicembre 1982 del Ministero della Sanità, i servizi
dell'U.S.L. della Valle d'Aosta effettuano dei rilevamenti
sull'inquinamento atmosferico causato dal piombo e dal cadmio.
Questi rilevamenti vengono fatti soprattutto nei punti di maggiore
traffico e cioè nella galleria del Monte Bianco, all'incrocio
dell'Ospedale di Aosta ed al casello autostradale di Quart. I
relativi dati vengono sempre inviati al Ministero, come dispone la
circolare citata, e rivelano una presenza di piombo superiore
all'indice normale. La presenza di cadmio, invece, è molto
inferiore all'indice di pericolosità. Proprio per questo, l'U.S.L.
tiene sotto controllo i lavoratori del Traforo del Monte Bianco e
dei caselli autostradali, che vengono sottoposti a visite di
controllo ad ogni semestre. Sono 55 i soggetti visitati, ma in
nessuno di loro finora si sono riscontrati dei problemi.
La presenza di piombo nell'atmosfera è superiore al limite solo
al Traforo del Monte Bianco ed al casello autostradale di
Brissogne, mentre è molto al di sotto del limite all'incrocio
dell'Ospedale. Questa circostanza è stata segnalata alle varie
imprese ed ai datori di lavoro.
I controlli sui dipendenti continueranno e si chiederà alle
ditte di provvedere direttamente alla ricerca di soluzioni
migliorative in favore del personale dipendente. Ho chiesto anche
all'Assessorato all'Industria, Commercio, Artigianato e Trasporti,
ma non risulta che siano giunte richieste o che ci siano
sollecitazioni per l'eventuale cambiamento delle modalità di
pagamento, così come richiesto dal Consigliere Sandri.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Forse non ho sentito bene, e ne chiedo
scusa, ma non mi sembra che l'Assessore abbia accennato a eventuali
nuovi impianti automatizzati a circuito televisivo per la
riscossione dei pedaggi o a possibili interventi in favore dei
vigili urbani.
Credo comunque che la mia interpellanza trovi ampia
giustificazione nelle notizie che ci ha dato l'Assessore, che
peraltro ringrazio, perché la presenza di piombo nell'atmosfera,
confermata nella galleria del Monte Bianco ed al casello di
Brissogne, è in percentuali superiori al consentito.
Questo fatto dimostra che dobbiamo essere vigili ed attenti al
traffico, per i danni che ne possono derivare alla salute.
Vorrei far notare all'Assessore, perché se ne faccia parte
diligente ed attiva verso l'U.S.L., che se il piombo è presente
nell'aria in quantità superiore alla norma, è altresì possibile che
anche altri elementi inquinanti (sono stati sottoposti a test?)
siano presenti in misura superiore alla norma e mi riferisco in
particolar modo agli ossidi di azoto e di zolfo e alle particelle
carboniose. La notevole presenza di piombo indicherebbe un
inquinamento causato prevalentemente da traffico veicolare leggero
e non da traffico veicolare pesante.
Mi ritengo abbastanza soddisfatto della risposta ed in specie
dei dati che mi sono stati forniti. Esprimo però delle perplessità
in merito agli interventi previsti nei confronti delle aziende. Se
effettivamente esistono dei rischi per la salute dei lavoratori, mi
pare che sarebbe opportuno obbligare queste ditte ad assumere delle
iniziative, per prevenire le occasioni di rischio, ricorrendo
magari alla riscossione meccanizzata dei pedaggi. Oggi, infatti, è
abbastanza usuale ed è anche comoda per la presenza di macchinari
piuttosto semplici e funzionali. Nella autostrada di prossima
costruzione si potrebbero evitare le barriere, che, richiedendo
tutti questi interventi migliorativi per garantire la salute dei
lavoratori, renderebbero magari non vantaggiosa la riscossione dei
relativi pedaggi.
Sottolineo infine l'importanza, che a mio parere non è stata
rilevata dall'Assessore, dei controlli centralizzati del traffico.
I vigili urbani costituiscono la categoria più penalizzata
dall'inquinamento d'origine veicolare perché ad Aosta, St. Vincent
e Courmayeur, purtroppo, sono a diretto contatto, per molte ore
della giornata, con gli autoveicoli. Io penso che il traffico possa
essere controllato da una strumentazione centralizzata. Sarebbe
interessante che l'Assessorato predisponesse un provvedimento atto
ad incentivare economicamente i comuni all'adozione di tali
meccanismi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK