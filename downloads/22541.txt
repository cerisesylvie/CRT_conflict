Consiglio Regionale della Valle d'Aosta - Oggetto del Consiglio n. 2064 del 13 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ENERGIA
Energia idroelettrica
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2064 del 13 luglio 2006 - Resoconto
OGGETTO N. 2064/XII - Reiezione di mozione: "Moratoria delle
concessioni di derivazione delle acque per uso industriale ed
idroelettrico e provvedimenti per il risparmio energetico".
Mozione
Preso atto del numero eccessivo di domande di derivazione
delle acque pubbliche per uso industriale ed energetico che
interessano anche corsi d'acqua inseriti in zone di particolare
interesse e pregio naturalistico e ambientale;
Considerato che il cambiamento climatico globale in atto
dovrebbe suggerire ai decisori politici d'abbandonare la strada
dell'eccessivo sfruttamento della risorsa acqua, soprattutto in un
territorio come la Valle d'Aosta, per il quale non può essere
aprioristicamente fatto valere come principio assoluto e assodato
il fatto che l'energia idroelettrica è sempre energia da fonte
rinnovabile e quindi sostenibile dal punto di vista ambientale, in
considerazione del suo regime pluviometrico, della sua orografia e
della sua idrografia;
Constatato che l'aumento della domanda di energia potrebbe
essere soddisfatto in primis da corrette ed organiche misure di
risparmio energetico e quindi dallo sviluppo di impianti di
sfruttamento delle energie rinnovabili quali quella solare;
Constatato inoltre che la quasi totalità degli edifici
pubblici (sedi delle diverse Amministrazioni pubbliche, impianti
sportivi, scuole...) sono sprovvisti di sistemi attivi per la
produzione di energia quali i collettori solari o gli impianti
fotovoltaici;
Il Consiglio regionale
Impegna
la Giunta regionale:
1) a stabilire una moratoria delle concessioni di derivazione
delle acque per uso industriale e idroelettrico;
2) a predisporre, nel breve periodo, una campagna di
sensibilizzazione sul risparmio energetico;
3) a predisporre un piano straordinario di interventi per
sostituire o adeguare gli impianti termici esistenti negli edifici
di proprietà pubblica utilizzando preferibilmente e compatibilmente
alle caratteristiche sistemi attivi per la produzione di energia
quali i collettori solari o gli impianti fotovoltaici.
F.to: Venturella - Squarzino Secondina - Bortot
Président
- La parole au Conseiller Venturella.
Venturella (Arc-VA)
- Questa mozione prende spunto dal
fatto che sulla disponibilità delle fonti primarie, energia
idraulica, energia solare, energia eolica, bisogna fare un piccolo
ragionamento. Mi riferisco alla serie di iniziative, che ha fatto
il mio collega Bortot in riferimento a questo aumento, non dico
esponenziale perché direi una bugia, ma quasi aritmetico, se non
geometrico, delle domande di concessione per la derivazione. Siamo
arrivati al punto in cui, in definitiva, da dati che si evincono
anche da documenti pubblici, sono circa 60 le domande di
concessione depositate all'Ufficio regionale acque, Ufficio che si
occupa di dare la concessione per ottenere energia idroelettrica.
Queste 60 domande di concessione non sono quelle per le piccole
centraline, quelle di portata da 25 o 50 lt/sec con potenza fino a
15 kW, quelle che fanno funzionare alpeggi o rifugi; le potenze
installabili vanno dai 2.000 ai 4.000 kW, quindi centraline di
media dimensione. È proprio su questo tema - e anticipo
all'Assessore Cerise, che "snocciolerà" dei dati rispetto al Piano
di tutela delle acque, rispetto al Piano energetico anche se non è
di sua competenza... lo anticipo e chiedo di non elencarmi tutti i
dati riferiti a centraline, a potenze installate, perché li
conosciamo già - che dall'Assessore Cerise vorrei una risposta di
tipo politico, in quanto della mera ripetizione dei dati poco mi
interessa.
Il fatto è che si assiste a tale incremento delle domande di
concessione senza tener conto che è vero che l'acqua è considerata
fonte rinnovabile, ma attenzione perché con questo aumento quasi
geometrico delle domande e il fatto che in alcuni casi proprio
perché mancava la regolamentazione... e qui sappiamo benissimo la
deliberazione di Giunta del febbraio 1995 sul minimo deflusso
vitale... non lo stiamo a ripetere, in alcuni casi si è avuta
proprio una penuria di portata, perché queste centrali, sia esse di
grande o di media potenza, derivavano di tutto e di più, per cui
esiste secondo noi un problema di tipo ambientale, di tipo
ecologico che fa ritenere oltre un certo limite, l'energia derivata
dall'acqua non più utilizzabile. Una volta cioè superato il limite
che effettivamente è già stato superato l'anno passato, in quanto
le derivazioni sono aumentate in maniera incredibile... e l'esempio
che volevo fare in mozione è quello della Val di Rhêmes, in un
territorio protetto come quello del Parco nazionale del Gran
Paradiso, per chi risale dal Pelaud e da Thumel verso il Rifugio
"Benevolo" a circa metà del sentiero il sentiero è interrotto da
cantieri, da una centrale di media dimensione che ha un impatto
ambientale incredibile, cemento armato, calcestruzzo, credo sia
venuto il momento di limitare questo tipo di sfruttamento, anche
perché esistono già nel Piano energetico 2003-2005, elaborato
dall'Assessorato dell'industria, delle alternative! E lo dice bene
il nostro piano quando parla ad esempio di energia solare: vi è
un'ampia possibilità di installazione di circa 1.000 impianti che
potrebbero dare circa 10 GW ore all'anno, tenendo conto anche che
delle circa 3.000 GW/ore prodotte dall'energia elettrica il 60% lo
esportiamo. In definitiva allora forse non abbiamo più bisogno di
sfruttare quella energia rinnovabile, perché ne esportiamo già
circa 1.800-2.000 GW/ore. Quello che potremmo fare è sviluppare il
risparmio energetico mettendo in piedi una campagna di
sensibilizzazione, perché proprio dalla relazione sul Piano
energetico regionale che voi avete adottato circa 200 GW/ore sono
perse all'anno, rappresentano le perdite. Aumentando il risparmio
energetico e migliorando l'efficienza quindi si potrebbero
recuperare non dico tutte le perdite, ma almeno la metà: 100
GW/ore. Soprattutto nella totalità dei casi, e faccio riferimento
agli edifici pubblici: scuole, piscine, la stessa sede
dell'Amministrazione, per soddisfare le loro esigenze legate al
riscaldamento potrebbero benissimo utilizzare sistemi attivi, quali
ad esempio i collettori solari. In particolare, e lo dice il Piano
energetico, si potrebbero utilizzare per tutta la "Plaine d'Aoste"
le famose pompe di calore, sfruttando il fatto che la falda della
piana d'Aosta potrebbe essere sfruttata con un coefficiente di
rendimento molto alto.
Cosa chiediamo allora alla Giunta e poi a tutto il Consiglio? Di
stabilire una moratoria delle concessioni. So che adesso tutto è
bloccato perché vi sono i piani di adeguamento, perché soprattutto
sulle nuove concessioni manca il piano di adeguamento a quella
deliberazione che stabiliva il minimo deflusso vitale, ma noi
vogliamo una moratoria.
In secondo luogo, una campagna di sensibilizzazione: Assessore
Cerise, lei ha speso recentemente 23mila euro per acquistare una
trentina di pagine di giornale per fare propaganda ambientale;
potrebbe essere una spesa indirizzata bene quella diretta ad
aumentare le spese per sensibilizzare l'opinione pubblica e la
popolazione sull'inderogabilità di alcuni comportamenti che vanno
verso il risparmio energetico.
In terzo luogo chiediamo di predisporre un piano di interventi
per dare il buon esempio: ad esempio, la piscina regionale coperta
e il vicino bocciodromo, di proprietà comunale, sono sprovvisti di
impianti di produzione di energia alternativa quali i collettori
solari, che proprio in quel caso per superficie e tipo di
esposizione potrebbero essere altamente efficienti.
Mi permetta di concludere con una battuta nel riportare una
preoccupazione, che era quella dell'Assessore Ferraris, il quale
diceva:
"il Piano energetico 2003-2005 è un piano che ha una sua
valenza, ma ci mancano i finanziamenti"
. Mi permetta la
battuta: questi finanziamenti che si aggirano attorno ai 12 milioni
di euro da dove li prendiamo? Lo ha suggerito il collega Bortot:
aspettiamo circa 6 mesi per comprare il "Billia", perché
sicuramente 12 milioni di euro li risparmiate e li trovate.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- È una mozione che, tolto un po' di
"folclore", non resta molto.
Non darò dati, perché il Consiglio è già ampiamente edotto e poi
i dati, anzi i numeri, giustamente li ha già forniti il Consigliere
Venturella, non mi ripeterò e cercherò di essere molto sintetico.
Vengo al punto n. 1, per quanto riguarda la questione della
moratoria, la cosa più facile da fare è non fare niente: si tirano
giù le serrande, si prendono tutte le domande e si cestinano; è una
soluzione, ma a noi non sta bene. Questo Consiglio ha deliberato un
Piano di tutela delle acque, di cui presto le darà una copia nella
stesura definitiva, però non si limiti, come il suo collega Bortot,
a leggere solo il titolo, ma guardi anche quello che c'è dentro;
quando lo avrete letto, ne discutiamo...
(interruzione del Consigliere Venturella, fuori
microfono)
... no, non lo ha letto, ha letto solo l'indice.
È chiaro che la sostenibilità ambientale dei prelievi è
l'oggetto principale del Piano di tutela delle acque, sono stati lì
individuati tutti quegli strumenti attraverso i quali valutare
l'accettabilità delle derivazioni stesse. Voglio poi fare una
piccola notazione: guardate, forse non ve ne siete accorti, perché
magari la cosa vi è sfuggita, ma questo tipo di derivazioni l'acqua
non la consumano, la derivano e la restituiscono nella stessa
quantità, quindi non c'è una scomparsa di acqua, c'è una
diminuzione di acqua per un segmento di torrente che è quello che
coincide con la condotta; quindi il bilancio idrico qui è del tutto
positivo.
In questi giorni stiamo facendo una serie di incontri con i
professionisti, con i produttori, con i Comuni, dove continuiamo ad
evidenziare la modalità applicative del piano e dove indichiamo
tutte quelle informazioni necessarie per portare dei progetti che
siano dei progetti corredati secondo gli indirizzi del piano, ma
che consentano anche di fare quelle valutazioni che peraltro devono
essere precedute da una serie di accertamenti, che durano come
minimo un anno di tempo per dare un significato ai giudizi. Credo
quindi che quelle famose 60 domande in parte saranno sicuramente
rigettate, quasi tutte dovranno essere integrate con una serie non
indifferente di dati, per cui di fatto c'è già una moratoria
perché, se va bene, queste derivazioni in parte o quelle che
avranno i requisiti per essere assentite saranno assentite da qui
ad un anno. Una moratoria come la chiedete voi sarebbe un atto di
sfiducia nei confronti di un documento peraltro approvato da tale
Assemblea, a seguito di approfondimenti fatti nelle Commissioni, e
devo dire che questo Consiglio ha funzionato anche come un elemento
di mediazione fra le diverse istanze, che volevano da un lato
accentuare delle linee di tutela e dall'altro invece quelle
richieste di liberalizzazione che venivano in particolare dal mondo
imprenditoriale.
Per quanto riguarda il secondo punto, cioè una campagna,
convengo su questa opportunità: abbiamo promosso adesso una
campagna ambientale, perché rientra nella politica ambientale fare
delle campagne di sensibilizzazione ambientale; fra l'altro, in
questo abbiamo cercato di imparare magari di fare meglio quello che
si faceva abbondantemente negli anni in cui c'eravate voi
all'Assessorato dell'ambiente. È chiaro che esiste una stretta
interrelazione fra ambiente e energia, in particolare non tanto nel
consumo delle fonti energetiche, ma per quanto riguarda l'aspetto
legato all'inquinamento; in questo senso a settembre, quando
presenteremo la seconda parte del Piano di tutela dell'aria, vi
sarà un capitolo dedicato a questo tipo di attività, ma sulla
necessità di una campagna di sensibilizzazione in materia di
risparmio energetico c'è un forte impegno da parte dell'Assessore
La Torre ad andare in questo senso. Stanno partendo alcune
iniziative che sono molto interessanti: la prima è quella di
promuovere la realizzazione di edifici a bilancio energetico
neutro, in maniera che vi sia una sorta di autorisparmio e di
limitazione dei consumi. Sono in corso delle trattative con degli
istituti specializzati che vanno in questo senso e che coniugano il
risparmio energetico con la riduzione di emissioni inquinanti, in
particolare l'effetto serra. Contestualmente stiamo inserendo nella
normativa che riguarda l'edilizia convenzionata e quella
sovvenzionata dei solleciti e delle norme per fare in modo che
l'aspetto energetico sia considerato prioritario.
Per quanto riguarda il terzo punto, il piano di interventi, devo
aggiornarla che abbiamo in corso già da diversi anni un processo
previsto dalle normative comunitarie; non solo, ma lo stesso
decreto legislativo n. 192/1995, che ha recepito una direttiva
comunitaria sull'efficienza energetica degli edifici, ha ampliato
il ruolo e i compiti del tecnico responsabile per l'uso e la
conservazione dell'energia e prevede che questo soggetto debba
verificare che tutti i progetti presentati nell'ambito di nuove
costruzioni o ristrutturazioni rispondano agli obblighi imposti in
merito all'utilizzo delle energie rinnovabili. Abbiamo in corso
adesso il bando per affidare ad un soggetto esterno il compito di
"energy manager", che è una competenza specifica che non si trova
nell'ambito dell'Amministrazione regionale. Questo tecnico avrà il
compito di visionare tutti gli edifici pubblici e di valutare caso
per caso come può essere integrato il sistema energetico esistente
con dei sistemi di fonti alternative sia per ridurre l'utilizzo di
energie convenzionali, sia per abbattere il consumo di energia.
Ricordo che, per quanto riguarda il patrimonio edilizio
esistente, abbiamo con l'ultimo appalto di fornitura delle centrali
termiche posto in programma la progressiva conversione verso il
metano di tutti gli edifici pubblici che sono sotto la nostra
competenza. Mi piace citare due esempi: uno è quello della
ristrutturazione del Presidio ospedaliero di Viale Ginevra, dove
abbiamo provveduto all'installazione di un sistema di
cogenerazione, e la predisposizione di un progetto pilota presso la
"Villa Una May Cameron" di Courmayeur, in collaborazione con la
Direzione Energia, per installare un impianto solare per la
produzione di energia termica e fotovoltaica.
In fondo voi ci chiedete di fare quello che stiamo già facendo,
per cui vi chiederei di ritirare la mozione, altrimenti o ci
asterremo, o voteremo contro.
Si dà atto che dalle ore 18,00 presiede il Vicepresidente
Lanièce.
Presidente
- La parola al Consigliere Venturella.
Venturella (Arc-VA)
- Assessore Cerise, lei mi sembra che
parli sempre e solo in qualità di Assessore ai lavori pubblici, è
un costruttivista. Le ricordo che è anche Assessore al territorio e
all'ambiente e le ricordo che la concezione che ha lei di
derivazione di corso d'acqua è la stessa concezione che hanno i
bambini di IV
a
o V
a
elementare rispetto
all'apparato digerente dell'uomo. Come disegnano l'uomo i bambini?
Lo disegnano come un tubo che ha un'entrata e un'uscita. Adesso le
faccio una piccola analogia: lei provi a pensare che il suo
fabbisogno giornaliero sia di 2 litri di acqua al giorno, ma lei
mezzo litro lo beve e un litro e mezzo glielo verso io sulle
scarpe. Il bilancio idrico è sempre lo stesso: il tubo viene
irrorato sia all'inizio, sia alla fine. Il corso d'acqua è un corpo
vivo, non è un tubo di cemento, come ama trasformare lei i corsi
d'acqua in tubi di cemento, belli lunghi, dritti, senza curve,
quasi come una pista di "go-kart"! Il corso d'acqua è un corpo
vivo, è un corpo biologico! È un pensiero di fine ottocento, quello
per cui se tolgo l'acqua da una parte, intanto rientra dall'altra.
È una concezione che mi fa specie venga ancora annunciata in questo
Consiglio proprio da un Assessore all'ambiente! È chiaro che il
bilancio idrico totale resta tale e quale, ma non sicuramente tutta
una serie di indici di qualità della vita del corso d'acqua. Il
corso d'acqua è un po' come la terra: la terra non è un pezzo di
granito o roccia sedimentaria e di acqua messa lì più o meno, ma è
un corpo vivo e qualsiasi cosa uno faccia da una parte ha delle
ripercussioni dall'altra; ecco perché tutte le sue critiche si
inseriscono in una teoria che credo sia ormai obsoleta, che
dovrebbe essere aggiornata. Noi quindi rigettiamo le osservazioni
che ha fatto in maniera garbata e per questo la ringraziamo,
Assessore, ma la mozione anche solo per testimonianza la manteniamo
e chiediamo il voto del Consiglio.
Si dà atto che dalle ore 18,08 riassume le Presidenza il
Presidente Perron.
Presidente
- Pongo in votazione la mozione in
oggetto:
Consiglieri presenti: 24
Votanti: 23
Favorevoli: 3
Contrari: 20
Astenuti: 1 (Viérin Adriana)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK