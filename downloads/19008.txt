Consiglio Regionale della Valle d'Aosta - Oggetto del Consiglio n. 2147 del 25 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2147 del 25 luglio 2001 - Resoconto
OGGETTO N. 2147/XI Valutazioni su uno studio
sull’industria turistica valdostana curato dalla
società Prometeia e iniziative regionali per la promozione
turistica. (Interpellanza)
Interpellanza Premesso:
- che da un’analisi inerente
"l’industria turistica", svolta da Prometeia e
pubblicata sul Sole 24Ore dell’11/06/01, la bilancia
dei pagamenti del settore in Valle d’Aosta risulta
aver avuto nel 2000 un saldo negativo di 53 miliardi, rispetto al
risultato positivo di 148 miliardi dell’anno
precedente;
- che l’avvio dell’attuale
stagione turistica estiva, nonostante le previsioni favorevoli, non
sembra "prime facie" confermare a livello regionale tale
tendenza;
i sottoscritti Consiglieri regionali
Interpellano
l’Assessore al Turismo per sapere:
1) quale parere esprima relativamente ai dati di cui in
premessa;
2) quali risorse sono state impiegate nella promozione turistica
della nostra regione rispettivamente negli anni 1999-2000-2001;
3) quali siano le azioni più significative intraprese per
promuovere il turismo in Valle d’Aosta e quali siano
i parametri di misurazione di efficacia di tali azioni;
4) quali siano i dati delle presenze turistiche di maggio
– giugno e prima quindicina di luglio rispetto ai
medesimi periodi del 1999 e 2000.
F.to: Frassy - Tibaldi
Président
La parole au Conseiller Frassy.
Frassy (FI)
Questa interpellanza nasce da alcuni dati che
sono stati pubblicati su un settimanale economico, che ritengo
autorevole, come "Il Sole 24Ore", nel suo supplemento del lunedì
che riguarda il nord ovest.
Abbiamo appreso da una serie di dati che riguardavano
l’industria turistica come nella nostra Regione vi
sia una variazione di 53 miliardi in meno tra la parte attiva e la
parte passiva della bilancia dei pagamenti. Ovviamente questo saldo
non fa andare in negativo la bilancia, ma fa avere comunque una
flessione della bilancia di ben 53 miliardi in quanto chiude il
2000 con un saldo attivo di 95 rispetto ai 148 del 1999.
Questi dati ci hanno stimolato una serie di domande che sono
riassunte nell'interpellanza anche perché di turismo abbiamo avuto
più volte modo di parlare su iniziative a vario genere portate in
aula dai gruppi di minoranza, ma anche a margine di alcune leggi
importanti che recentemente l’Assessore ha portato
all’attenzione dell’aula.
Pertanto chiediamo all’Assessore un parere in
merito a questa analisi, parere che ci sembra dovuto in quanto
stranamente in questo servizio che è stato pubblicato su "Il Sole
24Ore" vengono sentiti i responsabili politici delle tre Regioni
che rientrano nella competenza editoriale del nord ovest: Liguria,
Piemonte e Valle d’Aosta o meglio Liguria, Piemonte
e non Valle d’Aosta in quanto vengono sentiti gli
Assessori della Liguria e del Piemonte e non è stato sentito in
questo caso l’Assessore Lavoyer, ma un
albergatore.
Di questo non ne facciamo colpa all’Assessore
perché immaginiamo che l’Assessore non abbia
rifiutato di commentare questa situazione, però riteniamo che, come
hanno fatto i suoi colleghi che hanno avuto la possibilità di farlo
dalle colonne del giornale, sia importante che
l’Assessore, per la responsabilità politica e
amministrativa che ha, possa commentare questi dati.
Tenendo poi presente che questi dati non possono essere scissi
dalle risorse che vengono impegnate nella promozione turistica?, è
questo il motivo per cui chiediamo all’Assessore di
farci un riepilogo sintetico delle risorse impiegate
nell’ultimo triennio per capire quali siano le
ricadute in termini positivi sulle risultanze statistiche del
comparto turistico.
E qui apro una parentesi richiamando una delle ultime leggi che
sono state portate in aula dall’Assessore quando
abbiamo istituito come Consiglio regionale
l’osservatorio, la quale stabilisce fra i tanti
compiti deputati a questa nuova invenzione anche quello di
individuare le linee e l’efficacia delle campagne
promozionali, campagne promozionali che l’Assessore,
rispondendo recentemente ad una nostra iniziativa, diceva che erano
un po' nelle sue mani come intuizione o come sensazione,
verificandosi e confrontandosi con gli addetti ai lavori, con le
associazioni e con le categorie, ma confidando sul fatto che in
futuro questo osservatorio sarebbe stato sicuramente il metro di
giudizio e di valutazione per le campagne.
Perciò vorremmo conoscere la situazione in merito alle azioni
più significative che sono state intraprese e quali sono stati i
parametri che hanno portato l’Assessore e gli uffici
a valutare l’efficacia o meno di queste azioni. In
riferimento ai dati che sono stati pubblicati e che si riferiscono
al 1999 e al 2000 abbiamo raccolto all’epoca in cui
abbiamo predisposto questa iniziativa - ed era il 12 luglio,
chiaramente l’istruttoria l’avevamo
già attivata da qualche settimana - un tendenziale pessimismo da
parte degli operatori del settore rispetto
all’imminente stagione. Era forse una sensazione
all’epoca, ma oggi che siamo più addentro alla
stagione estiva penso che l’Assessore abbia dei dati
da fornirci.
Nello specifico gli chiediamo un raffronto fra maggio, giugno e
prima quindicina di luglio 2001 rispetto al 1999-2000 proprio per
avere una sensazione di quello che sarà l’andamento
della stagione ormai iniziata.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Devo dire che questa iniziativa mi dà la
possibilità di fare una panoramica piuttosto articolata sulla
situazione turistica a livello regionale.
Devo anche dire però che se i quesiti sono molto precisi e
puntuali, quindi da considerare positivamente per arrivare
all’obiettivo di arrivare ad avere un quadro della
situazione turistica a livello regionale, non posso assolutamente
condividere le premesse di questa interpellanza che si agganciano
ad una fantomatica indagine turistica svolta da una società
Prometeia su "Il Sole 24Ore".
Non entro nel merito del perché il giornalista Grandi, che è
anche un amico della Valle d’Aosta, abbia
interpellato gli Assessori delle altre Regioni e non
l’Assessore competente a livello regionale, ma si
sia rivolto ad un albergatore della Val d’Ayas.
Probabilmente perché lui è in vacanza normalmente ad Ayas,
quindi gli tornava comodo rivolgersi a questo albergatore oppure
perché gli albergatori in Valle d’Aosta sono
considerati un po' il verbo anche se sappiamo che oltre
all’ADAVA ci sono i commercianti, gli operatori, i
tour operators, i maestri di sci, le guide alpine, le guide della
natura, i campeggiatori, case per ferie e seconde case, bed &
breakfast, impianti a fune e avanti così, però sembra che in Valle
d’Aosta il verbo sulla situazione corporativa dello
sviluppo turistico, che dovrebbe interessare tutte le categorie,
sia il più delle volte considerato il commento degli
albergatori.
Ma tralascio questo aspetto perché è una scelta del giornalista
che ha liberamente deciso in questo senso. Però dove assolutamente
non posso trovarmi d’accordo nelle premesse, poi i
quesiti sembrano andare a rimorchio, per dire:
"Bisogna
confermare quanto già in premessa sentenziato"
.
Tralasciamo poi, vista la precisione del gruppo di Forza Italia
nell’ultima interpellanza sulla correzione di nomi
di rifugi, il
"prime facie"
dove il latino lascia un po' a
desiderare perché nei miei ricordi di liceo classico
"facie"
è femminile, quindi al limite
"prima facie"
; in latino
"prime"
non esiste, quindi o
"primo"
al maschile
oppure in questo caso, visto che
"facie"
è femminile,
"prima facie"
, però questa affermazione, ripeto, è
totalmente gratuita in quanto non c’è assolutamente
un avvio negativo della stagione turistica estiva.
Detto questo, ritorno ai quesiti. Quanto al primo quesito va
subito chiarito che l’analisi in questione non è
stata svolta da Prometeia come erroneamente affermato
nell'interpellanza, ma si tratta solo di una serie di
considerazioni dello stesso
Grandi riferite alla situazione congiunturale del turismo in
Piemonte, Liguria e Valle d’Aosta che prendono
spunto da alcune interviste da lui compiute, come ha già
sottolineato l’interpellante, agli Assessori del
turismo di Liguria e Piemonte, mentre per la Valle
d’Aosta è stato interpellato
l’albergatore Munari della Val
d’Ayas. L’unico riferimento a
Prometeia, da cui può effettivamente essere scaturito
l’errore di interpretazione degli interpellanti, è
da riferirsi all'indicazione della fonte della tabella posta a
corredo dell’articolo riportata come UIC (Ufficio
italiano cambi), quindi non c’entra nulla con una
ricerca di Prometeia.
Tabella e dati che contengono riferimenti alla contabilità
nazionale relativi alla bilancia dei pagamenti nel settore
turistico. Prometeia, interpellata al riguardo, ha comunque escluso
di aver effettuato l’indagine in questione e ha
inoltre chiarito che i dati contenuti nella tabella sono
esclusivamente frutto di un'elaborazione dell’UIC,
che Prometeia si è semplicemente limitata ad utilizzare per sue
finalità di ordine più generale.
Una successiva verifica presso l’UIC ha
consentito di appurare che effettivamente i dati della tabella
erano stati da loro elaborati sulla base di
un’indagine di tipo campionario svolta con la
collaborazione della Doxa su una settantina di valichi e punti di
frontiera in tutta Italia, quindi è molto semplice: se i dati di
riferimento sono quelli presi con i passaggi alle frontiere, e in
conclusione esamineremo i passaggi nel Monte Bianco nel 2000
rispetto al 1999 quando era ancora aperto nei primi mesi, ma se il
riferimento per arrivare ad una proiezione di dati si basa sui
passaggi ai valichi, tutto questo castello non sta in piedi, prova
ne è che il riferimento elaborato per andare a quantificare il
delta nella bilancia dei pagamenti prevede una diminuzione nella
bilancia dei pagamenti della presenza degli stranieri, presenza che
invece, come ho avuto modo di dire, è notevolmente aumentata in
questi anni.
A questo punto risulta peraltro opportuno chiarire quale sia
l’effettivo significato dei dati di cui si tratta.
Il dato dei 148 miliardi di lire di saldo positivo riferito al 1999
deriva dalla contrapposizione fra la somma di 240 miliardi dei
cosiddetti "crediti", che in realtà sono la stima fondata
sull'indagine campionaria di cui sopra, della spesa effettuata dai
turisti stranieri in Valle d’Aosta nel corso del
1999 e la somma di 92 miliardi dei cosiddetti "debiti" che sono la
stima di quanto speso dai Valdostani recatisi nel 1999 in vacanza
all’estero, quindi stiamo attenti a questi
ragionamenti. Le medesime stime riferite al 2000 evidenziano un
saldo egualmente positivo e non negativo come affermato
nell’interpellanza?
(interruzione del Consigliere Frassy, fuori
microfono)
? sì, ma poi rispondiamo anche su quell’aspetto
là. Si tratta in realtà di un minor saldo positivo e non un saldo
negativo. Da quanto detto emerge chiaramente che i dati di cui
trattasi sono solo marginalmente significativi ai fini di una
corretta raffigurazione della situazione turistica della Valle e
appaiono comunque scarsamente collegati con i contenuti
dell’articolo a cui sono posti a corredo.
Oltre che scarsamente significativi i dati in questione
risultano peraltro anche sostanzialmente imprecisi, se non
addirittura errati. La consistente diminuzione
dell’ammontare complessivo della spesa degli
stranieri nella nostra Regione e nel 2000 rispetto al 1999
sembrerebbe infatti indicare una significativa contrazione delle
presenze straniere, il che invece non è assolutamente avvenuto in
quanto le rilevazioni ISTAT, condotte sull’intero
universo delle strutture ricettive della Regione - e quindi molto
precise, se non più precise di qualsiasi rilevazione campionaria -,
evidenziano al contrario addirittura una crescita di tali presenze:
da 772.000 a 795.000, quindi è impensabile che 772.000 stranieri
spendano di più che non 795.000 stranieri nella nostra Regione.
Chiaramente questi dati erano riferiti ai passaggi dei valichi;
essendo chiuso il Tunnel del Monte Bianco nel 2000 è ovvio che le
loro proiezioni portano a queste conclusioni. Appare altrettanto
non credibile la fortissima diminuzione della spesa dei Valdostani
all’estero: da 92 miliardi a 58 miliardi, ma perché
anche qui l’indagine si basava sui passaggi dei
Valdostani ai valichi perché, se ciò fosse vero, una parte delle
agenzie di viaggio della Regione avrebbe probabilmente già
rischiato la chiusura, mentre al contrario ne sono state
addirittura aperte di nuove.
D’altro canto non sono emerse indicazioni di
alcun genere che potessero far pensare ad un'improvvisa perdita di
interesse dei Valdostani per le vacanze
all’estero.
Come ammesso da parte di un funzionario dell’UIC
con cui sono stati riesaminati i dati, la spiegazione delle
accennate incongruenze è da ricercarsi nella natura campionaria
dell'indagine che non ha tenuto in sufficiente considerazione le
distorsioni indotte nella rilevazione a seguito della chiusura del
Tunnel del Monte Bianco, il quale risultava fra i punti di
rilevazione più importanti dell'indagine, distorsioni ulteriormente
aggravate dai numeri relativamente piccoli afferenti alla realtà
valdostana rispetto al contesto nazionale.
In definitiva si può affermare che i dati su cui si fonda
l’interpellanza risultano inaffidabili e fuorvianti
ai fini di una corretta valutazione degli andamenti turistici della
nostra Regione.
Fatta questa premessa, per quanto attiene gli altri quesiti che
sono precisi e puntuali:
"quali risorse sono state impiegate
nella promozione turistica della nostra Regione rispettivamente
negli anni 1999-2000-2001"
, possiamo dire che complessivamente
le risorse impegnate nello specifico sulla promozione si attestano
indicativamente attorno agli 8 miliardi all’anno.
Nel 1999 sono:
- 4.735 milioni per il mercato italiano - non entro nel
dettaglio perché penso che l’interpellante disponga
delle delibere dove vi sono questi importi dettagliati -;
- 2 miliardi sul mercato francese;
- 800 milioni Belgio e Olanda;
- 600 milioni Gran Bretagna.
L’Assessorato ha inoltre partecipato per quanto
attiene le attività promozionali, sempre nel 1999 a:
- "Vakantie 1999", Utrecht, gennaio, stand ambito ENIT;
- "CMT-Caravan, Motor Touristik", Stoccarda, gennaio;
- "Fitour", Madrid, gennaio;
- "BIT-BUY Italy, Borsa internazionale del turismo", Milano,
febbraio;
- "Salon des vacances", Bruxelles, marzo;
- "Tour Goteborg", marzo;
- "Foire de Paris", aprile-maggio, stand autonomo a Parigi;
- "Convegno internazionale turismo sociale", Riccione,
settembre, stand autonomo;
- "Ski show", Copenhagen, ottobre;
- "MIT international", Parigi, ottobre;
- "TTG Incontri", Riva del Garda, ottobre;
- "Skipass", Modena, ottobre-novembre;
- "Daily mail international, ski show", ottobre-novembre;
- "World Travel Market", Londra, novembre;
- "Reisemarkt", Colonia, novembre;
- "BTF", Bruxelles, stand ambito ENIT.
Oltre a queste vi sono tutta una serie di altre iniziative come
ad esempio la vetrina della delegazione ENIT di Parigi, in rue de
la Paix, che è stata dedicata alla Valle
d’Aosta.
Nel 1999 sono state sostenute alcune manifestazioni promozionali
in collaborazione con gli operatori turistici locali rivolte oltre
che alla stampa al settore delle agenzie di viaggio e dei circoli
ricreativi aziendali, degli sci club di Roma e di Firenze e quindi
tutta una serie di iniziative complementari a quella che è la
promozione strettamente affidata alle agenzie competenti oltre che
a tutta una serie di incontri con gli organi di informazione.
Tralasciamo poi le manifestazioni che si ripetono tutti gli
anni, quali i concerti per organi, "L'Etetrad" che è una delle
manifestazioni caratteristiche della nostra produzione estiva, i
concerti di "Musica e Muse" e tutte le altre iniziative che
l’Amministrazione regionale di anno in anno
sostiene.
Non entrerò poi, in riferimento al 1999, nel merito di tutte le
iniziative relative al Giubileo che hanno completato quella che era
l’azione promozionale tradizionale.
Per quanto attiene invece l’azione promozionale
per il 2000, la stessa è partita già nel 2000 anche in assenza di
osservatorio; per iniziare l’azione promozionale si
erano coinvolti tutti gli operatori del settore, che sono quelli
che istituzionalmente faranno parte
dell’osservatorio, insieme ai quali si era deciso di
impostare la campagna pubblicitaria sia per quanto riguarda i
momenti promozionali che per quanto riguarda le altre attività
promozionali nella direzione di vendere una Valle
d’Aosta che non è solo montagna e natura, ma una
Valle che significa anche storia, cultura, artigianato ed
enogastronomia.
Per portare avanti le varie iniziative è stata quindi
significativa la collaborazione di tutti gli operatori del settore,
ma anche degli assessorati che rappresentano il mondo
dell’agricoltura, dell’ambiente, del
territorio, della cultura e dell’artigianato.
Per quanto attiene il dettaglio nel 2000:
- 4 miliardi per il mercato italiano;
- 2 miliardi per il mercato francese;
- 450 milioni quello belga;
- 420 milioni la Gran Bretagna.
Nell’autunno 2000 in particolare è stata
impostata una campagna promozionale informativa e correttiva legata
agli avvenimenti dell’alluvione. Ci era sembrato
infatti importante a seguito dei danni alluvionali andare a fare
una campagna informativa per tranquillizzare i potenziali turisti
della Regione che la Valle d’Aosta era quella di
sempre.
Erano stati interrotti momentaneamente gli spot tradizionali che
erano stati commissionati perché era importante dare un segnale
nella direzione che poi si è concretizzata in modo estremamente
efficace con il "Free day" del 15 dicembre.
Anche qui - divisi per semestre potrò poi fornire i dati
all’interpellante - abbiamo partecipato a tutta una
serie di fiere e di manifestazioni, alcune organizzate
dall’ENIT, altre in modo autonomo.
Tralascio altre iniziative importanti organizzate anche con
l’Assessorato dell’agricoltura, ad
esempio "La Desarpa", un impegno di 40 milioni relativo a "L'Espace
Vallée d’Aoste" sempre in quel di Parigi, la
presenza dell’Assessorato nelle piazze più
importanti quali Milano, Roma, Firenze, dove abbiamo promosso le
nostre varie iniziative e ancora l’iniziativa di
sponsorizzazione della candidatura di Brusson per i "Campionati
mondiali di master 2006" che ha visto la presenza
dell’Assessorato a Kiruna e in quella sede è stato
assegnato questo campionato mondiale.
Insieme a queste vi sono poi tutte le altre manifestazioni e
intrattenimenti come "il Disco per l’estate",
"Ragazzi irresistibili" che insieme alla gestione straordinaria del
Casinò l’Amministrazione porta avanti per rendere
piacevole il soggiorno e per promuovere l’immagine
della Valle.
Per il 2001 l’investimento è di 8.640 milioni, i
vari interventi riguardano la partecipazione ai saloni ai quali
l’Assessorato ha deciso di essere presente, in
particolare con il nuovo noleggio della struttura espositiva, e
siamo stati presenti a BIT-BUY Italy a Milano, "Salon des vacances"
di Bruxelles, "Foire internationale de la Haute-Savoie", "La Roche
sur foron", "Borsa del turismo enogastronomico" a Riva del Garda,
poi Utrecht, Madrid, Stoccarda, Goteborg, Torino, Roma e Riva del
Garda.
L’Assessorato come tutti gli anni organizza
viaggi di familiarizzazione specifici con gli organi di
informazione stranieri e nazionali sia direttamente sia insieme
alle agenzie che si occupano della promozione
all’estero.
Tralascio le solite manifestazioni, dove abbiamo sponsorizzato,
oltre a "Il Disco per l’estate" e "Ragazzi
irresistibili", "Marta e Maria", una prima mondiale al Castello di
Sarre, "L'Etetrad", "Festival per organo", concerti in Piazza
Roncas.
A grandi linee queste sono le iniziative, posso far pervenire
all’interpellante, se lo vorrà, le schede
riassuntive di quando sono state fatte nei tre anni.
Per quanto attiene quelle che sono
"le azioni più
significative intraprese per promuovere il turismo in Valle
d’Aosta e quali siano i parametri di misurazione di
efficacia di tali azioni"
, intanto le azioni per incrementare
sono:
- quelle di partecipare ai saloni, alle fiere nazionali e
internazionali dove è importante affermare o ribadire il nome
"Valle d’Aosta" e dove gli operatori del settore
possono trovare un interessante mercato per vendere il "prodotto
Valle d’Aosta";
- quelle di realizzazione di campagne pubblicitarie, di
organizzazione di conferenze stampa, di sponsorizzazione di
iniziative promozionali, organizzazione di manifestazioni ed
eventi, produzione di materiale informativo.
In sostanza le azioni significative sono quelle che riassumono
quanto ho prima dettagliato con delle cifre. Per misurare il
ritorno, oltre ai dati, che sono estremamente indicativi per capire
se la nostra azione in Francia, in Belgio o in altre nazioni ha
avuto un effetto positivo - e, come ho già avuto modo di dire, in
Francia riteniamo che la nostra azione sia estremamente positiva
infatti, malgrado la chiusura del Tunnel del Monte Bianco, abbiamo
dei dati in crescita rispetto agli anni precedenti e addirittura un
boom di presenze relative al Belgio e all’Olanda
rispetto agli anni precedenti - oltre a questi indicatori che sono
estremamente importanti, riteniamo significativo il numero di
presenze ai saloni e alle fiere, il numero di contatti avuti dagli
operatori, il numero di coupons che derivano dalle campagne
pubblicitarie, per esempio 29.000 per la campagna Italia, 14.000
per la campagna francese solo nell’ultimo anno,
chiaramente le recensioni stampa, e a questo proposito ho preparato
un dossier che consegnerò all’interpellante con una
serie di recensioni di campagne stampa relative a Francia e Italia
da cui si capisce l’interesse e quanto la nostra
Regione sia riuscita ad entrare in questi mercati, e ancora i
contatti E-mail.
Quindi tutta una serie di elementi che normalmente fanno
propendere per il mantenimento e il rafforzamento o un cambio di
direzione nell’attività promozionale. Per quanto
attiene al quarto punto:
"quali siano i dati delle presenze
turistiche di maggio-giugno e prima quindicina di luglio?"
,
mentre per quanto attiene maggio-giugno non ho alcun problema a
dare i dati, per quanto attiene la prima quindicina di luglio non
ho la possibilità né di dare i dati degli anni precedenti né di
quest’anno perché la rilevazione dei dati avviene
sempre a fine mese per l’intero mese, quindi luglio
posso darlo per il 1999 e il 2000, non posso avere il raffronto nel
2001.
Sulla base di queste rilevazioni disponibili risultano dei dati
dai quali emerge una linea positiva per quanto riguarda il 1999
rispetto al 2001 al di là di un calo nel 1999 rispetto al 1998
senz’altro imputabile alla chiusura del Tunnel del
Monte Bianco, d’altro canto qua ho i dati relativi
al Tunnel del Monte Bianco:
- nel 1998 abbiamo 1.997.689 passaggi, fra
l’altro dati sempre in crescendo con 1,8 nel 1997; -
nel 1999 abbiamo 372.000 passaggi perché da marzo in poi il tunnel
è stato chiuso;
- nel 2000 i passaggi sono uguali a zero e
l’interpellante mi confermerà che qualcuno si
sarebbe comunque fermato, qualche presenza in più ci sarebbe stata
dal punto di vista turistico nella nostra Regione.
Ma malgrado ciò nel maggio 1999 avevamo 64.244 presenze dai dati
rilevati dall’ISTAT, nel 2000 avevamo 65.220
presenze, nel 2001 sempre a maggio 68.315 presenze.
D’altro canto quelli del 2001 sono dei dati che
stanno solo a confermare una stagione turistica invernale molto
positiva che si è protratta anche ad inizio del mese di maggio. I
dati del 2000 e del 2001 sono abbastanza omogenei, un po' meno nel
1999 perché le rilevazioni non consideravano in modo così
dettagliato l’extralberghiero. Nel 2001 teniamo
conto che i dati nelle seconde case sono praticamente nulli
rispetto a una realtà che è totalmente diversa.
A giugno passiamo dai 113 mila del 1999 ai 115 nel 2000 e ai 119
nel 2001. A luglio passiamo dai 513 mila del 1999 ai 520 mila del
2000.
È poco significativo il raffronto 1999/2000 perché nel 2000 le
AIAT hanno fra i loro compiti anche quello di rilevare le presenze
delle seconde case, poi tralasciamo come questo compito viene
adempiuto perché se andiamo a raffrontare le presenze che le AIAT
individuano sul territorio, ad esempio le tessere del caffè e dello
zucchero che prevedono la presenza di almeno quindici giorni del
potenziale turista, vediamo che non sempre i dati fotografano la
realtà, ma noi teniamo conto dei dati ISTAT per
l’alberghiero e l'extralberghiero oltre ad alcune
presenze nelle seconde case dove queste sono rilevanti.
Quindi a me pare che anche da questi dati la stagione estiva si
presenti se non positiva, senz’altro in linea con
gli anni precedenti. Mi risulta anche da informazioni che abbiamo
preso con le AIAT e con gli operatori del settore che
l’andamento delle prenotazioni è molto positivo,
soprattutto per il mese di luglio: la settimana scorsa
c’era praticamente il tutto esaurito e
c’era difficoltà a trovare un posto nelle strutture
ricettive della nostra Regione.
È pur vero che questo fenomeno si verifica normalmente nei mesi
non tradizionalmente centrali dal punto di vista turistico,
prevalentemente nei fine settimana rispetto a quella che è
un'occupazione per l’intero periodo.
Questa d’altro canto non è una novità, è una
tendenza generale che non riguarda solo la Valle d'Aosta: il
turista è sempre più propenso al "mordi e fuggi" e sempre meno
propenso a vacanze lunghe nella stessa località.
Penso di aver risposto esaurientemente ai quesiti
dell’interpellante. Non posso condividere le
premesse che stanno alla base di questa iniziativa.
Président
La parole au Conseiller Frassy.
Frassy (FI)
Una breve replica partendo dalle premesse che
sono peraltro di fonte giornalistica e che hanno stimolato un
approfondimento di tipo politico.
Prendiamo atto, anche perché non abbiamo modo e motivo per
confutare il ragionamento che ha fatto l’Assessore
in esordio della sua risposta, del fatto che un quotidiano
economico importante e definito normalmente autorevole ha fatto un
pezzo sul turismo completamente falsato da una serie di dati che
sono stati aggregati in maniera discutibile per motivi che
l’Assessore ha riassunto e ciò per certi versi non
ci dispiace nemmeno.
Ciò che peraltro non ci convince fino in fondo è che
l’Assessore ha un rapporto un po' difficile con i
dati statistici. A marzo nel rispondere ad una nostra iniziativa di
febbraio dove si citava un’altra fonte statistica,
ed era l’Ente nazionale del turismo, si leggeva su
quel dato riportato nell'interpellanza che la visibilità del
"prodotto turistico Valle d’Aosta"
all’estero era quantificato al 24 percento, mentre
la quota di mercato turistico che la Valle d’Aosta
andava a cogliere era limitata all’1 percento.
L’Assessore ci disse in quella occasione che questi
dati non li capiva, non argomentò più di tanto, ma li smontò
comunque.
Ora, noi siamo soddisfatti che l’Assessore abbia
esordito dicendo che era contento di poter rispondere alla nostra
iniziativa per poter fare il punto della situazione ed in effetti
più che rispondere, Assessore, alla nostra iniziativa, lei ha fatto
una piccola conferenza stampa. Penso che sicuramente di questo
gliene saranno grati gli operatori dell'informazione però, quando
leggiamo che la Valle d’Aosta va male o quando
leggiamo sulla stampa nazionale che alcune cose non funzionano
bene, non siamo soddisfatti, Assessore, per il fatto di stare
all'opposizione, ma siamo mortificati o quanto meno
preoccupati.
Allora sarebbe opportuno che il suo Assessorato, che fra tutti
gli assessorati mi consta di essere l’unico dotato
di una struttura in grado di svolgere le funzioni di ufficio
stampa, avesse la tempestività di intervenire a correggere certe
storture perché quando noi abbiamo depositato
l’iniziativa era il 12 luglio ed era un mese dopo la
pubblicazione di questi dati dai quali sicuramente la Valle
d’Aosta non ne usciva bene.
Allora io la invito oggi a far sì che venga pubblicata
un'intervista sotto forma di rettifica, sono io che vado a perorare
l’intervista dell’Assessore, si
immagini un po’, ma mi sembra giusto che queste
rettifiche date in aula possano essere lette da tutti coloro i
quali si sono letti questo articolo sulle basi delle argomentazioni
che l’Assessore ci ha fornito.
Questo per rimanere alle premesse. Per venire invece alle
risposte che l’Assessore ha fornito alla nostra
interpellanza, siamo soddisfatti di apprendere che il trend delle
presenze turistiche in questa Regione anche
quest’anno è confermato in crescita perlomeno
rispetto agli anni precedenti, ma esprimiamo una qualche
perplessità sull'efficacia e sul ritorno delle azioni di
promozione. Non dimentichiamoci che noi abbiamo località
turistiche?, mi riferisco a quelle che forse sono considerate un
po' le regine in tema di turismo in Valle d’Aosta:
Courmayeur che compete con Chamonix, Cervinia che compete con
Zermatt, e mi sembra di poter dire che siamo perdenti su entrambe
le località rispetto ai concorrenti di oltre confine.
Abbiamo una Regione Piemonte che sino ad oggi è stata un
serbatoio di turisti che venivano qui d’inverno a
fare settimane bianche o il fine settimana e nella Regione Piemonte
sappiamo che da qui al 2006 il comparto turistico beneficerà di
qualcosa come 22.000 miliardi in previsione dei giochi olimpici
invernali del 2006. Ci sembra un po' riduttivo che tutta la nostra
azione di promozione si limiti ai saloni, alle conferenze stampa,
magari fatte con cocktail a Milano o ai soggiorni di
familiarizzazione dei giornalisti che poi ci trattano in questa
maniera perciò, concludendo, siamo soddisfatti che i dati
confermino la crescita. La invitiamo a far sì che questo articolo
dell’11 giugno trovi una giusta smentita e venga
ristabilita la realtà dei fatti.
Si dà atto che, dalle ore 17,04, presiede il Vicepresidente
Viérin Marco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK