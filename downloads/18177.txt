Consiglio Regionale della Valle d'Aosta - Oggetto del Consiglio n. 1270 del 19 aprile 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 1270 del 19 aprile 2000 - Resoconto
OGGETTO N. 1270/XI Intendimenti in ordine al Progetto
"Qualità" elaborato all'Ospedale di Aosta. (Interpellanza)
Interpellanza Preso atto del Progetto "Qualità", elaborato
all’Ospedale di Aosta dall'apposita "Commissione per
la Qualità dell’Azienda USL", e del relativo
supporto informatico, illustrati in sede di Quinta Commissione
Consiliare permanente;
Atteso che il materiale finora prodotto si riferisce alla prima
fase del progetto obiettivo "Sistemi di indicatori della qualità
nell’azienda USL della valle
d’Aosta", cui dovrebbe seguire la seconda fase più
operativa;
Atteso inoltre che esiste un interesse per gli indicatori di
qualità che sono stati individuati nell’ambito di
tale progetto, in quanto essi consentirebbero di rilevare elementi
oggettivi per la valutazione della Qualità, anche nella sua
evoluzione temporale, nei singoli reparti come nel più complesso
sistema "azienda";
I sottoscritti Consiglieri regionali
Interpellano
l’Assessore competente per sapere:
1) quante risorse sono quest’anno destinate
dall’azienda USL alla formazione del personale e/o
al progetto Qualità, chi le gestisce e con quali criteri;
2) come valuta tale progetto e il materiale finora prodotto e se
non ritenga utile che si passi alla seconda fase operativa in cui
si possano sperimentare gli indicatori di qualità individuati.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
Con questa interpellanza vorremmo
concentrare l'attenzione su un progetto qualità che è stato
elaborato dall'Ospedale di Aosta da una commissione apposita che ha
concluso la prima fase del proprio lavoro e questa Commissione per
la qualità dell'azienda USL era venuta a presentare in V
Commissione consiliare i risultati di questa prima fase di lavoro.
C'era la relazione, c'era anche il supporto informatico con cui
venivano raccolti tutti gli elementi che erano emersi in questa
prima fase di lavoro per il Progetto "Qualità" dell'azienda
USL.
Come dicevo prima, si è conclusa la prima fase del progetto e
adesso dovrebbe seguire la seconda fase più operativa, si dovrebbe
cioè scendere in una fase sperimentale, bisognerebbe sperimentare
gli indicatori aziendali che sono stati individuati, bisognerebbe
valutarne l'efficacia, bisognerebbe completare, riprendere corsi di
formazione su questi indicatori per tutti i referenti e via dicendo
e non stiamo qui ad elencare tutto il programma di questa seconda
fase operativa.
Rispetto al tema degli indicatori di qualità esiste in campo
sanitario un grande interesse perché l'individuare questi
indicatori consentirebbe di presentare dei progetti il più
possibile trasparenti e oggettivi per valutare la qualità di
un'azienda.
Gli indicatori di qualità sono ormai prassi comune in tutte le
aziende private e l'interesse è quello di portarli nell'azienda
pubblica, in particolare nella sanità perché, per tutti i problemi
a cui prima accennava anche l'Assessore, problemi che rendono
difficile l'analisi della situazione e le cause di certi fenomeni,
una serie di indicatori di qualità potrebbe fornire elementi più
precisi per descrivere la situazione, per valutarla e per
intervenire.
Fatta questa premessa, con questa interpellanza si vorrebbe
capire rispetto alla formazione quante risorse sono state date
dall'azienda USL alla formazione del personale o al Progetto
"Qualità", non so più, perché nel passato c'era un budget della
formazione per il Progetto "Qualità". Ora non ho più notizie
rispetto ai fondi della formazione, alla destinazione di questi
fondi e al loro utilizzo e ai criteri con cui è stata decisa
l'attribuzione e la finalità. Saremmo interessati a conoscere una
valutazione del potere politico, quindi non mi interessa la
valutazione del Sig. Vicquéry Roberto, è chiaro, se era solo questo
che mi interessava, ci saremmo incontrati al bar e avremmo
chiacchierato su questo tema, ma mi interessa dal punto di vista
politico come viene valutata questa prima fase del progetto, come
viene valutato il materiale finora prodotto e se si ritiene utile
che si passi alla seconda fase operativa in cui si possono
sperimentare gli indicatori di qualità individuati e in cui si
possa attuare questo sistema complesso di rilevazione della qualità
che è stato predisposto.
Si dà atto che, dalle ore 10,59, presiede il Vicepresidente
La Torre.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Nella prima parte della risposta darò
lettura della nota pervenutami nel merito da parte del Commissario
dell'USL riguardo allo stato dell'arte del progetto e nella seconda
parte tenterò di dare le risposte di tipo politico che la
Consigliera ha chiesto.
"L'USL comunica che il Progetto "Qualità", elaborato nel 1998
dalla Commissione qualità dell'azienda USL, non riguarda
esclusivamente l'Ospedale bensì l'intera organizzazione dell'USL e
come tale ha visto la fine della prima parte nel mese di aprile
1999 con la trasmissione al comitato tecnico in Assessorato del
volume degli atti della prima fase del Progetto obiettivo: "Sistema
di indicatori della qualità dell'azienda USL della Valle
d'Aosta".
Questa prima fase ha prodotto una serie di indicatori a
carattere aziendale, alcuni dei quali già comunemente in uso in
passato nelle valutazioni generali di attività delle strutture
sanitarie ed altri, pochi, con caratteristiche di novità.
La prima parte del progetto è terminata con la proposta di
attività per la seconda fase. Tale proposta, che in sintesi
proponeva la determinazione di indicatori per unità budgetarie
insieme alla stesura di un piano qualità specifico per ogni realtà
organizzativa, si è inserita in un cambiamento della normativa a
livello sia nazionale che regionale.
La normativa nazionale sull'accreditamento delle strutture
sanitarie, recepita con specifico atto a livello regionale, e il
piano sanitar io nazionale con l'attuazione del piano nazionale
sulle linee guida hanno trovato riscontro dapprima con il contratto
di programma Regione - USL per il 1999, che prevede fra i punti
qualificanti l'avvio di procedure di accreditamento, e in seguito
con l'adesione alla sperimentazione in nove regioni di strumenti
per l'implementazione di linee guida del servizio sanitario
nazionale che ha avuto ufficialmente inizio il 19 novembre 1999?"
di cui noi siamo regione partecipante e questo in virtù
dell'utilizzo dei fondi dell'articolo 12, fondi speciali per
programmi innovativi. È un programma che è iniziato il 19 novembre
1999, parallelamente a quanto era già stato indicato a livello
interno.
"? Le risorse destinate alla seconda parte del progetto
derivano da un accordo sindacale del 1997 per la determinazione dei
fondi aggiuntivi per i salari di risultato del personale dirigente
e di comparto. Questi fondi sono gestiti per il finanziamento di
specifici progetti obiettivi di unità budgetarie e sono stati
assegnati con criterio proporzionale al personale presente in ogni
unità budgetaria.
Per la formazione alla data del 1° gennaio 2000 erano a
disposizione 14 milioni da destinare ad iniziative di aggiornamento
in sede coerenti con il programma stabilito.
In aggiunta a queste risorse di formazione sarà possibile
accedere alle risorse di formazione previste per la Regione Valle
d'Aosta nell'ambito del citato progetto di sperimentazione di
implementazione di linee guida?" però sono di là da venire perché è
un programma di sperimentazione in nove regioni di linee guida che
dovrà poi essere approvato dal ministero e se verrà approvato,
verrà a sua volta finanziato rispetto all'investimento
iniziale.
La gestione dei fondi compete alla Direzione dell'USL che ha
nominato un comitato tecnico con il compito di formulare e gestire
una serie di proposte per le varie unità budgetarie coerenti con le
indicazioni approvate nella prima parte del piano qualità.
Attualmente la seconda fase del progetto è in corso di
attuazione, pur con i ritardi resisi necessari per operare, sempre
in coerenza con le indicazioni del piano qualità, aggiustamenti e
adeguamenti alle novità organizzative e normative che si sono
succedute a partire dalla fine del 1998.
In questo momento più dell'80 percento delle realtà
organizzative a suo tempo individuate ha presentato progetti
obiettivi che in sintesi riguardano:
- linee guida e protocolli clinici per i reparti degenze, -
linee guida che il Consigliere Beneforti non gradisce come ho
potuto constatare dal suo giornalino propagandistico -;
- individuazione di specifici indicatori di unità
budgetarie;
- rilevazione delle procedure operative per gli uffici
amministrativi, - la carta si fa scrivere, Consigliere -;
- predisposizione di manuali qualità e linee guida organizzative
per i servizi;
- predisposizione di indagini su "customer's satisfaction" che
dall'inglese significa soddisfazione dell'utente o del cliente per
realtà organizzative territoriali.
Tutte queste iniziative dovranno essere raccolte ed indirizzate
ad un progetto di più ampio respiro e contribuiranno a fornire le
basi per l'accreditamento delle strutture ed attività sanitarie.
Questo argomento sarà oggetto di un'ulteriore pianificazione e
programmazione dell'attività che vedrà la luce prima dell'estate e
costituirà il proseguimento per gli anni a venire del Progetto
"Qualità" complessivo.
Rispondo adesso alle domande specifiche, in particolare sulla
prima:
"quante risorse sono quest’anno destinate
dall’azienda USL alla formazione del personale e/o
al Progetto "Qualità"?"
, questi sono due aspetti diversi perché
il Progetto "Qualità" era finanziato con l'accordo del 1997, a
tutt'oggi rimangono da liquidare più di 1.030 milioni perché si è
in attesa dell'invio dei progetti obiettivi. Ad oggi non abbiamo
ancora trasferito questi fondi all'USL perché questa a sua volta
deve trasmettere la parte applicativa che, come ci è stato detto, è
per l'80 percento realizzata.
La Consigliera Squarzino parla di formazione, pertanto penso che
voglia riferirsi ai fondi per la formazione e l'aggiornamento
perché sono un tutto unico. Non abbiamo ancora il bilancio
dell'USL, a memoria l'anno scorso i fondi per l'aggiornamento e la
formazione si aggiravano sui 450 milioni all'anno che sono cosa
diversa rispetto al Progetto "Qualità" che è finanziato a
parte.
"? chi li gestisce e con quali criteri", li gestisce
autonomamente l'azienda secondo i criteri che sono stati detti
prima.
In risposta alla seconda domanda:
"come valuta tale progetto
e il materiale finora prodotto e se non ritenga utile che si passi
alla seconda fase operativa in cui si possano sperimentare gli
indicatori di qualità individuati"
, valuto molto bene il
progetto anche se, come era stato detto dal Dr. Bosso, gli elementi
innovativi non sono moltissimi rispetto a procedure e a protocolli
di qualità che già si stavano attuando all'interno dell'USL e
ritengo che debba essere concluso il Progetto "Qualità" perché è
pervenuta una richiesta in data 2 agosto 1999 a firma del
Commissario Dr. Bosso e del Responsabile del Progetto "Qualità",
Dott.ssa Vernero, che dicevano - cito un passaggio -:
"? Si fa
presente infine che anche per il comparto è già stata iniziata nel
periodo dicembre 1998 - gennaio 1999 la seconda fase del Progetto
obiettivo "Conoscenza e utilizzo della carta dei servizi" che si
concluderà con la realizzazione di guide all'accesso ai servizi
delle singole unità di budget in collaborazione con l'area della
dirigenza. Si chiede pertanto che, al fine di consentire la
completa realizzazione dei sopracitati progetti obiettivi della
qualità, il termine per la conclusione degli stessi possa essere
prorogato al 31 marzo 2000?"
.
Nei giorni scorsi ho firmato una lettera diretta all'USL
chiedendole lo stato dell'arte proprio perché sono scaduti i
termini che loro stessi si erano posti.
Parliamoci chiaro: non è il termine del 31 marzo 2000 o quello
successivo che farà cambiare le cose. Il Progetto "Qualità" è un
progetto - e rispondo alla seconda parte della domanda - a mio
parere molto utile e molto interessante e gestito bene, ma forse
eccessivamente ambizioso rispetto al quadro sul quale andava ad
inserirsi.
Preciso a questo riguardo che la situazione organizzativa
all'interno delle singole unità budgetarie dell'USL non era e forse
non è ancora tale per certi aspetti e in certi settori da essere in
grado di recepire queste novità rispetto al problema della qualità.
Come ho avuto più volte modo di dire, questo Progetto "Qualità" era
stato ed è stato concepito in modo ineccepibile, ma ripeto in modo
difficile da recepire e questa difficoltà di recepimento è la causa
principale dei ritardi perché i ritardi sono la conseguenza
dell'atteggiamento di tipo passivo assunto da molti degli operatori
e sicuramente questo ha influito sulla capacità propulsiva da parte
del comitato tecnico che gestiva il Progetto "Qualità", comitato
tecnico a cui vanno tutti gli elogi da parte dell'Assessorato e che
ritengo sia in grado di presentare la documentazione se non nelle
prossime settimane, almeno nei prossimi mesi.
Concludo dicendo che a quel punto il comitato scientifico, che è
presieduto dal Coordinatore dell'Assessorato, prenderà in esame la
documentazione e se la documentazione prodotta sarà in linea con
quanto previsto nell'accordo del 1997, provvederà a liquidare
formalmente e materialmente il fondo residuo che ammonta a circa
1.030 milioni.
Presidente
La parola alla Consigliera Squarzino
Secondina.
Squarzino (PVA-cU)
Non mi soffermo sugli ultimi dati che
riguardano le quantità di risorse date alla formazione. Vorrei
invece riprendere alcuni punti della valutazione politica e
dell'insieme delle valutazioni che vengono date di questo
progetto.
Si dice che questo progetto è interessante, molto valido da una
parte e che è talmente innovativo che non è neanche adatto alla
nostra realtà tanto che dobbiamo prendere atto di questa sua carica
innovativa e dobbiamo fare un po' marcia indietro e dire che forse
erano obiettivi troppo ambiziosi quelli che ci siamo dati. Pochi
minuti prima lei, Assessore, aveva riferito che questo tipo di
progetto a giudizio dell'USL presenta pochi elementi di novità
rispetto all'attuale situazione.
Ora qui c'è una contraddizione, è chiaro che sono punti di vista
diversi, sappiamo benissimo che non esiste la verità con la "V"
maiuscola e neanche l'unica verità, però qui c'è un po' di
contraddizione. Sulla base di una valutazione data dall'USL che lei
mi ha riferito, per cui questo progetto non ha elementi di novità,
in qualche modo lo si accantona, di fatto lo si accantona perché,
nel momento in cui si dice che ogni unità budgetaria deve preparare
i suoi obiettivi, avvengono due décalages: viene rinnegato il
carattere innovativo di questo progetto, viene spostato l'interesse
dagli indicatori di qualità ad obiettivi che riguardano un'altra
cosa, a cui lei ha accennato, che è quella dell'accreditamento.
Capisco che ci debbano essere degli elementi che riguardano
l'accreditamento, ma questo è un discorso che è inserito dentro il
progetto di qualità, non a parte o diverso dal progetto di qualità,
invece qui si è scelto di dire no al progetto di qualità, sì agli
accreditamenti fatti da ogni unità budgetaria e qui c'è un elemento
molto negativo che emerge e che incrina alla base tutto il Progetto
"Qualità".
Il Progetto "Qualità azienda", lei sa benissimo, Assessore, deve
riguardare l'azienda nel suo complesso. Se lasciamo che i singoli
settori dell'azienda si facciano ciascuno i propri indicatori,
andiamo contro la logica del Progetto "Qualità azienda", quindi io
sono preoccupata delle cose che lei mi ha detto anche perché sembra
strano che questo progetto, che per noi non ha elementi di
innovazione, sia di fatto considerato da molte altre ASL come un
materiale estremamente interessante che vogliono sperimentare.
Qui siamo di nuovo all'assurdo per cui con risorse interne,
professionali che ha questa azienda si predispone un complesso di
indicatori per misurare e valutare la qualità di un'azienda, poi si
dice che ci sono difficoltà, che non sappiamo come utilizzarli,
pertanto li accantoniamo, mentre in altre aziende a livello di
altre regioni questi indicatori vengono colti come interessanti e
importanti tanto che questi faranno parte - se non è errata
l'informazione che ho, ma questo avrò modo di vederlo presto - di
un lavoro che verrà inserito come un esempio nella rivista "Qualità
delle aziende sanitarie", pertanto mi sembra che questo sia un
elemento su cui valga la pena di riflettere, Assessore.
Vi è un secondo elemento su cui vale la pena di riflettere. Lei
mi dice che è molto bello, ma troppo ambizioso e forse proprio la
sua carica innovativa impedisce agli operatori di accogliere questo
progetto, ma non so se lei ha dato uno sguardo al progetto o se ha
dato uno sguardo alle finalità della formazione. La formazione in
qualunque situazione, sia nella scuola sia nella pubblica
amministrazione come nelle aziende sanitarie, ha proprio lo scopo
di preparare e accompagnare le persone ad affrontare situazioni
problematiche, situazioni nuove.
Allora se ci rendiamo conto che forse non c'è all'interno
dell'Ospedale una cultura in grado di recepire l'innovazione,
abbiamo due strade: la prima è quella di prendere atto che non c'è
e decidere di volare basso basso e andare dietro alle esigenze dei
singoli; la seconda strada è di prendere ugualmente atto che non
c'è, ma decidere di lavorare perché si riesca poco per volta a
costruire una cultura dell'innovazione e mi sembra che qui sia
stata, se non ho capito male il suo intervento e le cose che mi ha
letto, seguita la prima strada, cioè quella di accettare la
situazione e quindi una strada in cui si rinuncia all'opera di
formazione, a fare un'opera di sostegno alla crescita e lei mi deve
spiegare, se questo è vero, che prospettive ci sono per questa
azienda.
L'ultima informazione che lei mi ha dato forse ha aperto uno
spiraglio perché, se ho capito bene, lei dice che sarà preso in
esame un po' tutto quanto, allora se si sono presi in esame
soltanto i progetti che le singole unità budgetarie hanno fatto per
vedere se rispondono agli obiettivi e si finanziano quelli, secondo
me siamo sulla prima strada, cioè si è fatta la scelta di volare
basso e di dire sì a quello che gli operatori chiedono
immediatamente. Se invece nel prendere in esame la documentazione
ci si rende conto che potrebbe essere importante riprendere tutta
la seconda fase così come era stata progettata e non come adesso si
sta realizzando e quindi si fa un piccolo passo indietro, forse si
riesce ancora a recuperare una grossa professionalità che qui
abbiamo.
Ultima notazione. Probabilmente, quando vediamo dei
professionisti nostri, operatori sanitari nostri competenti che se
ne vanno, probabilmente uno dei motivi può darsi che sia anche la
non capacità di questa azienda di valorizzare e far crescere la
professionalità degli operatori. Lei sa benissimo che un operatore
serio è interessato non solo ai soldi, ma anche alla soddisfazione
del proprio lavoro e se questo non è riconosciuto, va a cercare
altri posti in cui è riconosciuto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK