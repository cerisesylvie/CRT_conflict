Consiglio Regionale della Valle d'Aosta - Oggetto del Consiglio n. 469 del 10 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 469 del 10 marzo 2004 - Resoconto
OGGETTO N. 469/XII - Rinvio oggetti.
Il Consigliere Frassy illustra l'interpellanza iscritta al
punto 29 dell'ordine del giorno: "Intendimenti in ordine all'iter
di discussione nella competente Commissione consiliare del Piano di
sviluppo della Casa da gioco di Saint-Vincent".
Président - La parole au Conseiller Frassy.
Frassy (CdL) - Questa interpellanza si inserisce in un filone
ormai conosciuto a questo Consiglio perché, nell'ambito delle
vicende inerenti la casa da gioco, il Piano di sviluppo ha giocato
e giocherà una parte importante. Devo dire che questa interpellanza
però è stata quanto mai felice nelle sue tempistiche perché,
l'indomani del suo deposito, il Piano di sviluppo è andato nella
disponibilità dei commissari. L'Assessore Marguerettaz mi fa segno
di no, evidentemente non è il Piano di sviluppo, sarà
qualcos'altro…
(interruzione dell'Assessore Marguerettaz, fuori
microfono)
… questo è ancora più grave, perché
vuol dire che c'è qualcosa che non funziona all'interno
dell'Amministrazione, perché se da gennaio si deve arrivare alla
fine di febbraio per poter avere nella disponibilità dei
commissari… con lettera del 25 febbraio
e l'Assessore parla, invece, di "21 gennaio", evidentemente c'è
qualche meccanismo che non funziona all'interno delle procedure,
che sono procedure poi preposte al funzionamento degli organi
istituzionali nelle loro diverse funzioni. Le commissioni hanno un
ruolo importante, come è importante il ruolo del Consiglio, come è
importante il ruolo della Giunta!
Nell'interpellanza si chiedeva comunque quali erano le
intenzioni e noi prendiamo atto che finalmente il Piano di sviluppo
è giunto nella disponibilità dei commissari, e dunque dei
Consiglieri, e potrà iniziare il suo iter di esame. Potrebbe essere
superata dai fatti, anche se ritengo che qualche considerazione a
margine di questo iter debba essere fatta, perché purtroppo
ultimamente rileviamo come, sempre più spesso, la Giunta interpreti
e gestisca in maniera disinvolta le procedure delle leggi
regionali: questo è un fatto che in passato non era mai accaduto e
che, invece, sta avvenendo con una certa frequenza dall'inizio di
questa legislatura! Un esempio lo abbiamo avuto con la vicenda del
condono edilizio testé illustrata dal collega Tibaldi; un'altra
vicenda, sta in questo Piano di sviluppo, che è un piano che segue
un po' le vicende dell'altra questione legata al casinò, che porta
il nome di "conto consuntivo della Gestione Straordinaria".
Rileviamo come la Giunta tenda a sostituirsi ai poteri che
invece norme delegano al Consiglio, impedendo al Consiglio di
espletare le proprie funzioni e assumendosi la responsabilità di
rallentamenti in vicende che sono importanti nelle tempistiche con
cui vengono affrontate. L'articolo 14 del disciplinare approvato da
questo Consiglio, disciplinare previsto dalla legge n. 36/2001
della "Casinò S.p.A.", regola i rapporti fra la "Casinò S.p.A." e
la Regione e, in maniera inequivocabile, dice che il Piano di
sviluppo è approvato dal Consiglio regionale, così come diceva la
stessa cosa la legge regionale per quanto riguardava il bilancio
della "GS". Ora si è instaurata la prassi che vi siano invece delle
valutazioni di tipo preliminare fra la Giunta e il casinò, che
inficiano la competenza del Consiglio regionale.
Devo ripetere le parole del collega Tibaldi: questo è un
atteggiamento che va censurato, perché se a qualcuno spetta il
compito di dire: "il piano va bene" o "il piano non va bene",
questo "qualcuno" è il Consiglio, perciò lei, Assessore
Marguerettaz, si è assunto la responsabilità di ritardare il
giudizio finale del Consiglio sul Piano di sviluppo e, di
conseguenza, di ritardare il Piano di sviluppo stesso!
Considerando noi che il Piano di sviluppo sia un elemento
importante nel rilancio della "Casinò S.p.A.", riteniamo che lei
stia remando contro il Casinò di Saint-Vincent, perché non si
spiegherebbe diversamente l'atteggiamento politico che lei sta
tenendo in questa vicenda! Ancora questa mattina abbiamo avuto la
sensazione che è stata riassunta con un'immagine efficace da parte
del collega Tibaldi, del "tapis roulant" sul quale lei sta
marciando in direzione opposta, anziché avvicinarsi alla meta
sembra che lei se ne stia allontanando! Una meta che è però quella
alla quale deve tendere l'Amministrazione regionale, vale a dire di
definire quanto prima la "vicenda casinò".
Non vi sono altre valutazioni da fare o domande da porre, perché
l'interpellanza verteva su quale fosse l'intenzione in merito
all'esame; l'iter è stato avviato, di conseguenza riteniamo che non
vi sia null'altro da aggiungere.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Prendo la parola ovviamente non per dare la
risposta all'interpellanza - il Consigliere Frassy si è
autoreferenziato! -, però siccome la creatività umana non ha
limiti, amerei riprendere una lettura molto puntuale dell'articolo
14 del Piano di sviluppo, perché probabilmente abbiamo due modi di
intendere. Là dove si dice, in modo inequivocabile, "il Piano di
sviluppo deve essere approvato dal Consiglio regionale",
ripercorrerei proprio il tenore letterale di quello che è scritto
nell'articolo 14. L'articolo prevede che:
"la Regione, al fine
di assicurare la migliore funzionalità della gestione della Casa da
gioco e di ottimizzarne la redditività, effettuerà gli opportuni
investimenti, sulla base di progetti definiti nell'ambito del Piano
di sviluppo, proposti da "Casinò S.p.A." ed approvati dal Consiglio
regionale"
…
Presidente - … Assessore, il collega
Frassy non sta bene. Chiederei di sospendere la seduta 5
minuti.
Si dà atto che la seduta è sospesa dalle ore 18,27 alle ore
18,36.
Président - Le Conseiller Frassy n'est pas du tout bien et, même
si on a commencé la discussion, les points 29 et 30 sont renvoyés
au prochain Conseil et sont inscrits automatiquement par la
Présidence au prochain Conseil.
Le Conseil prend acte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK