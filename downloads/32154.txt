Consiglio Regionale della Valle d'Aosta - Oggetto del Consiglio n. 968 del 13 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 968 del 13 gennaio 2010 - Resoconto
OGGETTO N. 968/XIII - Interpellanza: "Esercizio delle
funzioni attribuite all'Osservatorio regionale sui
rifiuti".
Interpellanza
Appreso dell'abbandono da parte del rappresentante delle
associazioni ambientaliste dell'Osservatorio regionale sui
rifiuti;
Ricordato l'importante ruolo che la legge regionale n. 31 del
3 dicembre 2007 (Nuove disposizioni in materia di gestione rifiuti)
affida all'Osservatorio regionale dei rifiuti al fine di garantire
la piena attuazione degli obiettivi di gestione dei rifiuti urbani
previsti dalla sopraccitata legge e da quelli indicati nel Piano
regionale di gestione dei rifiuti;
Ricordati anche i continui cambi di orientamento in materia
di trattamento rifiuti manifestati in questi mesi dalla Giunta
regionale;
Sottolineata l'importanza che tale organismo potrebbe
assumere come supporto all'azione dell'Amministrazione regionale e
come strumento di informazione, sensibilizzazione e coinvolgimento
di enti, imprese e cittadini in questo fondamentale
settore;
i sottoscritti Consiglieri regionali
Interpellano
la Giunta regionale per sapere:
1) quali ragioni hanno motivato l'abbandono da parte del
rappresentante delle associazioni ambientaliste dell'Osservatorio
regionale sui rifiuti;
2) come si intendono organizzare i lavori dell'Osservatorio
nel prosieguo dell'attività dello stesso.
F.to: Bertin - Giuseppe Cerise
Président
- La parole au Conseiller Bertin.
Bertin (VdAV-R)
- Avevamo già presentato l'anno scorso
un'interpellanza sull'Osservatorio regionale dei rifiuti, all'epoca
per sollecitarne l'istituzione, visto che era in ritardo. Lo
avevamo fatto perché ritenevamo e continuiamo a ritenere
l'osservatorio uno strumento importante come supporto
dell'Amministrazione regionale e anche come strumento
d'informazione e di coinvolgimento delle associazioni, delle
imprese, eccetera, in generale della comunità, perché questo
organismo comprende una larga parte di soggetti interessati alla
gestione dei rifiuti. Per questo, quando abbiamo appreso che le
associazioni ambientaliste avevano abbandonato il tavolo di lavoro
dell'osservatorio, volevamo capire le ragioni di questo abbandono e
soprattutto come si intende organizzare i lavori, anche per dare
efficacia a questo strumento e capire, d'ora in avanti, come si
intende procedere.
Si dà atto che dalle ore 10,36 assume la presidenza il
Vicepresidente André Lanièce.
Presidente
- La parola all'Assessore al territorio e
ambiente, Zublena Manuela.
Zublena (UV)
- Ringrazio il Consigliere Bertin, che dà
l'opportunità di portare chiarimenti anche in sede consiliare sul
plateale abbandono dalla riunione dell'Osservatorio regionale dei
rifiuti, nella seduta del 14 dicembre, da parte del rappresentante
delle associazioni ambientaliste, che ha motivato l'abbandono con
questa dichiarazione, che è stata consegnata per iscritto e portata
a verbale:
"Considerata la legge regionale n. 31/2007 istitutiva
dell'ORR (Osservatorio regionale dei rifiuti) e, in particolare,
l'articolo 17 che ne stabilisce le funzioni di vigilanza sulla
gestione dei rifiuti, di monitoraggio dei costi di gestione e le
modalità di applicazione delle tariffe, nonché la facoltà di
espressione di pareri finalizzati anche all'adozione di atti
amministrativi nel settore della gestione dei rifiuti;
preso atto che:
1) il primo rapporto sulla gestione dei rifiuti urbani
assimilabili è stato pubblicato senza essere preventivamente
discusso in sede di osservatorio;
2) i documenti tecnici necessari per fornire pareri utili
all'adozione di atti amministrativi non vengono prima
preventivamente discussi in osservatorio;
3) alle riunioni dell'osservatorio vengono convocati e
partecipano con diritto di parola funzionari dell'Assessorato,
estranei all'osservatorio stesso (dott.ssa Ines Mancuso);
ritiene che allo stato attuale l'osservatorio non risponda ai
requisiti di luogo, discussione e di autentico confronto, venendo
quindi meno le funzioni previste dalla citata legge
regionale".
Queste sono le motivazioni che sono riportate nel verbale.
Ritengo che l'eco ottenuta nei media dall'azione del
rappresentante delle associazioni ambientaliste, alla presenza dei
giornalisti che erano stati invitati alla seduta dell'osservatorio
dall'Assessorato, proprio perché potessero direttamente valutare il
tenore delle discussioni su temi piuttosto importanti che erano
posti all'ordine del giorno, confermati dall'interpellanza odierna,
abbia raggiunto lo scopo che si erano prefissati i promotori. Ora
noi auspichiamo che il rappresentante delle associazioni partecipi
alle prossime riunioni, in modo da portare un contributo
costruttivo e di contenuto al dibattito in corso, cosa che finora,
anche rileggendo con attenzione i verbali delle diverse riunioni,
ammetto che non è avvenuto.
Circa le osservazioni sulle motivazioni addotte dal
rappresentante, voglio richiamare brevemente alcune attività svolte
dall'osservatorio, perché in questo si può trovare risposta in
merito agli argomenti addotti come motivazione per abbandonare la
seduta.
Innanzitutto l'osservatorio è stato costituito con delibera di
Giunta del 3 aprile 2009; da quella data si sono svolte 4 riunioni:
la prima, il 4 maggio, quando vi è stato l'insediamento
dell'osservatorio, e in quell'occasione, oltre all'analisi del
regolamento di funzionamento dell'osservatorio, è stato discusso un
programma di attività, approvato dall'osservatorio stesso.
In data 18 giugno si è svolta la seconda riunione; fra gli
argomenti che sono stati discussi c'è stata l'illustrazione degli
elementi alla base della scelta del tipo di scenario tecnologico
per lo smaltimento di rifiuti in ambito regionale. È stato poi
illustrato uno strumento per la raccolta, l'organizzazione,
l'elaborazione dei dati sui rifiuti, infine è stata fatta una
valutazione su iniziative volte ad azioni di riduzione e
minimizzazione dei rifiuti. In questa seduta, fra l'altro, è stato
definitivamente approvato il regolamento di funzionamento, in modo
che ogni componente avesse regole precise di partecipazione
all'attività dell'osservatorio.
Il 14 settembre, nella terza riunione, convocata dopo la pausa
estiva e concordata in ambito di osservatorio, sono state
esaminate, tra l'altro, alcune proposte di riduzione dei rifiuti,
l'aggiornamento sulle attività in merito alla scelta del tipo di
scenario tecnologico per lo smaltimento dei rifiuti,
l'aggiornamento sul sistema Web per la raccolta e l'organizzazione
per via telematica dei dati sui rifiuti.
Il 14 dicembre, nella quarta riunione dell'osservatorio, è stato
illustrato il primo rapporto sulla gestione dei rifiuti che ha
fatto seguito anche ad attività precedenti di organizzazione dei
dati. Sono stati presentati i dati relativi alla settimana europea
per la riduzione dei rifiuti ed è stata illustrata da ARPA, da un
punto di vista tecnico, la proposta operata dalla Giunta sul
sistema di gestione dei rifiuti che oggi è all'attenzione di questo
Consiglio. L'argomento è stato evidentemente esposto
all'osservatorio per il necessario confronto e dibattito sulla
proposta della Giunta.
Dalla semplice lettura degli argomenti trattati, sui quali non
entro in questa sede nei dettagli, ma tutti i documenti sono a
disposizione per gli interessati, e comunque dal semplice scorrere
gli argomenti trattati nel corso delle sedute dell'osservatorio,
credo che si evinca facilmente come vi sia stata, fin da subito,
un'ampia discussione su due temi - che vengono particolarmente
criticati dal rappresentante delle associazioni ambientaliste - che
sono stati addotti a supporto dell'abbandono; il primo: la
disponibilità dei dati sui rifiuti e la modalità di diffusione,
tant'è che è stata pubblicata su richiesta dell'osservatorio, sul
sito della Regione, una pagina dedicata fin dall'estate; è stato
predisposto un sistema informativo di raccolta dei dati e la
stesura di un primo rapporto sintetico sui rifiuti, rapporto che è
già stato discusso nell'ambito dell'ultima riunione, dalla quale
sono emersi elementi che saranno alla base della predisposizione
del prossimo rapporto.
In secondo luogo, si è largamente dibattuto sulle scelte
relative ai sistemi di trattamento dei rifiuti, atti a cui si
presume che si riferisca la motivazione messa a verbale dal
rappresentante delle associazioni ambientaliste.
Per quanto riguarda infine l'ultimo punto della motivazione,
cioè la presenza in osservatorio di membri estranei, voglio
ricordare che il funzionario dell'Assessorato, invitato ed
annunciato ad una sola riunione, quella del 14 settembre, è il Capo
del servizio tutela delle acque dall'inquinamento e gestione dei
rifiuti che, per competenza derivante dalla riorganizzazione
dell'Assessorato, potrebbe anche far parte integrante
dell'osservatorio, il quale però è stato istituito prima della
riorganizzazione dell'Assessorato, quindi prima dell'istituzione
del servizio; quindi, se del caso, si provvederà ad integrare la
composizione dell'osservatorio. In ogni caso, il regolamento sul
funzionamento approvato dall'osservatorio prevede che alle riunioni
possano partecipare, su richiesta della maggioranza dei membri
dell'osservatorio, esperti i quali non possono esercitare il
diritto di voto. Alla riunione suddetta, quella del 14 settembre, è
stato invitato il caposervizio perché il tema era proprio l'analisi
dei dati sui rifiuti, volti alla predisposizione del primo
rapporto, e in quella sede il rappresentante delle associazioni
ambientaliste non ha posto obiezioni, né durante la riunione, né
poi in sede di stesura e di firma del verbale; quindi,
sinceramente, la motivazione appare piuttosto pretestuosa.
Evidenzio infine che l'atteggiamento del rappresentante delle
associazioni ambientaliste è stato disapprovato da tutti gli altri
membri componenti dell'osservatorio, che evidentemente hanno
apprezzato l'enorme sforzo profuso dall'Assessorato per promuovere
i compiti assegnati all'osservatorio, che richiedono comunque,
stante la complessità e la mole dell'attività, un periodo di
start up
necessario per organizzare le attività che comunque
a consuntivo, dopo 6 mesi, mi sembrano essere già piuttosto
rilevanti.
Circa il quesito n. 2 dell'interpellanza:
"come si intendono
organizzare i lavori dell'Osservatorio nel prosieguo dell'attività
dello stesso"
, le attività dell'osservatorio si svolgeranno
sulla base del programma che è stato presentato ed approvato nel
corso della prima seduta, quella del 4 maggio 2009, il quale - non
entro nel merito, chiaramente molto articolato - comunque prevede
delle azioni prioritarie, a medio termine, periodiche, a progetto.
Fra le azioni prioritarie molte di queste sono già svolte, erano
quelle a 6-12 mesi di attività: la realizzazione della pagina Web,
l'adozione di un sistema di raccolta rifiuti, la produzione del
primo rapporto rifiuti e l'analisi dei piani di subATO,
quest'ultimo in corso perché sono arrivati ora 4 piani di
subATO.
Poi ci sono attività a medio termine, fra cui l'analisi del
sistema impiantistico e delle ipotesi per il nuovo scenario di
gestione dei rifiuti, questo - come emerge da quello che ho detto -
è già stato oggetto di discussione in 3 delle 4 riunioni, e poi
progetti di riduzione dei rifiuti, ottimizzazione dei sistemi
gestionali anche in considerazione di tematiche specifiche; per
esempio, la questione dei flussi turistici è un elemento che è
emerso nell'ultima riunione come richiesta di approfondimento.
Ci sono poi attività periodiche: raccolta dati, reportistica
annuale dei dati, rapporti con frequenza, newsletters, azioni a
progetto, progetti per la riduzione dei rifiuti oltre alla
settimana europea a cui abbiamo già partecipato, progetti di
comunicazione e progetti contro il
littering
, progetti per
l'ottimizzazione della raccolta differenziata. È chiaro che nel
corso della prima riunione dell'osservatorio del 2010 si intende
verificare queste attività, provvedere ad un aggiornamento delle
azioni perseguibili e condivise e definire i progetti da avviare.
Ricordo anche che ogni membro, oltre a portare il proprio
contributo in sede di riunione di osservatorio, può richiedere
l'iscrizione di argomenti all'ordine del giorno per la successiva
riunione, cosa che finora non è mai avvenuta.
Ci auspichiamo quindi che tutte le componenti dell'osservatorio
portino il loro contributo con serietà, con obiettività, sapendo
che ogni componente ha pari dignità e che, come in ogni organismo
democratico, bisogna tener conto delle decisioni espresse dalla
maggioranza a cui evidentemente non tutti sono abituati. Non si può
certo pretendere che sia la proposta di una parte minoritaria
quella che prevale sulla maggioranza.
Alla luce del problema emerso può anche porsi l'opportunità di
valutare in seno all'osservatorio la modifica del regolamento,
benché sia stato approvato da tutti, al fine di garantire i diritti
di chi ne fa parte, che in questo momento pare sentirsi leso, ma
anche un corretto funzionamento dello stesso e quindi definire
anche i doveri per il rispetto della dignità di coloro che
continuano a lavorare concretamente, anche senza grandi
proclami.
Presidente
- La parola al Consigliere Bertin.
Bertin (VdAV-R)
- La gestione dei rifiuti sta diventando,
in Valle d'Aosta come altrove, un problema di sempre maggiore
rilevanza; l'aumento dei consumi - e dunque dei rifiuti - e la
diminuzione degli spazi disponibili dovuti all'urbanizzazione
impongono, in questo settore, delle scelte che devono guardare
distante e di ampio respiro. Sono scelte le cui ricadute hanno
effetti trasversali in molti settori e che condizioneranno
direttamente o indirettamente la vita dei cittadini e della
comunità in generale.
Per quanto ci riguarda, questo tipo di decisioni che comportano
conseguenze permanenti sul futuro della Valle d'Aosta, devono
essere prese in modo il più consapevole, informato e partecipato
possibile. Crediamo che occorra coinvolgere il più possibile la
comunità in questo tipo di scelte. L'osservatorio, in questo senso,
avrebbe potuto e potrebbe ancora essere uno degli strumenti per
coinvolgere la popolazione e per informarla, è un supporto
importante per l'Amministrazione regionale, tanto più che in questi
due anni abbiamo assistito da parte del Governo regionale a
continui cambi di direzione: prima l'insensata volontà di
realizzare un inceneritore, presentata fra l'altro come l'unica
possibile gestione dei rifiuti in Valle d'Aosta; dopo quasi un
anno, la primavera scorsa, ci si accorge che da un punto di vista
ambientale è una delle peggiori soluzioni, e lo dice anche l'ARPA a
questo punto, ed è stata poi abbandonata... dal punto di vista
economico era del tutto insostenibile! Successivamente si è
lasciato immaginare che la soluzione poteva essere rappresentata
dal TOR, questa nuova tecnologia non ancora utilizzata in modo
industriale ed in effetti, dopo un po', si è abbandonata anche
questa ipotesi, anche perché a quanto pare non funziona o comunque
non è sufficientemente affidabile. Anche l'idea di utilizzare i
rifiuti come combustibile per il teleriscaldamento è a questo punto
abbandonata e l'ultima ipotesi - per il momento - sembra essere la
gassificazione, pirolisi che sia.
A nostro avviso, questi due anni, nei quali abbiamo assistito a
questi continui cambiamenti di impostazione, avrebbero dovuto
essere utilizzati per aprire un grande dibattito sul futuro della
gestione rifiuti in Valle d'Aosta, facendo partecipare il più
possibile i cittadini ed informare in modo corretto e soprattutto
"prima" e non "dopo", perché il problema è: quando si danno le
informazioni? Si danno le informazioni quando ormai la decisione è
già stata presa. Non ci si può fare un'opinione precisa sui dati
concreti, sui quali vengono prese le decisioni, tanto più in un
settore come questo nel quale il coinvolgimento dei cittadini è
essenziale per avere buoni risultati. Basti pensare alla raccolta
differenziata, ma in generale la gestione dei rifiuti comporta un
coinvolgimento diretto dei cittadini. Un dibattito aperto al quale
tutti possono partecipare avrebbe, nella peggiore delle ipotesi,
come risultato dei cittadini consapevoli e informati; poi
naturalmente le scelte spettano agli organismi preposti, non è
questo il problema. Il problema è fornire le informazioni e rendere
tutti i cittadini, compresi gli stessi consiglieri regionali,
consapevoli e informati di quello che sta succedendo.
A titolo personale ho fatto una richiesta a settembre di avere
dei dati; per tre mesi non mi sono stati dati, ma mi è stato
fornito il dossier soltanto quando la decisione era già passata in
Giunta...
(interruzione dell'Assessore Zublena, fuori
microfono)
...ma quei dati c'erano; d'altra parte, lei mi ha risposto
utilizzando quei dati all'interpellanza di settembre, anche se
naturalmente poi non mi sono stati dati, ma questo è un altro
discorso. È questo atteggiamento, questa mentalità che, secondo me,
è negativa, perché fa pensare a qualcosa, di dover nascondere
qualcosa, mentre non c'è niente da nascondere: informare i
cittadini è utile per tutti.
A questo punto annuncio fin d'ora che chiederemo che le
audizioni in III Commissione siano rese pubbliche su questo
argomento, anche perché è un argomento che necessita di coinvolgere
il più possibile la popolazione. Pertanto speriamo che tutta la
serie di audizioni che inizieranno la settimana prossima, siano
rese pubbliche e non - come avviene generalmente - riservate ai
soli consiglieri regionali. È l'atteggiamento che deve cambiare
rispetto alla partecipazione ed all'informazione dei cittadini; fra
l'altro, nel caso specifico, le associazioni ambientaliste
chiedevano di poter portare anche loro dei tecnici al tavolo di
lavoro e altre piccole questioni di dettaglio, ma il problema è più
generale, è il voler far sì che i cittadini siano informati.
Grazie.
Presidente
- La parola all'Assessore al territorio e
ambiente, Manuela Zublena, per alcune precisazioni.
Zublena (UV)
- Grazie, Presidente. Avevo risposto ad
un'interpellanza sul funzionamento dell'osservatorio, a questo mi
sono attenuta. Mi sembra che la replica sia un po' fuori tema.
Tuttavia, per precisazione, voglio dire che tutti i documenti, che
sono alla base della scelta, sono su Internet, proprio in un'ottica
di trasparenza e partecipazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK