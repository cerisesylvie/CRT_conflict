Consiglio Regionale della Valle d'Aosta - Oggetto del Consiglio n. 1929 del 27 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1929 del 27 luglio 2011 - Resoconto
OGGETTO N. 1929/XIII - Disegno di legge: "Modificazione alla
legge regionale 25 gennaio 2000, n. 5 (Norme per la
razionalizzazione dell'organizzazione del Servizio socio-sanitario
regionale e per il miglioramento della qualità e
dell'appropriatezza delle prestazioni sanitarie, socio-sanitarie e
socio-assistenziali prodotte ed erogate nella regione)". (Reiezione
di un ordine del giorno)
Articolo 1
(Inserimento dell'articolo 40bis)
1. Dopo l'articolo 40 della legge regionale 25 gennaio 2000,
n. 5 (Norme per la razionalizzazione dell'organizzazione del
Servizio socio-sanitario regionale e per il miglioramento della
qualità e dell'appropriatezza delle prestazioni sanitarie,
socio-sanitarie e socio-assistenziali prodotte ed erogate nella
regione), è inserito il seguente:
"Articolo 40bis
(Trasferimento di beni immobili)
1. Ai sensi dell'articolo 5, comma 1, del decreto legislativo
30 dicembre 1992, n. 502 (Riordino della disciplina in materia
sanitaria, a norma dell'articolo 1 della l. 23 ottobre 1992, n.
421), la Giunta regionale, con propria deliberazione, individua e
trasferisce in proprietà all'Azienda USL, anche in più soluzioni, i
beni appartenenti al patrimonio immobiliare disponibile della
Regione a destinazione sanitaria e socio-sanitaria.
2. I beni di cui al comma 1, con tutte le pertinenze, gli
accessori, gli oneri e i pesi, sono trasferiti a titolo gratuito
nello stato di fatto e di diritto in cui si trovano. Ai fini
contabili, il valore dei beni trasferiti è quello risultante dal
conto del patrimonio della Regione.
3. L'Azienda USL, a seguito del trasferimento, dispone del
bene nell'interesse diretto e indiretto della collettività ed è
tenuta a favorire la massima valorizzazione funzionale del
medesimo. L'Azienda USL può alienare il patrimonio immobiliare
acquisito ai sensi del comma 1, previa autorizzazione della Giunta
regionale.
4. Gli interventi sui beni di cui al comma 1, programmati o
in corso alla data del trasferimento, sono conclusi dalla Regione o
per il suo tramite.
5. Ai sensi dell'articolo 5, commi 3 e 4, del d.lgs.
502/1992, gli atti di trasferimento di cui al comma 1 sono esenti
dal pagamento delle imposte di donazione, ipotecarie e catastali e
costituiscono titolo per la trascrizione, la quale è esente da ogni
onere relativo a imposte e tasse.".
Articolo 2
(Disposizioni transitorie)
1. I beni immobili con destinazione sanitaria e
socio-sanitaria, e relative pertinenze, la cui acquisizione al
patrimonio immobiliare disponibile della Regione sia prevista da
accordi di programma già sottoscritti dalla Regione alla data di
entrata in vigore della presente legge, possono essere trasferiti
dal soggetto cedente direttamente all'Azienda USL.
2. Ai trasferimenti di cui al comma 1 si applica l'articolo
40bis della l.r. 5/2000, come introdotto dalla presente
legge.
Presidente
- Comunico che è pervenuto a questa Presidenza
un ordine del giorno su questo oggetto.
La parola al relatore, Consigliere Crétaz.
Crétaz (UV)
- Merci M. le Président.
Il trasferimento degli immobili a destinazione sanitaria e
socio-sanitaria facenti parte del patrimonio della Regione Autonoma
Valle d'Aosta all'Azienda USL di Aosta, già utilizzati a vario
titolo (con contratto di comodato o tramite atto di concessione)
dall'Azienda stessa, poggia le fondamenta, a livello nazionale, su
due decreti legislativi: il decreto legislativo n. 502/1992, avente
per oggetto il riordino della disciplina in materia sanitaria, che
dispone, all'articolo 5, che il patrimonio delle Aziende Sanitarie
Locali sia composto anche da beni immobili trasferiti dagli enti
pubblici; il decreto legislativo n. 85/2010, il quale prevede
l'attribuzione di un ulteriore patrimonio a titolo non oneroso a
Comuni, Province, Città metropolitane e Regioni, seguendo i dettami
dell'articolo 119 della Costituzione che assicura maggiore
autonomia e responsabilizzazione a tutti i livelli di Governo.
1 criteri che reggono l'operazione sono riassumibili in:
sussidiarietà, adeguatezza e territorialità - considerando il
radicamento al territorio e la vicinanza al cittadino -,
semplificazione, in quanto i beni possono essere alienati o
dismessi, previa autorizzazione della Giunta regionale.
Dal punto di vista locale, la legge regionale n. 5/2000 aveva
già disposto all'articolo 40, comma 2, che i beni immobili di
proprietà regionale destinati all'assistenza sociale fossero
trasferiti in proprietà a titolo gratuito agli enti locali, con
vincolo di destinazione, sulla base quindi del principio di
sussidiarietà sancito dalla Costituzione. In osservanza della norma
regionale, i trasferimenti i cui sopra sono già stati
effettuati.
Ciò premesso, il trasferimento degli immobili a destinazione
sanitaria e socio-sanitaria già in utilizzo all'Azienda USL si pone
come obiettivi: la riorganizzazione e la razionalizzazione del
patrimonio immobiliare della Regione, attraverso lo scorporo dal
conto di patrimonio degli immobili oggetto di trasferimento; la
dotazione all'Azienda USL di maggiore autonomia gestionale, anche
in termini di capacità finanziaria e, al contempo, lo snellimento
degli adempimenti burocratici e la semplificazione delle procedure
(è sufficiente pensare alle costanti necessità di adeguamento delle
strutture sanitarie previste della normativa); infine, poiché il
trasferimento avviene a titolo non oneroso e, pertanto, la
valutazione, ai fini contabili, è effettuata a valore di conto di
patrimonio, non sarà necessario procedere ad una valutazione
reddituale-patrimoniale degli immobili trasferiti.
L'idea di trasferire gli immobili all'Azienda USL non è nuova, è
da diversi anni che se ne parla, e vi è un'evidente tendenza
nazionale analoga in atto. Esistono, infatti, varie leggi regionali
che prevedono, per l'appunto, la cessione gratuita di immobili di
proprietà delle Regioni alle Aziende Sanitarie Locali (ad esempio
la Regione Friuli Venezia Giulia, la Regione Umbria, la Regione
Piemonte, la Regione Toscana). Vista inoltre la rilevanza del
settore sanitario, è dovere dell'Amministrazione regionale
incentivare l'efficienza della gestione dell'Azienda USL e dotarla
dei mezzi necessari per affrontare i cambiamenti e le nuove
sfide.
Dal punto di vista economico il trasferimento degli immobili non
comporta, allo stato attuale, una maggiorazione dei costi a carico
dell'Amministrazione, sia perché i costi di manutenzione ordinaria
e straordinaria sono già a carico dell'Azienda USL, in forza dei
contratti in essere a valere sulla legge regionale n. 5/2000, sia
perché l'ammontare delle risorse finanziarie da trasferire è
previsto in legge finanziaria regionale ed è pertanto soggetto
all'autorizzazione degli organi politici competenti. Inoltre,
essendo l'Azienda USL solo produttrice di servizi ed essendo già
finanziata tramite risorse regionali, trasferire la proprietà di
immobili a titolo oneroso e, al contempo, dotare l'Azienda USL dei
fondi regionali necessari perché possa procedere all'acquisizione,
risulta essere un controsenso.
Per quanto concerne gli interventi in atto, i lavori già avviati
o comunque già programmati dall'Amministrazione dei beni oggetto di
trasferimento saranno portati a termine dalla Regione o dai
soggetti operanti per conto della Regione. Ciò per evitare
sovrapposizione di ruoli e complicazione dei procedimenti
attualmente in corso.
Per quanto concerne l'acquisizione di immobili a destinazione
sanitaria e socio-sanitaria, da acquisire in forza di accordi di
programma già sottoscritti fra Regione e altri soggetti, possono
essere trasferiti direttamente all'Azienda USL senza transitare dal
patrimonio regionale. In tal modo si intende evitare la
duplicazione di passaggi di proprietà e, al contempo, ridurre i
costi amministrativi connessi. Grazie.
Presidente
- Ricordo che sul disegno di legge è pervenuto
il parere favorevole a maggioranza della II e V Commissione in
seduta congiunta, il parere favorevole del CPEL; inoltre sono stati
presentati tre emendamenti dall'Assessore Lavoyer ed un ordine del
giorno a firma dei colleghi della minoranza.
La discussione generale è aperta.
La parola al Consigliere Segretario Rigo.
Rigo (PD)
- Grazie Presidente.
Prima di tutto permettetemi una considerazione di ordine
generale: la proprietà di un bene immobile dovrebbe essere
direttamente collegata al potere di gestione del bene stesso.
Questo è un principio facilmente comprensibile. Ma allora perché
abbiamo manifestato, in commissione, perplessità a proposito di
questo disegno di legge che consente proprio la gestione diretta da
parte dell'Azienda USL della Valle d'Aosta del patrimonio
immobiliare sanitario e socio-sanitario finora di proprietà
regionale? In commissione abbiamo avanzato la necessità di poter
svolgere alcuni approfondimenti, non tanto sulla questione di
principio, ma sulla ricaduta che questo provvedimento potrebbe
provocare relativamente ai rapporti fra Stato e Regioni nel
complesso, difficile e ancora oscuro almeno per noi, federalismo in
campo sanitario ed ospedaliero in particolare.
Andiamo con ordine. Il disegno di legge mira alla
razionalizzazione del patrimonio immobiliare regionale consentendo
così all'Azienda USL, acquisendo la proprietà degli immobili ove si
svolge la sua attività, di ridurre gli adempimenti burocratici,
sveltendo gli aspetti operativi, amministrativi e tecnici. Insomma,
un passo nella direzione di quella semplificazione amministrativa
di cui fa cenno la relazione, semplificazione tanto celebrata ed
attesa, che vuol dire rendere più chiaro, facile, comprensibile e
snello il funzionamento della pubblica amministrazione anche - come
in questo caso - nel campo dei servizi sanitari e socio-sanitari.
Semplificare l'azione amministrativa nella direzione quindi di
abbreviare la filiera dei passaggi procedurali, ma anche dei
controlli, degli adempimenti normativi e snellire i processi
decisionali. Tutto bene, quindi, anche perché, come ha detto
l'Assessore Lavoyer in commissione - sono miei appunti, quindi
l'Assessore può contraddirmi se non riferisco esattamente il suo
pensiero -, "da anni è sul tavolo questo argomento; di conseguenza,
la necessità di rendere operativa questa scelta nella direzione
dell'efficienza e della rapidità in un'ottica federalista". Bene,
ripeto, ed allora perché fino ad oggi non era venuta così
prepotentemente alla ribalta l'urgenza dichiarata in
commissione?
Come sapete, il decreto legislativo alla base di questo disegno
di legge è del 1992, mentre l'acquisto dall'Ordine Mauriziano di
Torino dell'immobile, sede del Presidio ospedaliero regionale, il
più importante bene immobile oggetto di questo provvedimento, è del
1994. Quindi la Regione avrebbe potuto, da tempo, assumere la
scelta politica che oggi il Consiglio regionale approverà. Credo -
come già detto dall'Assessore - che l'argomento sia già stato
all'ordine del giorno dei lavori delle giunte regionali che si sono
avvicendate in questi anni e che le ragioni addotte oggi, per
spiegarne l'opportunità, siano ragioni consolidate nel tempo. Sono
convinto infatti che i rapporti, non sempre idilliaci, fra la
Direzione dei lavori pubblici e la Direzione USL in merito ai
cantieri ospedalieri aperti via via siano stati oggetto, anche nel
recente passato, di valutazioni politiche in sede di Governo
regionale.
Per recepire il decreto legislativo citato, la Regione approvò
nel 2000 la legge che oggi andiamo a modificare. La scelta allora
fu il comodato, scelta politica che non venne mai messa in
discussione, almeno nelle sedi ufficiali, anche quando il Consiglio
regionale fu chiamato ad approvare alcune modifiche nel merito
dell'articolo 40, oggetto del nostro dibattito. La prima fu a
dicembre del 2003 e la seconda ad agosto del 2006, ma sono sicuro
che la necessità della semplificazione, evidenziata nella
relazione, si ponesse già. Perché allora non vennero riconosciute
ed inserite le norme sul patrimonio, in considerazione del fatto
che i problemi erano già sul tavolo? Ne fa riferimento la relazione
in ordine ai servizi delle micro comunità, ma in particolare il
2006, con l'approvazione dell'articolo 1bis, che vado a leggere:
"La Giunta regionale può, altresì, procedere all'acquisto o alla
realizzazione di beni immobili, da destinare a fini sanitari o ad
altre finalità istituzionali dell'Azienda USL, con le modalità
stabilite dalla normativa vigente. I beni acquisiti o realizzati
sono ceduti in comodato all'Azienda USL con vincolo di
destinazione"
. Bene, perché allora nel 2006 non si inserì la
norma che vogliamo oggi introdurre? Poteva essere quello il momento
più opportuno, visto che si metteva mano proprio all'articolo 40 e
proprio con quell'articolo 1bis!
Il disegno di legge alla nostra attenzione è stato presentato
dalla Giunta regionale il 5 luglio 2011, assegnato alle commissioni
competenti il 7 luglio, nominato il relatore il 12 luglio, emesso
il parere - dopo uno sbrigativo dibattito - il 20 luglio ed arriva
in Consiglio regionale inserito nell'ordine suppletivo. Un iter
veloce, che dovrebbe essere conseguenza di un'urgenza
indifferibile. Così non è, o almeno crediamo non sia! La necessità
di giungere oggi alla sua approvazione non è stata motivata, se non
dalle ragioni addotte e che ho riferito prima. Non è stata data
informazione su quali siano oggi le novità non emerse durante
questi lunghi anni, silenzi che, di fatto, impediscono ai
consiglieri una riflessione più serena, puntuale, attenta. Non si
capisce la fretta, anche perché nel piano regionale per la salute
ed il benessere sociale 2011-2013, approvato lo scorso ottobre,
questa scelta non viene minimamente affrontata e neppure accennata.
Anzi. Nella parte relativa agli investimenti si dice che: i
trasferimenti finanziari da destinare alle spese in conto capitale
dell'Azienda USL devono tenere conto del patrimonio inventariato
esistente; gli interventi in conto capitale in ambito sanitario
devono essere realizzati attraverso una procedura definita a
livello regionale realizzando anche un osservatorio regionale sui
lavori. A mio parere si potrebbe dire: ma cosa ci azzecca questo
con il provvedimento di oggi?
Infine, leggo quello che è scritto nel piano:
"In attesa
della realizzazione dell'ampliamento ad est del Presidio
ospedaliero Umberto Parini, si rende necessario procedere ad un
coordinamento complessivo dei numerosi interventi di
ristrutturazione intraospedalieri"
...coordinamento, non si
parla di trasferimento delle proprietà, della possibilità diretta
di assumere la gestione, si parla di coordinamento! Altro che
dismettere il patrimonio! Mi sembra di capire che invece si
volesse, allora, ottobre 2010, rafforzare la presenza della Regione
nella gestione proprio degli investimenti. Il piano quindi non
sembra essere stato elaborato con la visione oggi all'attenzione
del Consiglio. Osservazioni, queste, che a me sembrano legittime e
che meritino l'attenzione dovuta. Francamente, non mi sembra
sufficientemente articolata la risposta del tipo: "voi volete solo
perdere tempo, allungare a dismisura i tempi necessari per
l'approvazione dei disegni di legge"! Per la verità poi, non mi
sembra questo, in genere, l'atteggiamento tenuto in questa
legislatura dalle forze di opposizione. Ma quello che più preoccupa
è la possibile ricaduta, dico "possibile", perché non abbiamo
potuto approfondire l'argomento sulla questione più generale dei
rapporti fra Stato e Regioni in materia di sanità ospedaliera.
Siamo tutti consapevoli che quello attuale è - meglio, sarà - il
tempo della realizzazione di importanti e necessarie riforme
istituzionali. La salute sarà sempre più legata a modelli e
standard nazionali anche per una regione come la nostra che da
tempo ha rinunciato ai trasferimenti del Fondo sanitario nazionale
e dove, anche per le politiche sociali, la quota proveniente dallo
Stato è una parte molto residuale della spesa per i servizi
regionali offerti. La futura dinamica della ripartizione delle
spese sostenute dalla nostra Regione nelle aree della prevenzione
collettiva e sanità pubblica, nell'assistenza distrettuale e
nell'assistenza ospedaliera, potrebbe essere influenzata dalle
scelte che oggi siamo chiamati ad approvare? Voi dite di
no...vogliamo esserne convinti anche noi!
Abbiamo chiesto un approfondimento non certo per allungare i
tempi del dibattito, di un dibattito che per la verità si prolunga
ormai da tempo, ma perché affrontare la questione della gestione
del patrimonio immobiliare sanitario, senza approfondire i temi del
risanamento economico e dei relativi costi sostenuti, connessi con
una diversa cultura dell'organizzazione e con il tipo di processi
che si intenderanno realizzare in campo nazionale, significa non
voler mettere sul tappeto le eventuali ricadute - positive o
negative - determinate dall'approvazione di questo disegno di
legge. Abbiamo chiesto un approfondimento per verificare i
possibili scenari che si apriranno o che si potrebbero aprire nel
futuro prossimo. Ci sembra una richiesta legittima che ci
permettiamo di avanzare ancora qui, in aula, oggi, attraverso
l'ordine del giorno. Andare a settembre non compromette la
funzionalità di un provvedimento da tempo all'attenzione della
Giunta regionale. E vado anche oltre: anche se questo disegno fosse
diretta conseguenza di operazioni immobiliari in corso - i giornali
parlano di una correlazione con i parcheggi dell'ospedale -, non
capisco la fretta di chiudere oggi la questione. Grazie.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Con la spigliatezza che lo contraddistingue sempre in modo
positivo, l'Assessore Lavoyer, in commissione, ha esordito al
grido: "tutto si modernizza, diamo efficienza"; ha esordito su
questo disegno di legge con cui la Giunta regionale sancisce in
modo rapido ed alquanto sbrigativo il passaggio di proprietà degli
immobili sanitari regionali all'Azienda USL.
Ai sensi dell'articolo 5, comma 1, del decreto legislativo n.
502/1992, con un confronto durato un'ora circa, si tronca, su una
questione che è stata ritenuta quanto meno delicata, come ha
ricordato il collega Rigo, per quasi un ventennio e si
trasferiscono - senza "se" e senza "ma" - i Poliambulatori di
Donnas, Châtillon, Antey, il Centro traumatologico di Gressan, gli
uffici per la prevenzione di Quart, l'ambulatorio di Aosta di
Igiene, l'ex Maternità, l'Ospedale Beauregard e l'Ospedale Parini
costruito e costruendo, parcheggi compresi. È una scelta pesante,
con cui la Regione si spoglia della proprietà di immobili di
valenza strategica lasciando libera l'USL di disporne. Anche le
complesse operazioni in corso, fra cui la costruzione dei parcheggi
dell'ex Residence Mont Blanc, le ristrutturazioni e gli
ampliamenti, potranno procedere indisturbati, senza alcun controllo
da parte delle strutture regionali competenti, che attualmente
gestiscono appalti, affidi, e sono responsabili dei procedimenti,
oltre che nessun controllo sarà più esercitato da parte del
Consiglio regionale. Infatti, in virtù dell'articolo 2,
disposizioni transitorie, i beni immobili la cui acquisizione al
patrimonio della Regione sia prevista da accordi di programma
transiteranno direttamente all'Azienda USL.
"C'è confusione sugli interventi, ci sono stati dei disguidi" -
ha affermato l'Assessore Lavoyer - a sostegno di questo
trasferimento di proprietà, riferendosi alle lungaggini delle
procedure burocratiche e "il fatto che vi siano più soggetti
coinvolti è stato causa di ritardi in questi anni" - gli ha fatto
eco l'Assessore Lanièce - ribadendo che bisogna favorire la
facilità di intervento. Sono preoccupazioni condivisibili, non
fosse che i soggetti coinvolti fanno tutti capo all'Amministrazione
regionale, all'interno della quale si presuppone ci siano canali di
dialogo e possibilità di razionalizzazione effettiva degli
interventi. Preoccupazioni che sono state oggetto di valutazione
fin dal 1992, anno del riordino della disciplina in materia
sanitaria, a partire dal quale il trasferimento di proprietà
sarebbe stato possibile, non obbligato. E le valutazioni fatte
hanno sempre portato a mantenimento al patrimonio della Regione di
questi immobili.
Assistiamo oggi ad un'inversione di rotta rispetto ad una
posizione che dalla Giunta Viérin, dalla metà degli anni '90 in
poi, era sempre stata considerata strategica per la nostra Regione,
un'inversione che giustamente il collega Rigo diceva non essere
sostenuta da nuovi elementi, oltre a quelli già risaputi, ma che,
al contrario -secondo noi -, in questo momento storico dovrebbe
essere valutata con un'attenzione sicuramente maggiore. Il momento,
caratterizzato dalla crisi e dalle trasformazioni
politico-amministrative in atto, dovrebbe infatti portarci ad
analizzare e ad avere ben chiare le motivazioni che portano questa
maggioranza a spogliarsi di questi beni, scaricandoli sull'Azienda
sanitaria. Le difficoltà di gestione più volte menzionate, i
disguidi dovrebbero al contrario spronare la macchina
amministrativa a mettere in campo efficienza e professionalità, che
esistono e che sarebbero in grado di ottimizzare gli iter, sia
nella gestione ordinaria che straordinaria.
Tutto questo per ribadire da parte nostra la necessità di
mantenere la proprietà nelle mani dell'Amministrazione regionale,
anche per garantire una totale trasparenza, il controllo e la
coerenza con il programma politico in essere. Lo ricordava già il
collega Rigo: il piano socio-sanitario approvato lo scorso anno non
fa menzione di questo trasferimento. Le professionalità che
esistono internamente alla Regione sono una garanzia che
consideriamo irrinunciabile e assolutamente da valorizzare; inoltre
vogliamo ricordare che la spesa sanitaria è più che mai sotto il
controllo centrale, il dibattito sui costi standard sembra ancora
lontano dalla definizione di elementi certi e, in questo quadro
ancora non chiaramente definito, ci pare che l'approccio debba
essere assolutamente cauto e prudente.
Trasformando da patrimonio indisponibile regionale a patrimonio
indisponibile dell'USL beni pubblici per il valore di svariate
centinaia di milioni di euro, si fa una scelta di comodo, oggi, che
potrebbe costare cara domani. Non sottovalutiamo il fatto che
l'Azienda sanitaria, con il decreto legislativo n. 571/1993 ha
perso il carattere di organo della Regione, acquisendo una sua
soggettività giuridica pubblica con un'autonomia che ha poi assunto
anche carattere imprenditoriale, con quanto ciò comporta in termini
di responsabilità. Non dobbiamo infatti dimenticare che la natura
di questi enti potrebbe essere in futuro suscettibile di
cambiamenti; la competenza legislativa della Regione in materia
sanitaria non è esclusiva ed un'eventuale privatizzazione delle USL
metterebbe in gioco beni che hanno per la nostra comunità carattere
di unicità.
Riteniamo che in questo momento sarebbe più saggio assumere una
posizione prudente, analoga a quella adottata da altre realtà
autonome a cui facciamo riferimento, perché portatrici di
situazioni ed esperienze simili alla nostra, come la Provincia
autonoma di Bolzano che, mantenendo la proprietà, si limita ad
assegnare i beni immobili alle aziende sanitarie. Ci limitiamo ad
osservare, riguardo a quanto affermava a titolo di esempio il
relatore Crétaz, che le altre Regioni presentano altri livelli di
complessità e di pluralità di situazioni, che non corrispondono
alla nostra che, al contrario, presenta una situazione di unicità.
In questo senso chiediamo che il Consiglio non accolga questa sorta
di "cambiale in bianco" senza che si sia ben chiarito il quadro di
definizione, e senza aver approfondito adeguatamente le possibili
ripercussioni future. In questo senso, con i colleghi del PD,
abbiamo predisposto un ordine del giorno in cui, sulla base delle
valutazioni che entrambi abbiamo condiviso, si chiede l'impegno da
parte delle commissioni competenti a rinviare ulteriormente la
decisione ed a programmare ulteriori approfondimenti riguardo al
trasferimento di proprietà, in considerazione della mancanza di un
quadro ancora ben definito a livello nazionale. Grazie.
Presidente
- Se non vi sono altri interventi, dichiaro
chiusa la discussione generale.
La parola all'Assessore al bilancio, finanze e patrimonio,
Lavoyer.
Lavoyer (FA)
- Grazie Presidente.
Mi stupisce un po' il fatto che ci sia una critica relativa alla
velocità dell'iter del procedimento, anche perché questo
procedimento arriva dopo un lungo lavoro fatto da un gruppo di
lavoro interdisciplinare, composto da esponenti della sanità, dei
lavori pubblici, e quando il risultato di questo gruppo di lavoro è
pervenuto all'Amministrazione regionale, la Giunta ha avviato
immediatamente le procedure. In ogni caso, in questa situazione, la
celerità dell'approvazione e dell'esame della procedura dovrebbe
essere un motivo di vanto anche per il Consiglio regionale, visto
che questa non è un'invenzione della nostra Amministrazione, come
ha ben sottolineato il relatore, elencando tutte le altre Regioni
che hanno già adempiuto a quello che è un adeguamento ad una
tendenza nazionale, sulla base del decreto legislativo n. 502/1992,
che dispone che il patrimonio delle Aziende USL è costituito anche
da beni immobili trasferiti da enti pubblici. Inoltre la legge n.
5/2000 aveva previsto il trasferimento gratuito degli immobili a
destinazione socio-assistenziale agli enti locali, un'operazione
che peraltro si è conclusa; pertanto questo trasferimento a titolo
gratuito, anche degli immobili con destinazione socio-sanitaria, è
una naturale conseguenza di quanto già previsto dalla legge del
2000.
Se vogliamo anche affrontare l'argomento dal punto di vista
costituzionale, l'articolo 117 dispone che la tutela della salute
rientra nelle materie di legislazione concorrente, quindi non
esclusiva dello Stato, e in particolare la modifica della legge n.
5 non fa altro che dare attuazione a quanto già disposto a livello
nazionale con la "502". Quindi può essere condivisa, se vogliamo la
critica del perché non è stato fatto prima, ma nel momento in cui
lo andiamo a fare, non c'è una motivazione...non ho visto, negli
interventi, delle motivazioni che andassero nella direzione di dire
che questo disegno di legge non doveva essere approvato!
Per rispondere alla collega Morelli anche sull'economicità
dell'operazione, la Regione non perde il controllo dei beni
trasferiti all'Azienda USL, sia perché la legislazione nazionale e
quella regionale prevedono l'approvazione da parte della Regione
del piano socio-sanitario regionale - comunque concordato con
l'Amministrazione -, sia perché eventuali alienazioni dovranno
essere preventivamente autorizzate dalla Giunta regionale. Inoltre
sull'economicità dell'operazione non è che nella realtà attuale
italiana sia ipotizzabile un mercato immobiliare degli ospedali,
quindi diciamo che la funzione rimarrà sempre una funzione di tipo
pubblico.
Volevo anche rispondere alle preoccupazioni sul parcheggio
dell'area denominata "ex Mont Blanc"; tale parcheggio rimane di
proprietà della Regione, gestito come previsto dall'accordo di
programma del Comune di Aosta. Anche qua, come già detto in
commissione, c'è chiarezza della gestione di questi beni. Sul
versante degli appalti, l'Azienda USL, essendo ente pubblico
economico, è soggetta alla disciplina prevista dal codice dei
contratti pubblici per lavori, servizi e forniture; quindi non è
che quando questi beni vengono conferiti all'USL, questa non
eserciti più le procedure che attualmente vengono esercitate per
gli appalti. È vero invece che, essendo il gestore che conosce nel
maggior dettaglio i fabbisogni degli interventi, conosce le
problematiche degli interventi, perché intervenire sulle strutture
ospedaliere...il più delle volte con la necessità di mantenere la
presenza dei degenti nelle strutture...chi più dell'USL sa
articolare meglio una gara di appalto? Il più delle volte, se non
sei bene a conoscenza di queste procedure, rischi di creare, nel
momento dell'avvio, dei contenziosi con l'impresa perché ha delle
modalità di esecuzione totalmente specifiche. Direi che anche
questo aspetto è un aspetto che va nella direzione di semplificare
e modernizzare un settore importante.
Detto ciò, diamo pieno sostegno all'approvazione di questo
disegno di legge. Non riteniamo motivati i contenuti dell'ordine
del giorno, soprattutto nelle premesse, quando si dice: "Constatata
la non obbligatorietà del passaggio"...ho già detto che andiamo a
dare attuazione ad una tendenza nazionale, poi le motivazioni...al
di là del fatto di una tendenza che altre Regioni come il Friuli,
l'Umbria e la Provincia di Trento hanno seguito...sono delle
motivazioni forti che snelliscono certe procedure e rendono più
efficienti i settori di interventi.
Termino con l'illustrare brevemente gli emendamenti che sono
prevalentemente di carattere formale. È stato emendato l'articolo 1
per una questione di chiarezza; infatti gli uffici ci hanno
suggerito di inserire una frase iniziale che permette di far
comprendere il collegamento fra l'articolo 40 della legge n. 5/2000
e l'approvando articolo 40bis di cui stiamo discutendo. Per questo
motivo sono state aggiunte all'inizio del comma le parole: "fatto
salvo quanto previsto dall'articolo 40". Si è anche deciso di
togliere la parola "disponibile", perché poteva creare della
confusione; chiaramente l'immobile che viene trasferito viene reso
disponibile all'USL, cioè di volta in volta viene identificato
l'immobile che eventualmente deve essere trasferito, non c'è una
distinzione fra patrimonio disponibile ed indisponibile
dell'Amministrazione come per la cessione di altri immobili.
Quindi, per evitare questa confusione, tecnicamente ci hanno detto
di togliere la parola "disponibile". L'emendamento successivo
relativo agli accordi di programma è reso necessario per una
questione di chiarezza: in luogo di dire "i beni possono essere
trasferiti", si dirà "i beni saranno trasferiti". Abbiamo inoltre
sostituito la parola "soggetto cedente" con la parola "ente
pubblico proprietario". Sempre in relazione all'articolo 1 sugli
accordi di programma, si è meglio specificato quali comma
dell'articolo 40bis sono applicabili ai beni trasferiti in forza di
accordi di programma, quindi sostanzialmente sono degli
aggiustamenti di carattere tecnico.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Mi sembra giusto fare due considerazioni dal punto di vista
sanitario, dove vi sono da considerare solo i vantaggi derivanti da
questa operazione, perché - come è stato detto in precedenza - uno
dei motivi è stato aver preso atto, che in questi tre anni di
amministrazione, il fatto di andare avanti in questa situazione con
la proprietà a capo di un ente ed il comodato d'uso, ha fatto sì
che un altro ente abbia portato avanti l'attività in questa
struttura e dunque abbia così creato una serie di criticità.
Criticità che vogliamo e intendiamo risolvere a favore dei
cittadini, poiché si tratta di strutture sanitarie dove vi sono dei
malati, e abbiamo visto come più volte, in questi casi, si sono
creati dei contrasti inevitabili, perché quando bisogna
ristrutturare un reparto di degenza bisogna scontrarsi con le
necessità che ne derivano. Quindi quando si tratta di un unico ente
che è proprietario e porta avanti i lavori, queste criticità si
abbattono notevolmente. Un esempio sono i cantieri che sono stati
gestiti totalmente dall'Azienda USL.
Per quanto riguarda più in generale, faccio notare che tutte le
volte si richiamano situazioni di sanità risalenti a dieci anni o
venti anni fa. Ricordo come negli ultimi due anni sia cambiata
radicalmente la situazione sanitaria in Italia - non sto a
richiamare tutto quello che è accaduto - e quindi occorre che anche
noi ci attrezziamo per gestire nel migliore dei modi e dare all'USL
la possibilità di gestire al meglio le problematiche legate alle
varie ristrutturazioni. Ci siamo permessi di portare avanti dei
lavori di ristrutturazione che altre realtà italiane evidentemente
non si possono permettere. Sottolineo ancora una volta che in altre
Regioni e Province autonome vi sono decreti legislativi e leggi che
prevedono il trasferimento del 2010, questo avviene sia nella
Regione Friuli Venezia Giulia che nella Provincia di Trento, quindi
questa non è un'idea stravagante anzi dobbiamo cercare di
accelerarla il più possibile.
Ultima cosa per quanto riguarda il controllo del Consiglio e
della Giunta sull'Azienda USL: il controllo è rimasto invariato,
l'attività dell'USL viene deliberata con atto aziendale deliberato
dalla Giunta regionale. Ricordo anche che tutte le spese in conto
capitale vengono discusse dal Consiglio regionale nella legge di
bilancio che viene fatta ogni anno; inoltre l'articolo che non
permette all'Azienda USL di alienare i beni senza previa
autorizzazione della Giunta regionale va a chiudere il cerchio e
permette un controllo più che stringente del Consiglio e del
Governo regionale sull'Azienda USL.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
A dire il vero, pensavo che l'atteggiamento dei colleghi
consiglieri fosse quello di rimarcare il ritardo con cui si arriva
a questa conclusione...invece mi accorgo che c'è paura di fare
questo trasferimento troppo in fretta! Vorrei ricordare che la
legge n. 833/1978 prevedeva il trasferimento dei beni all'articolo
66, quando si è partito con i beni che erano degli ex istituti di
assistenza medica, INAM, eccetera...perché dico questo? In Valle
d'Aosta avevamo la situazione che altri hanno già ricordato
correttamente, del Mauriziano, che in quei tempi non ha permesso di
fare questo perché non era di proprietà, fino al 1994, come
correttamente ha ricordato il collega Rigo.
Ma detto questo, voglio sottolineare che il problema della
proprietà, qui, in Valle, non è mai stato vissuto come è stato
vissuto nelle altre Regioni, dove il finanziamento è pubblico e il
debito conseguente di alcune unità sanitarie locali è stato tale
per cui, per avere dei finanziamenti autorizzati dallo Stato,
dovevano dare in pegno i beni! Queste unità sanitarie locali, se
non avevano la proprietà degli immobili, non potevano sopravvivere,
non potevano pagare, erano in ritardo con i pagamenti dei fornitori
di due anni, due anni e mezzo, per cui non arrivava più il carico
di medicinali! Le varie ditte si rifiutavano di rifornire le USL!
Questa è storia, ma recentissima, non di vent'anni fa, per cui noi
questo problema non lo abbiamo mai nemmeno sottolineato, però in
tutte le altre Regioni...guardate che questa era una delle ragioni
per cui hanno accelerato. Da parte nostra non c'era questa
motivazione, perché il finanziamento è regionale, ma il
trasferimento non solo era previsto dal '78, bensì anche
successivamente. Quindi ci sembrava il minimo, adesso che il quadro
è chiaro, che ci sono le condizioni, fare in modo che non ci fosse
più il rimando di posizioni, che è continuo, e che, come
normalmente succede fra chi registra che c'è una difficoltà
strutturale, fa la letterina...ma scusate, andate a vedere questa
copiosa letteratura, prima di dire che prima si fa e meglio è!
Questo perché ognuno deve assumersi la responsabilità: chi è
proprietario gestisce ed è responsabile anche di quello che
succede, perché oggi qui le lettere sono purtroppo anche di fuoco
in alcuni casi, poiché ci sono responsabilità! Nell'ospedale ci
sono i malati, il problema della sicurezza molte volte evocato
passa attraverso un intervento efficace, e soprattutto in tempi
rapidi, cosa che non sempre è avvenuta per diverse ragioni, tutte
compatibili, ma non sempre scusabili. Adesso, con questo sistema,
si chiude il cerchio nel momento più opportuno, in modo che ognuno
si prenda la responsabilità di quello che viene fatto; c'è una
posizione dell'ospedale che è positiva, si sta predisponendo un
nuovo ospedale con le nuove strutture, gli ambulatori è giusto che
vengano gestiti dall'Unità sanitaria locale.
La collega Morelli dice: ma non è che poi privatizzate...ma
guardate che l'Unità sanitaria locale è la struttura pubblica per
eccellenza, non è privatizzabile nemmeno volendo! Si privatizzano i
servizi, si possono dare i servizi in convenzione, ma non
privatizzare l'USL, non esiste! Quindi è un falso problema, non c'è
un elemento, uno, che sia ostativo a questo, che - ripeto - è da 40
anni che doveva essere fatto! Come si fa a dire: aspettiamo ancora
e andiamo a vedere...a vedere cosa? La legge è chiarissima e doveva
già essere fatto! E non ci sono che benefici nel farlo, non c'è un
elemento che sia negativo, non uno! Su cosa possiamo dire...chissà
cosa può succedere? Può solo succedere che finalmente alcune cose
si fanno prima, tutto lì! Quindi una discussione su questo mi
sembra molto difficile da sostenere, che arriviamo troppo in
fretta, tenendo conto del fatto che le normative lo
prevedevano.
C'erano delle buone ragioni per dire perché in un certo momento
si voleva mantenere il comodato: perché allora c'erano delle
situazioni, anche sui finanziamenti, che erano da discutere; adesso
il discorso è molto chiaro. Abbiamo la procedura che ci permette di
attivare questo passo che chiarisce una volta per tutte le
responsabilità, che il piano sanitario già dà. Il fatto che il
piano sanitario appena approvato avesse questo...il collega Rigo ha
richiamato quello che dice il piano sanitario, che obiettivamente
non poteva prevedere questo passaggio...
(interruzione del Consigliere Segretario Rigo, fuori
microfono)
...lo dico perché non si sapeva come poteva essere articolato in
futuro il discorso del nuovo che qui abbiamo adesso proposto.
Sicuramente...ammetto che si poteva fare un riferimento di una
possibilità, questo poteva essere fatto, non è stato fatto, ma
questo non porta a dire che la soluzione che proponiamo non sia
quella ottimale per gestire, che è quello che ci interessa di più,
e gestire con risparmi! Perché a questo punto ci sarà una struttura
che si occupa di questo, mentre oggi la struttura che si occupa di
questo non c'è, è una struttura part-time, che sono i lavori
pubblici, che sono presi da mille e una funzione, e che devono
attivarsi anche per le urgenze dell'ospedale, cosa che stride con i
tempi ristretti, urgenti con cui bisogna intervenire! Questa è la
situazione!
Quante volte anche la collega Morelli ha lamentato dei
disservizi, la giustificazione è stata quella del "forse arriverà,
adesso devono ancora fare tutta una serie di procedure"...mentre
adesso, con questo, si taglia una volta per tutte riducendo i tempi
ed i costi, perché quando si interviene efficacemente e nei tempi
si riducono le conseguenze di alcune anomalie, dalla perdita dal
tetto o da disguidi che sono collegati agli impianti che portano
delle conseguenze molto più ampie. Andate a vedere le lettere, le
mail che si mandano...sono più le missive degli interventi! Quindi
ribadiamo che finalmente si arriva a questo punto che è previsto
dalla norma e che per diverse ragioni non si è potuto fare prima,
ma adesso è giusto farlo con questa tempistica perché l'USL si
organizzi.
Presidente
- Si passa all'esame dell'ordine del
giorno.
La parola al Consigliere Segretario Rigo per dichiarazione di
voto.
Rigo (PD)
- Grazie Presidente.
L'Assessore Lanièce ci ha spiegato i vantaggi dell'operazione e
il Presidente Rollandin ha rafforzato questa tesi. Noi riconosciamo
la validità delle ragioni esposte, una per tutte: è indubbio che
l'azienda ha sicuramente più attenzione per i malati e
l'Assessorato ai lavori pubblici più per l'impresa e per la
costruzione del cantiere; sappiamo bene quante volte l'Assessorato
alla sanità è stato coinvolto rispetto ai rapporti non idilliaci a
cui facevo riferimento prima: non c'è alcun dubbio! Lo abbiamo
riconosciuto all'inizio, nella premessa generale; la gestione
diretta del bene è sicuramente positiva in particolare la gestione
di un bene immobiliare come un ospedale, e non solo.
Abbiamo chiesto un approfondimento non tanto sulle questioni
evidenziate dall'Assessore Lanièce e dal Presidente, ma su un
aspetto che è maturato in questi anni ed è ancora oscuro per noi.
Se è stata avvertita da parte del Governo regionale la necessità di
costituire un gruppo di lavoro che potesse aiutare nella scelta
politica la Giunta a determinare questo provvedimento, quindi se si
è sentita la necessità di mettere attorno ad un tavolo i tecnici
dei diversi Assessorati e i tecnici dell'Azienda USL...bene, non è
legittimo che anche l'opposizione - che non ha avuto la possibilità
di relazionarsi con questi tecnici, di leggere la documentazione -
abbia la possibilità di un approfondimento su una questione che non
riguarda tanto l'organizzazione interna dell'USL o dei lavori
pubblici, ma i rapporti fra la Regione e lo Stato, rispetto ad una
questione che è ancora sul tappeto?
Ha ragione il Presidente che dice che la questione diretta è un
aspetto positivo, ma vorremmo essere anche noi pienamente convinti
e, visto che pochissime volte l'opposizione ha chiesto al Governo
regionale la possibilità di un approfondimento su temi in
discussione nel Consiglio, se ci possono essere delle ricadute
positive anche fra lo Stato e la Regione, bene, questo ci fa ancora
più piacere, e vorremmo esserne certi noi, e non solo fidarci delle
parole del Presidente Rollandin!
Abbiamo chiesto un approfondimento di 45 giorni, non è
tantissimo, visto che la Giunta ha sentito la necessità di attivare
un gruppo di lavoro, di parlarne per mesi e, come facevo osservare,
nel piano regionale della salute, dove potevamo anche discutere di
queste cose, non è stato accennato anzi nel piano si parla di
coordinamento, necessario, legittimo, bene! Allora vorremmo
approfondire questa questione, essere sicuri che il trasferimento
di oggi non possa implicare, nel futuro scenari negativi, non tanto
rispetto alla privatizzazione, ma nel rapporto tra i costi standard
che riguardano la sanità e, in particolare, quella in campo
ospedaliero: questione drammaticamente sul tappeto nelle Conferenze
Stato-Regioni. Queste sono le ragioni e per questo invitiamo il
Consiglio a dare una prova di fiducia nella richiesta
dell'opposizione, e riconoscere la necessità, per alcune forze
politiche, di approfondire un tema che non è secondario per il
futuro della Regione. Grazie.
Presidente
- Pongo in votazione l'ordine del giorno
presentato dai Consiglieri Bertin, Patrizia Morelli, Chatrian,
Giuseppe Cerise, Carmela Fontana, Donzel e Rigo, che recita:
Ordine del giorno
Il Consiglio regionale della Valle d'Aosta/Vallée
d'Aoste
Preso atto del Disegno di legge n. 151 "Modificazione alla
legge regionale 25 gennaio 2000, n. 5 (Norme per la
razionalizzazione dell'organizzazione del Servizio socio-sanitario
regionale e per il miglioramento della qualità e
dell'appropriatezza delle prestazioni sanitarie, socio-sanitarie e
socio-assistenziali prodotte ed erogate dalla Regione)" che
individua e trasferisce in proprietà all'Azienda USL i beni
immobili regionali a destinazione sanitaria e
socio-sanitaria;
Constatata la non obbligatorietà del passaggio, reso
possibile fin dal 1992 dal decreto legislativo 502, ma finora
ritenuto non opportuno dalle giunte regionali che si sono
succedute;
Considerata la necessità di approfondire le eventuali
sopravvenute ragioni di tale trasferimento, peraltro non
contemplato dal Piano regionale per la salute e il benessere
sociale 2011-2013;
Considerato il particolare momento di dibattito politico
nazionale, in cui la definizione di elementi certi riguardo al
controllo della spesa sanitaria è ancora in divenire;
Impegna
le Commissioni competenti a programmare ulteriori
approfondimenti riguardo al trasferimento di proprietà degli
immobili regionali a destinazione sanitaria e socio-sanitaria
all'Azienda USL, per valutare gli effetti di tale passaggio e i
possibili rischi e le ripercussioni future.
F.to: Bertin - Patrizia Morelli - Chatrian - Giuseppe Cerise
- Carmela Fontana - Donzel - Rigo
Consiglieri presenti e votanti: 31
Favorevoli: 7
Contrari: 24
Il Consiglio non approva.
Presidente
- Si passa all'esame dell'articolato.
All'articolo 1 c'è l'emendamento n. 1 dell'Assessore Lavoyer,
che recita:
Emendamento
Il comma 1 dell'articolo 40bis della legge regionale 25
gennaio 2000, n. 5 (Norme per la razionalizzazione
dell'organizzazione del Servizio socio-sanitario regionale e per il
miglioramento della qualità e dell'appropriatezza delle prestazioni
sanitarie, socio-sanitarie e socio-assistenziali prodotte ed
erogate nella regione), è sostituito dal seguente:
"1. Fermo restando quanto stabilito dell'articolo 40, la
Giunta regionale, con propria deliberazione, può individuare i beni
appartenenti al patrimonio immobiliare della Regione a destinazione
sanitaria e socio-sanitaria da trasferire in proprietà all'Azienda
USL, anche in più soluzioni.".
Pongo in votazione l'articolo 1 nel testo così emendato:
Articolo 1
(Inserimento dell'articolo 40bis)
1. Dopo l'articolo 40 della legge regionale 25 gennaio 2000,
n. 5 (Norme per la razionalizzazione dell'organizzazione del
Servizio socio-sanitario regionale e per il miglioramento della
qualità e dell'appropriatezza delle prestazioni sanitarie,
socio-sanitarie e socio-assistenziali prodotte ed erogate nella
regione), è inserito il seguente:
"Articolo 40bis
(Trasferimento di beni immobili)
1. Fermo restando quanto stabilito dell'articolo 40, la
Giunta regionale, con propria deliberazione, può individuare i beni
appartenenti al patrimonio immobiliare della Regione a destinazione
sanitaria e socio-sanitaria da trasferire in proprietà all'Azienda
USL, anche in più soluzioni.
2. I beni di cui al comma 1, con tutte le pertinenze, gli
accessori, gli oneri e i pesi, sono trasferiti a titolo gratuito
nello stato di fatto e di diritto in cui si trovano. Ai fini
contabili, il valore dei beni trasferiti è quello risultante dal
conto del patrimonio della Regione.
3. L'Azienda USL, a seguito del trasferimento, dispone del
bene nell'interesse diretto e indiretto della collettività ed è
tenuta a favorire la massima valorizzazione funzionale del
medesimo. L'Azienda USL può alienare il patrimonio immobiliare
acquisito ai sensi del comma 1, previa autorizzazione della Giunta
regionale.
4. Gli interventi sui beni di cui al comma 1, programmati o
in corso alla data del trasferimento, sono conclusi dalla Regione o
per il suo tramite.
5. Ai sensi dell'articolo 5, commi 3 e 4, del decreto
legislativo 30 dicembre 1992, n. 502 (Riordino della disciplina in
materia sanitaria, a norma dell'articolo 1 della l. 23 ottobre
1992, n. 421), gli atti di trasferimento di cui al comma 1 sono
esenti dal pagamento delle imposte di donazione, ipotecarie e
catastali e costituiscono titolo per la trascrizione, la quale è
esente da ogni onere relativo a imposte e tasse.".
Consiglieri presenti e votanti: 31
Favorevoli: 24
Contrari: 7
Il Consiglio approva.
Presidente
- All'articolo 2 ci sono gli emendamenti n. 2
e n. 3 dell'Assessore Lavoyer, che rispettivamente recitano:
Emendamento
Al comma 1 dell'articolo 2, le parole: "possono essere
trasferiti dal soggetto cedente direttamente all'Azienda USL" sono
sostituite dalle seguenti: "sono trasferiti dall'ente pubblico
proprietario direttamente all'Azienda regionale sanitaria USL della
Valle d'Aosta, rilevando ai fini contabili il valore del bene
trasferito iscritto al conto del patrimonio dell'ente
cedente.".
Emendamento
Il comma 2 dell'articolo 2 è sostituito dal seguente:
"2. Ai beni trasferiti ai sensi del comma 1, si applica
l'articolo 40bis, commi 3 e 5, della l.r. 5/2000, introdotto
dall'articolo 1.".
Pongo in votazione l'articolo 2 nel testo così emendato:
Articolo 2
(Disposizioni transitorie)
1. I beni immobili con destinazione sanitaria e
socio-sanitaria, e relative pertinenze, la cui acquisizione al
patrimonio immobiliare disponibile della Regione sia prevista da
accordi di programma già sottoscritti dalla Regione alla data di
entrata in vigore della presente legge, sono trasferiti dall'ente
pubblico proprietario direttamente all'Azienda regionale sanitaria
USL della Valle d'Aosta, rilevando ai fini contabili il valore del
bene trasferito iscritto al conto del patrimonio dell'ente
cedente.
2. Ai beni trasferiti ai sensi del comma 1, si applica
l'articolo 40bis, commi 3 e 5, della l.r. 5/2000, introdotto
dall'articolo 1.
Stesso risultato.
Presidente
- Pongo in votazione la legge nel suo
complesso:
Consiglieri presenti e votanti: 31
Favorevoli: 24
Contrari: 7
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK