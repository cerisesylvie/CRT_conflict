Consiglio Regionale della Valle d'Aosta - Oggetto del Consiglio n. 1662 del 22 novembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
TRASPORTI E VIABILITÀ
Trasporti
Autostrade e trafori alpini
Precedente
Successivo
Resoconto integrale del dibattito dell'aula
Oggetto del Consiglio n. 1662 del 22 novembre 1995 - Resoconto
SEDUTA POMERIDIANA DEL 23 NOVEMBRE 1995
OGGETTO N. 1662/X Disegno di legge: "Disposizioni in merito al
transito di autotreni ed autoarticolati attraverso il territorio
del Monte Bianco".
Articolo 1 (Finalità)
1. La Regione autonoma Valle d'Aosta, sulla base delle proprie
competenze in materia di strade, tutela del paesaggio e imposizioni
tributarie previste dalla legge costituzionale 26 febbraio 1948, n.
4 (Statuto speciale per la Valle d'Aosta), in conformità
all'articolo 1 della legge 26 novembre 1981, n. 690 (Revisione
dell'ordinamento finanziario della regione Valle d'Aosta) ed
all'articolo 10 della direttiva 93/89/CEE del Consiglio, del 25
ottobre 1993, relativa all'applicazione da parte degli Stati membri
delle tasse su taluni autoveicoli commerciali adibiti al trasporto
di merci su strada, nonché dei pedaggi e diritti d'utenza riscossi
per l'uso di alcune infrastrutture, al fine di tutelare l'ambiente
ed il paesaggio del territorio del Monte Bianco, di salvaguardare
la salute umana e di ridurre i pericoli ed i rischi per i residenti
ed i visitatori, disciplina, con la presente legge, l'introduzione
e l'applicazione di una tassa finalizzata alla riduzione della
congestione stradale, con limitazione del transito di autoveicoli
per il trasporto di merci nel territorio del Monte Bianco.
Articolo 2 (Ambito di applicazione)
1. La tassa di cui all'articolo 1 si applica, a decorrere dal
novantesimo giorno successivo all'entrata in vigore della presente
legge, agli autoveicoli commerciali per il trasporto di merci a
quattro o più assi, definiti autotreni o autoarticolati
dall'articolo 54, comma 1, lett. h) ed i), del decreto legislativo
30 aprile 1992, n. 285 (Nuovo codice della strada), come modificato
dal decreto legislativo 10 settembre 1993, n. 360, provenienti o
diretti all'estero tramite il traforo del Monte Bianco, che
attraversano la Comunità montana Valdigne-Mont Blanc, comprendente,
ai sensi della legge regionale 2 novembre 1987, n. 91 (Norme
concernenti le Comunità montane), i comuni di Courmayeur,
Pré-Saint-Didier, La Thuile, Morgex e La Salle.
2. Sono esenti dal pagamento della tassa i veicoli di cui al
comma 1 che effettuano trasporti relativi ad esigenze di carattere
umanitario ed a soccorsi in caso di calamità naturali. Sono altresì
esenti dalla tassa i veicoli immatricolati nei Dipartimenti della
Savoie, della Haute Savoie e nella Regione autonoma Valle d'Aosta
da parte di società aventi sede in tali località per i quali il
transito attraverso il territorio del Monte Bianco rappresenta un
itinerario obbligato per gli scambi transfrontalieri.
3. L'importo della tassa è ridotto del cinquanta per cento per i
veicoli per i quali, dall'omologazione ottenuta ai sensi del
decreto del Ministro dell'ambiente del 23 marzo 1992 (Nuovi limiti
alle emissioni di gas inquinanti prodotti da motori ad accensione
spontanea destinati alla propulsione dei veicoli), pubblicato nel
supplemento ordinario n. 63 alla Gazzetta ufficiale n. 77 del 1°
aprile 1992, risulta che le emissioni di ossido di azoto da parte
del motore non superano i 7,0 g/kWh.
Articolo 3 (Importo e modalità di pagamento)
1. L'importo della tassa è determinato in lire 50.000 per ogni
transito.
2. Il pagamento della tassa è effettuato al traforo del Monte
Bianco.
3. La Giunta regionale, sentite le società che gestiscono il
traforo del Monte Bianco, definisce le modalità di riscossione
della tassa.
Articolo 4 (Sanzioni)
1. I soggetti obbligati che non adempiono al pagamento della
tassa di cui alla presente legge sono tenuti al pagamento, oltre
che della tassa stessa, di una soprattassa pari al triplo
dell'importo dovuto.
Articolo 5 (Accertamento ed applicazione delle sanzioni)
1. All'accertamento delle violazioni delle disposizioni di cui
alla presente legge ed alla conseguente applicazione delle sanzioni
di cui all'articolo 4 provvedono gli ufficiali e gli agenti di
polizia giudiziaria.
Articolo 6 (Disposizioni finanziarie)
1. I proventi derivanti dalla riscossione della tassa e delle
eventuali sanzioni verranno introitati su apposito capitolo da
istituire nel bilancio di previsione della Regione per l'esercizio
1996 e successivi con la denominazione "Proventi derivanti
dall'applicazione della tassa per il transito di autotreni ed
autoarticolati nel territorio del Monte Bianco".
2. I proventi di cui al comma 1 sono finalizzati ad interventi
di miglioramento e riqualificazione dell'ambiente e del
territorio.
Presidente Ha chiesto la parola il relatore, Consigliere
Rini.
Rini (UV) Credo che ognuno di noi non abbia dubbi sul fatto che
l'ambiente naturale costituisca per la nostra regione, in
particolare per la zona limitrofa al Monte Bianco, una risorsa di
enorme importanza da difendere e salvaguardare con grande
impegno.
Già nel programma di maggioranza presentato e votato da questo
Consiglio il 30 giugno '93 si faceva cenno all'importante problema
della salvaguardia del patrimonio ambientale, con l'impegno di
assumere opportune iniziative tendenti alla riduzione del traffico
dei TIR che sta inesorabilmente trasformando il territorio del
Monte Bianco in un corridoio pericoloso ed inquinato.
La legge che stiamo per approvare è in linea con quanto
prefissato dal programma e andrà ad istituire un'ecotassazione del
transito dei TIR seguendo le orme di altri stati d'Europa, come ad
esempio l'Austria e la Svizzera. L'Austria, oltre ad una tassa di
circolazione sulla rete autostradale, impone il contingentamento
dei transiti degli autotreni e autoarticolati mediante la procedura
dei cosiddetti ecopunti, tenendo conto del volume dei transiti e
delle emissioni di monossido di carbonio, ossido di azoto e
idrocarburi incombusti. La Svizzera limita il carico ammissibile in
28 tonnellate contro le 40 circa degli altri stati e sta per
applicare un ecotassa proporzionale al chilometraggio e alle
emissioni.
La regione autonoma Valle d'Aosta, avvalendosi della propria
competenza primaria in materia di strade, di tutela del paesaggio,
di imposte e tasse regionali, intende assumere un provvedimento in
grado di salvaguardare la salute umana, ridurre i pericoli e i
rischi per i residenti e i visitatori, e tutelare l'ambiente e il
paesaggio nel territorio del Monte Bianco. Questo provvedimento è
in linea con la politica di tutela ambientale dell'Unione Europea,
con le specifiche previsioni dell'articolo 10 delle direttive Cee
del 15 ottobre 93, n. 85 e, ripeto, con il programma che questo
Consiglio ha approvato nel '93 e che sta attuando puntualmente.
L'articolato prevede l'introduzione di una tassa di lire 50mila
per ogni passaggio di autotreni e autoarticolati attraverso il
traforo del Monte Bianco, tassa che si riduce del 50 percento per i
veicoli per i quali risulti dalla omologazione che le emissioni di
gas inquinanti stanno al di sotto di una soglia prefissata.
L'ecotassa verrà riscossa al traforo del Monte Bianco con
modalità da definire fra la Giunta regionale e la società di
gestione dello stesso. Saranno comunque esonerati dal pagamento
della tassa i veicoli che effettueranno trasporti relativi ad
esigenze di carattere umanitario e a soccorsi in caso di calamità
naturale, come pure i veicoli di società aventi sede nei
dipartimenti della Haute Savoie e della Valle d'Aosta, per i quali
il transito attraverso il territorio del Monte Bianco rappresenta
un itinerario obbligato per gli scambi transfrontalieri. I proventi
derivanti dalla riscossione della tassa e delle eventuali sanzioni
previste sono finalizzati ad interventi di miglioramento e
riqualificazione dell'ambiente e del territorio.
La tassa che si applicherà a decorrere dal 90° giorno successivo
all'entrata in vigore della legge, anche se di entità limitata,
avrà sicuramente un effetto positivo, contribuendo alla riduzione
del congestionamento stradale ed alla diminuzione dei transiti,
favorendo così la salvaguardia del patrimonio ambientale, la tutela
della salute umana e la riduzione dei pericoli e dei rischi per la
popolazione e i fruitori del territorio del Monte Bianco.
Per concludere, vorrei anche far notare che le commissioni
consiliari II, III e IV hanno espresso parere favorevole ed hanno
sentito i rappresentanti degli autotrasportatori, i rappresentanti
della RAV, della SAV e della società Monte Bianco, che hanno
manifestato delle perplessità. E non poteva che essere così.
Infatti, se diminuiranno i transiti, è ovvio che diminuiranno i
loro incassi, perciò le loro perplessità erano già scontate.
Le audizioni sono comunque state utili ed hanno ulteriormente
convinto il sottoscritto e penso anche altri commissari sulla
necessità di questo intervento, in quanto tutti quelli sentiti sono
concordi sul fatto che con l'applicazione di questa legge il
traffico dei TIR dovrebbe diminuire, e se diminuirà otterremo
quello che questa maggioranza vuole e voleva al momento della
presentazione del programma, raggiungendo così le finalità
dell'articolo 1 della presente legge.
Si dà atto che, dalle ore 17,37, presiede il Vicepresidente
Aloisi.
Presidente Ha chiesto la parola il relatore, Consigliere
Piccolo.
Piccolo (ADP-PRI-Ind) Considerato che i relatori di questo
disegno di legge sono tre, do per letta la mia relazione.
Presidente E' aperta la discussione generale.
Ha chiesto la parola il Consigliere Marguerettaz.
Marguerettaz (PpVA) Sentita la relazione di Rini, che ha
esordito dicendo di credere che nessuno di noi all'interno di
questo Consiglio abbia dei dubbi sull'importanza dell'ambiente,
credo il suo pensiero sia perfettamente condivisibile. Invece i
dubbi, Rini, a me nascono solo quando ti sento richiamare il
programma della maggioranza che - ti vorrei ricordare - tu
assolutamente non avevi approvato. Comunque....
Tornando al discorso, pensavo di dire che, iniziando le
osservazioni su questo disegno di legge, che è un disegno di legge
Riccarand-bis, abbiamo votato il 17 e mi sono reso conto che
definire questo disegno di legge in questo modo farebbe il gioco di
qualcuno che in questo senso, da un po' di tempo a questa parte,
comincia a speculare. Cosa intendo dire?
Che dei tanti provvedimenti assunti da questa Giunta e da questa
maggioranza che sostiene il governo, ve ne sono tantissimi che
vengono portati all'opinione pubblica come importanti atti
amministrativi o di legge, che la maggioranza ha assunto; ve ne
sono altri, tipo questo, che non si sa bene come mai nell'opinione
pubblica non vengono definiti come atti importanti della
maggioranza regionale, ma come la legge Riccarand. Credo che alcune
forze politiche all'interno della stessa maggioranza non siano
esenti da colpe, se di colpe si può parlare, in questo senso.
Questa osservazione mi è nata proprio dalle tante audizioni che
abbiamo fatto in commissione, dove una delle persone che avevamo
ascoltato, aveva definito questo disegno di legge come un qualcosa
voluto da qualcuno. Per fortuna che il solerte collega Borre mi ha
aperto gli occhi in questo senso perché, come recita il verbale,
disse: "Il tizio (che ho premesso non citerò) ha detto che questa è
una legge voluta da qualcuno; no, si tratta invece di una legge
predisposta dalla Giunta regionale". Questo è bene sottolinearlo,
per i motivi che dicevo prima.
Allora andiamo a vedere questo disegno di legge predisposto
dalla Giunta regionale. Si istituisce una ecotassa di 50mila lire e
c'è un sospetto, che diciamo subito. Il sospetto è che questa legge
non contribuirà a limitare il traffico dei TIR, e in tal caso
sarebbe una legge che non serve e che rientra in quelle leggi di
cui parlava precedentemente il collega Marco Viérin. Ed inizio a
dire io ad alta voce quello che, anche qui credo di non aver dubbi,
Consigliere Rini, forse tu stesso, ma sicuramente la stragrande
maggioranza dei consiglieri presenti in quest'aula pensano ma non
dicono, cioè che questa sarà una legge bocciata dalla commissione
di coordinamento. Ma questo non è un compito che tocca a noi, ai
quali spetta invece entrare nel merito della legge.
Allora, partiamo dal presupposto che questa legge possa
contribuire alla riduzione del traffico dei TIR; del resto lo
stesso Assessore Riccarand ha ipotizzato, presentando questa legge
in commissione, una riduzione del traffico che potrebbe aggirarsi
intorno al 20 percento. Allora, 20 percento di passaggi in meno. Mi
sono chiesto, partendo sempre dall'ipotesi che obiettivamente
passeranno il 20 percento dei TIR in meno, quali tipologie di TIR
non passeranno più sotto il Monte Bianco per questa ecotassa.
Nelle audizioni che abbiamo fatto c'è stata una curiosa
coincidenza di dati. Ci è stato detto da parte degli amministratori
della società Monte Bianco che il traffico dei TIR sotto il Monte
Bianco è composto per l'80 percento da grosse società, da TIR che
fanno parte di grosse compagnie, e dal 20 percento dai piccoli
autotrasportatori. E' una coincidenza di dati, ma io ho messo in
relazione il 20 percento dei piccoli autotrasportatori con quello
stesso 20 percento di ipotetica riduzione del traffico dei TIR
stessi. Ma del resto è anche facilmente prevedibile che, se questa
legge dovesse avere degli effetti contenitivi del traffico, li
avrebbe sui piccoli autotrasportatori, anche perché gli stessi sono
quelli che già oggi sono penalizzati dalle politiche tariffarie del
Monte Bianco, sono quelli cioè che non riescono ad effettuare più
di cento passaggi l'anno, che è la soglia per poter accedere agli
sconti nei pedaggi. I piccoli non fanno cento passaggi, quindi
pagano già oggi di più proporzionalmente ai grandi.
Vi è poi un'altra questione, sempre ipotizzando che questa legge
sortisca degli effetti. Abbiamo sentito le categorie degli
autotrasportatori locali, i quali hanno avanzato, a mio avviso
giustamente, delle preoccupazioni in questo senso; ci hanno detto,
in particolare, che vi sarebbero almeno una cinquantina fra loro
che lavorano per conto di ditte esterne alla nostra regione e che
di fronte a questo provvedimento temono fortemente di perdere il
loro posto di lavoro, nel senso che queste ditte esterne alla Valle
d'Aosta, non rientrando nella categoria delle ditte locali che
verrebbe esentata da questo provvedimento (secondo quello che dice
il disegno di legge), provvedano a varcare altre frontiere, quella
del Frejus ad esempio. C'è anche questo aspetto da mettere sul
tappeto.
E' impressionante, al di là di questo, pensare come il 30
percento - così ci è stato detto e sono dei dati che noi prendiamo
per buoni - degli autotrasportatori valdostani fanno uso del
tunnel. Voi mi direte che questa legge li tutela, perché non
prevede l'ecotassa per questi. Non vorrei che quando, parlando di
questo disegno di legge, si ripropone il discorso della tutela per
i valdostani (per intendersi: coloro che abitano ed operano nella
nostra regione), si ripercorresse la stessa strada che abbiamo
percorso per quanto riguarda i pedaggi sulle strade ad alto
traffico; vale a dire assunzione di un disegno di legge che prevede
una tutela per i valdostani, bocciatura da parte della commissione
di coordinamento, ritorno al Consiglio regionale della legge,
assunzione della legge togliendo la tutela per i valdostani, così
come è successo per la legge del punto precedente.
Pensiamo che questo potrebbe essere l'iter minimo che avrà
questa legge, anche se riteniamo che questa a differenza dell'altra
possa invece essere bocciata proprio per una
anticostituzionalità.
Se invece pensiamo che questa legge avrà un decorso normale,
quindi supererà il vaglio della commissione di coordinamento,
potremmo anche pensare che comunque non servirà.
E qui più che una annotazione è anche una domanda che voglio
fare all'assessore, perché fra tutte le carte che hanno qualcosa a
che fare con questa legge me ne sono ritrovata una, che non ricordo
più in quale modo mi sia arrivata, immagino che sia uno studio, una
piccola consulenza che lei ha affidato perché leggendola sembra
proprio così, comunque è uno studio dell'Istituto di ricerca
Ambiente Italia.
L'Istituto fa tutto uno studio che sembra rispondere alle
preoccupazioni di quegli autotrasportatori che dicono: noi che
lavoriamo per una ditta di fuori, se questa ditta di fuori paga
così caro il Monte Bianco, non è che passerà in un altro tragitto e
ci licenzi? Questo studio sembra rispondere a questa
preoccupazione, dicendo state tranquilli perché questi
continueranno a passare. Infatti lo studio, pur tenendo conto della
istituzione di una tassa di 50mila lire, fa una specie di conto
economico sulla convenienza degli autotrasportatori nel cambiare
rotta per le grandi direttrici. Da questo studio emerge in maniera
chiara che, nonostante la tassa delle 50mila lire, il tratto Milano
- Ginevra rimarrà sempre più conveniente percorrerlo attraverso il
Monte Bianco piuttosto che attraverso il Frejus e il G.S.Bernando,
il tratto Milano - Losanna lo stesso. Vorrei sapere, se ho letto
bene, che significato ha questo, perché questo studio sembra dire
state tranquilli che questa legge non servirà a nulla.
Ma questa non è l'unica delle contraddizioni che vedo
all'interno di questo disegno di legge, ve ne sono altre che credo
doveroso far presente.
Una è data dal fatto che non dobbiamo dimenticare che il Monte
Bianco non è l'unico tunnel con pedaggio che abbiamo nella nostra
regione, ma esiste anche quello del G.S.Bernardo. Non dobbiamo
dimenticare che la stessa regione ha una proprietà azionaria non
indifferente anche - ma direi soprattutto - nel tunnel del
G.S.Bernardo e non dobbiamo dimenticare il tipo di politica che la
regione sta portando avanti sul tunnel del G.S.Bernardo; una
politica che sembra essere esattamente l'opposto di quella che
stiamo apprestandoci a votare oggi per quanto concerne il Monte
Bianco. Cioè, che politica stiamo facendo sul G.S.Bernardo?
Stiamo facendo di tutto perché il traffico sotto il G.S.Bernardo
si incrementi: stiamo pensando a forme di agevolazioni, facciamo
regali a chi passa, diamo dei premi al milionesimo passaggio,
insomma è tutta una politica improntata ad aumentare il traffico
sotto il G.S.Bernardo. Fotografie sulle riviste, mi
suggeriscono....
Allora, c'è una grossa contraddizione. Cioè o noi diciamo che la
politica della regione investe fino a che non arriveremo ad un
tetto di passaggi sotto il G.S.Bernardo e poi inizierà una politica
opposta di disincentivazione per poi - immagino io - riprendere una
politica di incentivazione, oppure mi sembra una enorme
contraddizione.
Un'altra questione che non mi è chiara, per cui non la metto
come contraddittoria, ma anche questa come una domanda di
chiarezza, è la seguente. Per quanto ho capito questo provvedimento
di legge parte da un assunto, che è zona Monte Bianco, zona
splendida e bisognosa di tutela ambientale (fin qui tutti
d'accordo), e poi si dice zona Monte Bianco uguale zona inquinata.
Se questo è l'assunto, vorrei sapere quali dati confortano questa
affermazione. Abbiamo dei dati ambientali, scientifici tali che ci
dicono che qui è urgente prendere un provvedimento che limiti
l'inquinamento atmosferico ed anche acustico? Lo pongo come
domanda, perché personalmente non sono riuscito a reperirli. Sono
certo però di una cosa, che senz'altro l'ambiente di oggi è assai
meno inquinato rispetto allo stesso ambiente se facciamo un salto
indietro nel tempo di 5-10 anni, sebbene 5-10 anni fa ci fosse un
passaggio inferiore di TIR dal Monte Bianco. Perché? Per due dati
sostanzialmente: perché i TIR hanno decisamente migliorato la loro
emissione di gas di scarico (benzina verde, marmitte catalitiche
ecc); perché c'è l'autostrada che ha contribuito a smaltire il
pesante inquinamento che sicuramente almeno solo dieci anni fa si
avvertiva.
Un altro inciso su questa questione del miglioramento del TIR.
Molti degli autotrasportatori valdostani hanno cambiato il loro
parco macchine in questi anni grazie anche ai contributi
dell'amministrazione regionale; ma questi contributi erano
finalizzati appunto ad aiutare questi autotrasportatori a porre
un'attenzione al problema ambientale, ad investire nel cambio del
loro mezzo, per far sì che il loro mezzo inquinasse di meno.
Moltissimi lo hanno fatto ed oggi questa scelta noi diciamo non
verrà premiata, e speriamo che così non sia nel senso che ci
auguriamo che questo Consiglio da qui a qualche tempo non sia
chiamato a rivotare la stessa legge senza questa tutela.
Un'altra questione che non è chiara: è scritto nella legge che
le modalità di riscossione della tassa sono da definire, e ci credo
che siano da definire, perché se l'idea era quella di far pagare la
tassa là dove si paga il biglietto del Monte Bianco, avremmo dovuto
chiedere per assurdo ai bigliettai francesi di riscuotere una tassa
per conto della regione Valle d'Aosta, perché nell'ingresso come
voi sapete la biglietteria è posta in territorio francese.
Un'ultima questione: ammesso che il traffico sotto il Monte
Bianco diminuisca, quale sarà la politica delle società che
gestiscono il traforo del Monte Bianco? Credo sia evidente:
diminuendo le entrate per il fatto che ci saranno meno passaggi, si
aumenteranno i pedaggi. Vorrei che l'Assessore ci spiegasse a fondo
come funziona il meccanismo delle politiche tariffarie del Monte
Bianco, perché non è chiaro. L'Assessore in passato aveva detto che
abbiamo avuto l'opportunità di avere un nostro rappresentante in
seno alla commissione ministeriale mista che decide le politiche
tariffarie del Monte Bianco, ma il nostro rappresentante di fatto
non ha nessun peso in materia.
Allora chiudo, perché gli argomenti posti sul tappeto sono tanti
e spero siano di stimolo anche al dibattito, dicendo due cose. La
prima vorrei leggerla come conclusione, perché credo sia di
riflessione, almeno per qualcuno qui dentro; la prendo sempre dai
verbali della commissione senza dire chi ha detto queste cose,
sperando che alcune forze politiche di maggioranza intendano.
"Pur con tutto il bene che voglio alla regione - non è un
consigliere questo, non è uno che fa politica, o se la fa non la fa
sicuramente in queste fila del consiglio - è con il sentimento di
valdostano che non penso che questo sia un buon provvedimento".
La seconda considerazione, che vorrei che qualcuno non prendesse
come battuta perché ha l'aspetto della battuta, ma spero che serva
a far riflettere qualcuno visto che il compito affidato dal
Consigliere Voyat non è stato svolto durante l'estate, potrebbe
essere svolto durante le vacanze natalizie... corsi di recupero
....
Penso che più che far pagare 50mila lire ad ogni TIR che passa
sotto il Monte Bianco, che ne dite di far pagare molto di più di
50mila di ecotassa a quelli che hanno bloccato i lavori
dell'autostrada per così tanto tempo e che per così tanto tempo
hanno continuato a far passare gli stessi TIR sotto le case dei
valdostani, causando un maggior danno di quello che normalmente
causano.
Presidente Ha chiesto la parola il Consigliere Parisi.
Parisi (VAP) Non credo di spaventare nessuno, quindi stia
tranquillo il Consigliere Florio; farò solo delle osservazioni a
questo disegno di legge, così come ho fatto delle osservazioni agli
altri disegni di legge che l'Assessore Riccarand ha presentato.
Abbiamo approvato nel Maggio 1994 la legge 20, che era quella
concernente il trasporto di merci su strada, il rispetto della
salute, della sicurezza e dell'ambiente, poi abbiamo avuto l'altro
disegno di legge che abbiamo approvato oggi, concernente l'ecotassa
per le vallate dei comuni valdostani, oggi approviamo questa e
credo che sia l'ultima di una serie di leggi che riguardano la
salvaguardia dell'ambiente e quindi dell'inquinamento atmosferico
più in generale.
Ha già detto molto il Consigliere Marguerettaz di quello che
volevo dire, però una cosa che mi pare non venga tenuta in alcun
conto è la relazione che ha fatto il nostro ufficio legale, là dove
fa un riferimento preciso a quanto stabilisce la normativa Cee, in
merito all'applicazione di tariffe o comunque di tasse che ogni
regione potrebbe istituire ed applicare.
La relazione, dopo aver analizzato il tutto, fa osservare che le
tariffe possono essere applicate senza discriminazione alcuna né
per quanto riguarda la provenienza, né per quanto riguarda la
tipologia degli automezzi. Scrive l'ufficio legale: "Dopo quanto
sopra evidenziato, si può quindi affermare che l'eventuale
introduzione di una imposta, sovraimposta o tassa sui TIR in
transito non contrasta con le disposizioni comunitarie, purché esse
siano applicate senza alcuna discriminazione diretta o indiretta, a
causa della nazionalità del trasportatore oppure dell'origine o
della destinazione del trasporto così come prevede la lettera b)
dell'articolo 7 della direttiva sopra citata". Siccome leggo nella
legge presentata dall'Assessore che vengono esonerati gli
autotrasportatori che hanno residenza in Valle d'Aosta e nell'Alta
Savoia, credo che questo contrasti con quanto ha espresso
esplicitamente l'ufficio legale; da ciò discende che la legge è
incostituzionale in quanto contrasta con la normativa Cee.
Altra osservazione che vorrei fare all'Assessore, facendo
riferimento sempre all'inquinamento atmosferico e alla legge 20, è
che l'articolo 5 della legge 20/94, quella che abbiamo approvato
noi, cita così: "Politiche tariffarie. La regione Valle d'Aosta
esamina con le società che gestiscono i trafori del Monte Bianco e
del G.S.Bernardo e i tronchi autostradali scelte di politica
tariffaria atte a contenere e a ridurre il transito attraverso la
Valle d'Aosta". Tenuto conto che abbiamo avuto delle audizioni,
volevo chiedere all'Assessore se questo provvedimento è stato
confrontato così come prevede l'articolo 5 della legge 20.
Altra domanda che faccio all'Assessore riguarda sempre la
normativa Cee, lo citavo già prima, in particolare l'articolo 7,
lettere b), c), d) e h), che dice alla lett. c): "i pedaggi e i
diritti di utenza sono applicati e riscossi e il loro pagamento è
controllato in modo da intralciare il meno possibile la fluidità
del traffico". Non mi risulta che ci sia nel disegno di legge
dell'Assessore l'indicazione di come viene riscossa la tariffa
delle 50mila lire. Credo che anche questo sia un problema.
Citando sempre l'articolo 7, la lettera d) chiede che
"l'applicazione di eventuali tariffe deve essere fatta previa
consultazione della commissione, conformemente alla procedura
stabilita dalla decisione del Consiglio del 21 marzo 92 relativa
alla istituzione di una procedura di esame e di consultazione
preventiva per alcune disposizioni legislative, regolamentari e
amministrative, previste dagli stati membri nel settore dei
trasporti". Questa è una consultazione che avrebbe dovuto avvenire
nel momento in cui la regione aveva intenzione di applicare delle
tariffe diverse o istituire dei pedaggi. Volevo chiedere
all'Assessore se questa consultazione è avvenuta con questa
commissione; a me non risulta.
Volevo poi aggiungere che il tutto è nato dal riconoscimento che
è stato dato al Monte Bianco per le sue bellezze, quindi con la
creazione dell'Espace Mont Blanc; se questo è vero, come è vero, mi
domando perché - come diceva il Consigliere Marguerettaz - non
venga, e noi abbiamo la possibilità di farlo, istituita una penale
per tutti i mezzi in transito che non sono in possesso di tutti
quegli strumenti antinquinanti stabiliti anche dalle normative Cee.
Non credo che applicando una gabella si diminuisca l'inquinamento
atmosferico; se si vuole diminuire l'inquinamento atmosferico, a
mio avviso va imposto l'obbligo ai mezzi in transito di essere in
possesso di tutti gli strumenti antinquinanti.
Poi volevo dire al Consigliere Rini, che ha citato l'Austria e
la Svizzera, che l'Austria e la Svizzera, da sempre, hanno
impostato tutta la politica dei trasporti su rotaia, non hanno la
Fiat e non hanno le grandi industrie automobilistiche che abbiamo
avuto in Italia, dove tutto il trasporto è stato impostato su
gomma. Se questo fosse avvenuto anche in Italia, avremmo avuto
molti meno TIR, non avremmo avuto la Fiat e probabilmente ci
saremmo potuti permettere il lusso di fare quello che hanno fatto
l'Austria e la Svizzera. Invece noi abbiamo dovuto seguire tutta
un'altra politica economica.
Con questo non voglio sostenere che non bisogna assumere dei
provvedimenti che vadano nel senso di ridurre l'inquinamento;
voglio solo dire che questo sistema sicuramente non otterrà i
risultati che l'Assessore vorrebbe ottenere.
Termino il mio intervento annunciando che è pervenuta ai
presidenti della II e della III commissione consiliare una lettera,
inviata dall'ARAV, che credo sia l'associazione dei trasportatori
valdostani, con la quale essi esprimono dei dubbi sulla
applicabilità di questa legge, ma nello stesso tempo esprimono
delle grosse preoccupazioni per quanto riguarda i riflessi di
carattere occupazionale che questa legge potrebbe creare non tanto
alle grandi società di trasporto, quanto ai piccoli trasportatori.
Farò fare delle fotocopie di questa lettera, da consegnare ai
consiglieri, in modo tale che ne prendano conoscenza.
Mi auguro che anche l'Assessore Mafrica, in qualità di
responsabile dei problemi occupazionali, abbia capito quello che
potrà avvenire con l'applicazione di questa legge; non vorrei che
domani dovesse andare a fronteggiare gli autotrasportatori al
traforo del Monte Bianco o all'imbocco dell'autostrada perché si
trovano senza lavoro. L'Assessore Riccarand ha fatto la sua parte,
il suo compito è giustamente quello di assumere provvedimenti che
vadano nel senso di ridurre l'inquinamento tenuto conto che è
l'Assessore all'ambiente. Mi auguro che con altrettanta
responsabilità l'Assessore Mafrica si sia reso conto di quello che
potrà con questo provvedimento.
Presidente Ha chiesto la parola il Consigliere Ferraris.
Ferraris (GV-PDS-SV) Credo che gli obiettivi di questa legge,
che consistono nel fatto da una parte di salvaguardare la salute,
dall'altro di salvaguardare l'integrità dell'ambiente, siano degli
obiettivi condivisibili. Ieri l'Assessore alla sanità ci ha dato
dei dati sicuramente preoccupanti per quanto riguarda alcuni tipi
di patologie di tipo neoplastico in Valle d'Aosta, credo che
attribuire questo al transito di TIR non sarebbe giusto, però è
indubbio che l'inquinamento atmosferico contribuisce all'aumento di
determinate patologie. Quindi il provvedimento in sé ha dei fini
sostanzialmente condivisibili e positivi.
Una tassa in quanto tale sicuramente non è un provvedimento che
viene accolto con favore, come è stato ricordato da interventi
precedenti al mio ci sono state rimostranze da parte di alcune
categorie, soprattutto i trasportatori interessati a questa
questione. Tuttavia sarebbe estremamente negativo fare in modo di
istituire una tassa che poi ottenga effetti indotti di tipo
negativo rispetto agli obiettivi che si propone. E quale può essere
l'effetto negativo?
L'effetto negativo deriva dal fatto che, così come nelle
audizioni avevano detto le associazioni dei trasportatori, il
problema dei costi in questo periodo è un problema estremamente
preoccupante per quanto riguarda la gestione delle imprese di
trasporto. A questo proposito credo che tutti ci ricordiamo il
blocco dei trasporti che c'è stato nel nostro paese non più di un
mese fa, che aveva portato al blocco di attività produttive in
alcuni stabilimenti nazionali, a dimostrazione di come il problema
degli equilibri economici di queste aziende sia un problema
importante.
Se questo è vero, l'aumento delle tariffe del transito al
traforo del Monte Bianco con i conseguenti aggravi in termini
economici che ne deriverebbero per le imprese trasportatrici,
potrebbe avere un effetto negativo e indotto che potrebbe essere
quello che gli autotrasportatori, per ridurre parzialmente i costi
incrementati dalle 50mila lire pagate per l'attraversamento del
tunnel del Monte Bianco, invece di utilizzare l'autostrada
ricorrerebbero alla SS 26. Questo sarebbe sicuramente un effetto
non voluto.
A questo proposito avevo presentato un emendamento che dice che
le 50mila lire devono coprire anche il costo della tariffa
autostradale fra Aosta e Morgex. Ecco, ritiro questo emendamento
che verrà sostituito da un emendamento in cui è primo firmatario
Mostacchi, che contiene la stessa dizione, con la sola
sostituzione, al posto della tratta Aosta-Morgex, della tratta
Aosta-Courmayeur, anche perché ci auguriamo tutti che questa
autostrada in tempi brevi venga ultimata. Riconfermo l'emendamento
con questo tipo di modificazione, ritirando quello in cui sono
primo firmatario.
Si dà atto che, dalle ore 18,22, presiede il Presidente
Stévenin.
Presidente Ha chiesto la parola il relatore, Consigliere
Rini.
Rini (UV) Vorrei solo far presente a Marguerettaz e a Parisi che
il problema dell'ambiente naturale e della tutela del territorio
valdostano non è di sola pertinenza dell'Assessore Riccarand, ma di
tutta la Giunta, tant'è vero che questo disegno di legge è stato
presentato dalla Giunta e non dall'Assessore soltanto, e spero
anche che lo sia per tutti noi. Non è da oggi che questo Consiglio
adotta degli interventi che vanno nel senso della salvaguardia
dell'ambiente, ma da sempre, ad esempio con l'attenzione che si è
sempre data al settore dell'agricoltura che riveste un ruolo
fondamentale nella salvaguardia dell'ambiente, nella difesa del
territorio e nel mantenimento degli insediamenti, con indubbi
riflessi positivi anche sul territorio.
Presidente Altri consiglieri chiedono la parola? Se nessuno
chiede la parola, dichiaro chiusa la discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) E' consapevolezza piena di questo Consiglio, di
tutta la comunità valdostana di vivere in un territorio che ha una
estrema valenza a livello ambientale, un territorio in cui abbiamo
le montagne più belle dell'arco alpino, abbiamo una ricchezza
naturalistica storico-archeologica di enorme rilevanza, questo
territorio con le sue caratteristiche rappresenta la vera, unica,
autentica e durevole ricchezza della comunità valdostana. Credo
quindi che, pensando ad oggi, pensando al futuro e alle prossime
generazioni, lo sforzo fondamentale vada proprio posto nella cura e
nella tutela di questo territorio, e nel cercare di difendere
questo territorio da tutte quelle che sono minacce alle sue
caratteristiche oggi e nel futuro.
Indubbiamente, se c'è un problema che è emerso nel corso degli
anni 70 e ancora di più negli anni 80 e che abbiamo oggi molto
grave in Valle d'Aosta, è quello di un traffico di transito di
veicoli che trasportano merci, che non hanno delle funzioni
rispetto alla nostra economia locale, che usano questo territorio
di pregio solo come territorio di transito, provocando però dei
costi pesanti per la comunità valdostana e provocando un
inquinamento che ha degli effetti pesanti sia sulla popolazione sia
sull'offerta turistica che siamo in grado di offrire.
Badate che l'inquinamento atmosferico non si circoscrive in un
ambito ristretto, ma si diffonde soprattutto in valli come le
nostre, raggiunge anche alte quote di montagna creando situazioni
che sono pesanti. Nei rifugi che ci sono intorno al Monte Bianco
sono stati fatti tentativi per recuperare acqua potabile
dall'accumulo della neve sui tetti, ma si è poi dovuto registrare
la presenza di sostanze inquinanti all'interno dell'acqua
recuperata in questo modo. Questo sta a dimostrare come la presenza
di sostanze inquinanti in cui il traffico di TIR ha un peso
notevole, abbia una diffusione capillare.
Da qui la necessità di intervenire rispetto a questa
situazione.
Come ha bene ricordato Rini, nel programma su cui si è
costituita questa maggioranza c'era una scelta netta e precisa,
quella appunto di invertire la crescita del traffico pesante,
andando verso una riduzione di questo traffico. Voglio ricordare
che quando venne realizzato il traforo del Monte Bianco, venne
concepito come uno strumento di collegamento fra le persone;
sicuramente non veniva ipotizzato se non in misura del tutto
marginale il trasporto di merci e invece poi uno sviluppo distorto
della politica dei trasporti a livello europeo, in particolare a
livello italiano, ha trasferito sulla strada e sul traforo del
Monte Bianco un livello di traffico che è diventato insostenibile e
incompatibile con la tutela del nostro territorio e del nostro
ambiente.
Il fatto di avere 2500-3000 TIR che ogni giorno attraversano la
valle del Monte Bianco e tutta la nostra regione è un qualcosa che
non possiamo accettare supinamente. In effetti, ci si è mossi già
nel corso del '93 in questa direzione, già con un precedente
provvedimento di legge si è messo in piedi un comitato per
controllare la situazione, per assumere dei provvedimenti, si è
intervenuti presso la società del traforo del Monte Bianco
chiedendo ed ottenendo una riduzione, seppure ancora troppo
parziale e troppo limitata dei famosi premi di fedeltà, e qualche
risultato si comincia ad intravedere.
Nel corso del '94 il traffico di merci si è ridotto del 3
percento circa e nei primi otto mesi del '95 abbiamo una ulteriore
riduzione di un altro 3 percento rispetto al 1994. Sono ancora
piccole cifre, però sono molto importanti se paragonate alla
situazione precedente, in cui ogni anno avevamo un aumento del 3,
del 4, del 10 per cento di traffico; cosa che ci portava ad una
situazione che era a tutti i livelli, oltre che pericolosa,
ingestibile.
Quindi credo che la preoccupazione principale che dobbiamo avere
come Consiglio regionale, come amministratori di questa regione, è
quella di studiare tutti i provvedimenti possibili per ridurre
questi livelli di transito. Il ventaglio delle iniziative
evidentemente è vasto, non è che si comincia da oggi; provvedimenti
sono già stati assunti, provvedimenti sono in corso, direi che
questo problema è seguito con particolare attenzione e non si
trascura nessuna iniziativa che possa andare a buon fine in questa
direzione, sapendo che la battaglia è difficile, sapendo che qui ci
sono dei grossi interessi che tendono a mantenere certe situazioni,
sapendo che la politica del trasporto su gomma in Italia è molto
forte, molto più che in altri paesi europei. Eppure questa
inversione di tendenza dobbiamo cercare di portarla avanti in tutti
i modi.
E credo che non siano paragonabili le situazioni del tunnel del
G.S.Bernardo e quello del Monte Bianco, perché al traforo del
G.S.Bernardo abbiamo da vent'anni a questa parte un livello di
traffico pesante che è stazionario, che è di 150 passaggi medi al
giorno, contro i 2500 del tunnel del Monte Bianco. Quindi non
esiste il problema del G.S.Bernardo e non esisterà neanche in
futuro, perché come sapete la politica della Svizzera, inserita
nella costituzione svizzera con un apposito referendum, è quella di
trasferire tutto il traffico di transito di merci su gomma
attraverso il territorio svizzero in dieci anni dalla gomma alla
ferrovia.
Stanno introducendo in Svizzera una tassa sul traffico di
transito per finanziare con i proventi la realizzazione di
trasversali ferroviarie. E il Consigliere Rini ha citato prima
tutta la politica degli ecopunti che fa l'Austria per cercare di
contenere queste cose. Quindi c'è una iniziativa nell'arco alpino
che sta andando avanti e io credo che sarebbe irresponsabile e
assurdo se oggi non ci trovassimo in questo Consiglio a discutere
questo disegno di legge.
Saremmo la regione più prestigiosa dell'arco alpino, quella che
maggiormente deve difendere il suo territorio, diciamo così la
perla dell'arco alpino, e nello stesso tempo la regione con più
autonomia e più potere legislativo che rinuncerebbe ad intervenire
su un problema che riguarda tutto l'arco alpino, che è pesantissimo
e che però pesa particolarmente su di noi.
Siccome noi abbiamo queste competenze, abbiamo uno statuto
speciale che ci dà la competenza in materia di strade e di tutela
del paesaggio, abbiamo competenza tributaria in base allo statuto e
in base all'ordinamento dell'81, abbiamo questo problema, abbiamo
il Monte Bianco, credo che ci sia non solo il diritto, ma ci sia il
dovere da parte nostra di intervenire e di mandare un segnale che
riguarda noi e tutto l'arco alpino.
Dopo di che, che la strada sia difficile, che il successo non
sia garantito, che ci possano essere dei rilievi dell'organo di
controllo, questo lo abbiamo messo in conto fin dall'inizio,
nessuno pensa che questo provvedimento abbia vita facile.
Sappiamo però che dobbiamo fare tutti i tentativi, ed abbiamo
cercato di motivare nel modo più puntuale e più preciso possibile
questo provvedimento, perché abbia le maggiori possibilità per
andare avanti, e bisognerà seguire passo passo l'iter di questo
provvedimento, con lo scopo di ottenere il risultato. Ed io credo
che su questo il Consiglio, invece di dividersi su aspetti che mi
sembrano marginali, dovrebbe essere compatto per mandare un segnale
forte in questa direzione.
Questo è il significato politico di fondo di questo
provvedimento, che non era facile da mettere a punto, né è stato
facile l'iter in commissione. E' giusto che ci siano delle
perplessità e dei chiarimenti, però ritengo che la strada sia
quella giusta e dobbiamo cercare di percorrerla tutti con il
massimo della convinzione.
Per quanto riguarda l'emendamento che è stato presentato, è un
punto che è stato esaminato in modo specifico all'interno della
Giunta regionale. Una parte del provento che può derivare da questa
tassa di transito verrà utilizzato in modo finalizzato rispetto ad
interventi di tutela e di miglioramento e risanamento ambientale, e
la proposta di utilizzarlo anche rispetto a questo problema di
trasferimento del transito dei TIR sull'autostrada è stata
esaminata con attenzione dalla Giunta. Ma intanto credo che vada
evidenziato questo dato: già oggi il 95 percento del traffico di
merci nell'alta Valle utilizza l'arteria autostradale.
Un intervento in questo senso la Giunta non lo esclude affatto,
però non si ritiene che sia né tecnicamente possibile metterlo in
questa forma nella legge, né opportuno perché richiede un certo
tipo di concertazione con le società che gestiscono queste cose.
Quindi da parte della Giunta c'è la disponibilità ad esaminare la
problematica, perché il problema era già emerso in III commissione,
ma avevamo chiesto e chiediamo nuovamente oggi di non inserire nel
provvedimento un dispositivo simile, che avrebbe delle grosse
difficoltà ad essere praticato con questo tipo di formulazione.
Quindi con la disponibilità ad affrontare questo tipo di
problematica, si chiede però ai presentatori di ritirare questo
tipo di emendamento.
Presidente Ha chiesto la parola il Consigliere Mostacchi.
Mostacchi (UV) E' vero che oggi il 95 percento dei TIR che passa
attraverso il traforo prende l'autostrada, ma non è detto che
mettendo le 50mila continui ad essere quella la percentuale che la
prende; era indirizzato in quel senso l'emendamento.
Ricevute le assicurazioni dall'Assessore ritiriamo l'emendamento
e speriamo che venga in qualche modo affrontato il problema.
Presidente Viene ritirato l'emendamento presentato dal
Consigliere Mostacchi, di cui do comunque lettura:
Emendamento Articolo 3 - comma 1: 1) L'importo della tassa, che
è determinato in lire 50.000 per ogni transito, comprende il
pagamento della tariffa autostradale nella tratta
Aosta-Courmayeur.
Si passa all'esame dell'articolato. Pongo in votazione
l'articolo 1 nel testo predisposto dalla II commissione
consiliare:
Presenti: 32
Votanti: 29
Favorevoli: 23
Contrari: 6
Astenuti: 3 (Aloisi, Bich, Parisi)
Presidente Pongo in votazione l'articolo 2:
Presenti: 32
Votanti: 29
Favorevoli: 23
Contrari: 6
Astenuti: 3 (Aloisi, Bich, Parisi)
Presidente Pongo in votazione l'articolo 3:
Presenti: 32
Votanti: 29
Favorevoli: 23
Contrari: 6
Astenuti: 3 (Aloisi, Bich, Parisi)
Presidente Pongo in votazione l'articolo 4:
Presenti: 32
Votanti: 29
Favorevoli: 23
Contrari: 6
Astenuti: 3 (Aloisi, Bich, Parisi)
Presidente Pongo in votazione l'articolo 5:
Presenti: 32
Votanti: 29
Favorevoli: 23
Contrari: 6
Astenuti: 3 (Aloisi, Bich, Parisi)
Presidente Pongo in votazione l'articolo 6:
Presenti: 32
Votanti: 29
Favorevoli: 23
Contrari: 6
Astenuti: 3 (Aloisi, Bich, Parisi)
Presidente Pongo in votazione la legge nel suo complesso:
Presenti: 32
Votanti: 29
Favorevoli: 23
Contrari: 6
Astenuti: 3 (Aloisi, Bich, Parisi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK