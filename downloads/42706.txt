Consiglio Regionale della Valle d'Aosta - Oggetto del Consiglio n. 211 del 13 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 211 del 13 gennaio 2021 - Resoconto
OGGETTO N. 211/XVI - Interpellanza: "Realizzazione di un
centro di ricerca dedicato alla medicina personalizzata, preventiva
e produttiva".
Bertin (Presidente) -
Punto n. 24 all'ordine del giorno.
Per l'illustrazione, ha chiesto la parola il consigliere Baccega,
ne ha facoltà.
Baccega (PA) -
Succede che, quando i percorsi della
politica vedono interruzioni di legislature o cambi di Giunta,
alias
ribaltoni, progetti importanti e significativi come
questo vedano più soggetti coinvolti e interessati a portarli
avanti. Evidentemente noi con questa interpellanza vogliamo capire
lo stato dell'arte e ci riferiamo all'avviso approvato dalla
delibera di Giunta n. 1588 del 10 dicembre 2018, Giunta Spelgatti,
con la quale si intendeva creare e sviluppare un centro di ricerca
dedicato alla medicina personalizzata, preventiva e produttiva
denominato CMP3. L'obiettivo era quello di selezionare un
raggruppamento di organismi di ricerca e di imprese interessati a
sviluppare e in parte a finanziare progetti di ricerca riferiti ad
alcune malattie neurodegenerative e oncologiche in collaborazione
con la nostra Azienda USL. È risultato vincitore il progetto
chiamato "5000 genomi@VdA" presentato dal raggruppamento di
Fondazione Italiana di Tecnologia con una serie di altri partner
tra cui l'Università della Valle d'Aosta, la Fondazione Clément
Filliétroz, la Città della Salute e della Scienza di Torino e la
Engineering, che costituitesi in ATS, hanno provveduto a stipulare
l'accordo di collaborazione con l'Azienda USL. La presentazione del
progetto è avvenuta il 26 settembre del 2019, Giunta Testolin,
quindi un progetto del valore di 20 milioni circa presentato, che
vede finanziati in parte dalla Regione 12 milioni con risorse di
fondi europei, fondi statali e in parte con risorse del bilancio
regionale e il resto della copertura mediante cofinanziamento
privato da parte dei partner.
Direi che molto brevemente - e questo può servire anche ai nuovi
che si sono affacciati al Consiglio regionale - il progetto prevede
la realizzazione di spazi messi a disposizione da Vallée d'Aoste
Structure nell'
Espace Aosta
, nel centro di ricerca appunto
denominato CMP3, che focalizzerà la sua attenzione, almeno in
questo primo percorso, sulla medicina di precisione e che sarà
costituito da dipartimenti come il
Medical Genomics
, il
Computational Genomics
,
l'Institut agricole
e il
Museo di Scienze Naturali Efisio Noussan. Anche questi partner
d'intesa hanno siglato un protocollo per una collaborazione
nell'ambito della ricerca.
Presso il CMP3 saranno create tre infrastrutture che
costituiranno un importante valore aggiunto per la sanità
valdostana e per questo sono coinvolti i direttori delle discipline
di neurologia, di oncologia e di neuropsichiatria infantile, che
collaboreranno quindi con gli altri partner del progetto. Il
progetto avrà il suo avvio con la messa in opera del laboratorio e
la costituzione delle infrastrutture. È inoltre prevista
l'erogazione di attività formative e di aggiornamento per il
personale addetto alla ricerca, per il personale in formazione di
alto livello che è destinato ai borsisti, al personale del CMP3
della Valle d'Aosta e al personale dell'USL e dei centri di ricerca
di eccellenza territoriali.
Ecco che, alla luce di questa brevissima presentazione, credo
che mi risponderà l'assessore Bertschy, una presentazione
stringata, noi facciamo quattro domande: la prima è abbastanza
pleonastica ma andava fatta, ovvero se si intende proseguire nel
percorso già avviato, magari aggiungerei: a che ritmo; la seconda è
lo stato dell'arte della realizzazione dell'infrastruttura, che è
ovviamente il centro di questa interpellanza, magari se ci potesse
dire che al termine della realizzazione la Commissione competente
può andare a fare visita, non sarebbe male, quindi un
cronoprogramma aggiornato che eventualmente ci può anche fare avere
per le vie brevi perché immagino che sarà piuttosto corposo; infine
quanti professionisti e quanto personale e in quali ruoli si pensa
di impiegare per l'avvio dell'attività, una specie di organigramma
operativo.
Presidente -
Per la risposta, ha chiesto la parola
l'assessore Bertschy.
Bertschy (AV-SA) -
Questo è un progetto direi molto
importante che ha qualificato una parte di lavoro delle ultime due
legislature da parte di più Assessorati e ha preso il via con la
Giunta Spelgatti. Mi ricordo la genesi, eravamo Assessore alla
sanità e Assessore alle attività produttive Jean-Pierre Guichardaz
e io, quindi c'è un grande lavoro di studio soprattutto delle
strutture dopo l'indirizzo politico dato. È quindi un progetto sul
quale tutti hanno investito molto e ovviamente io credo che la
sollecitazione che arriva da lei e dal gruppo va raccolta come una
sollecitazione a dare continuità a un'idea che qualificherà il
nostro lavoro in termini sanitari ma anche il livello un po' della
qualità delle proposte che faremo in termini di possibilità di
studio ma anche di lavoro per i nostri giovani nel futuro. È quindi
un progetto sul quale investiamo tutti molto e soprattutto chi oggi
deve realizzare dopo essersi aggiudicato la gara di appalto e lo
sviluppo del progetto. Ci sono più Assessorati, forse in questa
fase è corretto che risponda io perché il progetto è in capo alle
nostre strutture per tutta la parte di realizzazione, ma credo che
sempre di più poi dovrà passare in gestione all'Assessorato della
sanità per il controllo anche della parte più medica e
scientifica.
Il progetto ha qualche ritardo dovuto a quello che sta
succedendo in questo periodo, come tutti i progetti, si sta
scontrando con alcune difficoltà di tipo operativo, il Covid c'è
per tutti i settori, però è in fase comunque avanzata, poi adesso
io le leggerò una parte della risposta e invierò la risposta e
credo sia corretto anche farla avere a tutti i Capigruppo di modo
che ci sia un'informazione trasparente sull'avanzamento dei lavori,
sul cronoprogramma e sulle attività che vengono fatte.
La prima domanda è: "se intende proseguire nel percorso
avviato". Ovviamente sì, il progetto è stato avviato il 1° dicembre
2019, l'avviso prevedeva che il periodo di allestimento non
superasse i 12 mesi durante i quali le attività potevano essere
svolte presso le sedi dei partner. L'avviso prevedeva che il
progetto fosse monitorato con cadenza semestrale da parte di un
nucleo di monitoraggio, che era formato dalla dottoressa Luisa
Minghetti dell'Istituto Superiore di Sanità con funzioni di
Presidente, dal professor Alberto Piazza e del dottor Antonio
Zangrilli e dal gruppo di lavoro formato dal Dirigente della
struttura Ricerca Innovazione Internazionalizzazione e Qualità, dal
Dirigente della DG del FESR, dal Dirigente della DG del fondo
sociale e dal Coordinatore del Dipartimento Sanità e Salute e dal
Direttore generale dell'azienda.
In data 17 luglio è stata presentata la relazione delle attività
svolte fino al 30 giugno 2020, il nucleo di monitoraggio e il
gruppo di lavoro hanno valutato le attività svolte e imposto delle
azioni correttive, in particolare per le attrezzature e le
strumentazioni, acquisto e installazione entro il 31 marzo 2021, la
Biobanca, la conclusione dei lavori doveva avvenire entro il 30
novembre 2020, completare le richieste di certificazioni e i
conseguenti atti autorizzativi entro il 31 marzo 2021; il
laboratorio per il sequenziamento: si chiedeva di realizzare i
lavori per la messa a norma e assicurarne la funzionalità entro il
31 marzo 2021; l'acquisizione delle risorse umane, la selezione dei
direttori di dipartimento e degli altri profili previsti nel
progetto deve essere effettuata entro il 31 marzo 2021, poi i
borsisti di ricerca, si chiede di garantire l'inserimento dei
rimanenti borsisti entro il 30 novembre 2020.
In sintesi, tenendo conto dell'emergenza sanitaria che ha
rallentato i lavori di realizzazione del centro di ricerca, è stato
richiesto che il CMP3 VdA (denominazione del centro di ricerca
dedicato alla medicina personalizzata, preventiva e predittiva) sia
completato e attivo nella sua sede nell'
Espace
Aosta il più
tardi entro il 31 marzo 2021, ritenendo quindi in questa relazione
giustificati i quattro mesi di proroga rispetto alle scadenze
originarie ma sospendendo ogni pagamento finché le attività
programmate non saranno realizzate nei tempi sopra descritti.
Entro il 15 gennaio del 2021, quindi a breve, deve essere
presentata la relazione dell'attività svolta fino al 31 dicembre
2020, quindi, verificata questa relazione, qualora nella relazione
di monitoraggio al 31 dicembre 2020 l'avanzamento delle attività
rispetto alle scadenze sopra indicate non consentisse di assicurare
con ragionevole certezza il completamento del CMP3, ovviamente il
gruppo di lavoro si prende la possibilità di procedere alla diffida
e alla revoca del contributo. C'è quindi un'attenzione pressante
sulla realizzazione del progetto da parte del comitato
preposto.
"Lo stato dell'arte della realizzazione dell'infrastruttura
dedicata alla ricerca e alla sede": la capofila, la Fondazione
Istituto Italiano di Tecnologia, ha affittato da Strutture Vallée
d'Aoste i lotti D6, D8 e D9 dell'edificio in Aosta via Lavoratori
vittime del Col du Mont. In data 23 dicembre 2020 ha comunicato che
il lotto D6 è ristrutturato ed è agibile e che pertanto la sede di
CMP3 VdA può ritenersi operativa. Per quanto riguarda i lotti D8 e
D9, i lavori termineranno nei tempi necessari per consentire
l'operatività dell'infrastruttura entro la scadenza ultima del 31
marzo 2021. Il cronoprogramma, se mi permette, lo invio di modo che
sia anche più facile per voi seguire l'illustrazione e commento
solo che la struttura Ricerca Innovazione e Trasferimento
Tecnologico effettua ogni due settimane con i referenti
dell'istituto un monitoraggio circa l'avanzamento dell'attività.
Anche su "quanti professionisti, quanto personale e quanti ruoli si
pensa di impiegare per l'avvio dell'attività", direi che l'elenco è
molto importante, sono tutte persone di qualifica alta e, se
d'accordo, invece che elencarle, anche qui possiamo fare un invio
in modo che ci sia un controllo da parte vostra anche sulla
risposta che è stata preparata.
Il commento finale quindi è che l'attività procede e che da
parte nostra l'attenzione politica rispetto a questo progetto è
un'attenzione politica importante e forse varrebbe la pena, visto
che siamo in fase di avvio di legislatura e ci sono anche tanti
colleghi nuovi, nel rispetto del lavoro delle Commissioni, poter
inserire una presentazione in Commissione un po' più completa del
progetto e forse anche un sopralluogo, una volta terminati i
lavori, nella sede operativa.
Presidente -
Per la replica, ha chiesto la parola il
consigliere Baccega, ne ha facoltà.
Baccega (PA) -
Evidentemente la sua risposta certifica
l'importanza di aver posto all'attenzione di questo Consiglio
regionale il progetto CMP3 "5000 genomi@VdA". Credo che vada bene
che tutte le informazioni dettagliate rispetto al personale,
rispetto al cronoprogramma vengano inviate ai Capigruppo, mi
consenta di fare alcune considerazioni, credo che l'assessore
Barmasse sarà certamente d'accordo in questo senso. Io ho imparato
che la medicina contemporanea deve sempre più fare i conti con
l'innovazione tecnologica, l'informatica e anche la gestione dei
big data
. Ovviamente le tradizionali discipline cliniche non
possono più trascurare questi aspetti innovativi continui e
sicuramente devono avvalersi, tra le varie possibilità
diagnostiche, anche della genetica molecolare informatica. In
questi mesi in cui abbiamo presentato il progetto "5000 genomi@VdA"
abbiamo ricevuto richieste da tutta Italia sicuramente, ma ben 4
ricercatori valdostani, 2 sono a Tokyo e 2 sono a Londra, hanno
scritto e hanno il desiderio di rientrare in Valle d'Aosta per
partecipare a questo percorso. Ecco la forza e l'energia che può
dare un'iniziativa di ricerca di questo tipo, quindi attrarre
nuovamente, quell'attrattività che noi cerchiamo in sanità con
medici che dovrebbero venire in Valle d'Aosta a espletare la loro
professione, con un centro di ricerca di questo tipo rendiamo
ancora più performante una sanità valdostana talvolta troppo
denigrata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK