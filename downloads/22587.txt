Consiglio Regionale della Valle d'Aosta - Oggetto del Consiglio n. 2111 del 27 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2111 del 27 luglio 2006 - Resoconto
OGGETTO N. 2111/XII - Disegno di legge: "Disposizioni urgenti
per l'attuazione dei contratti collettivi nazionali di lavoro nel
settore del trasporto pubblico locale con autobus".
Articolo 1
(Maggiori oneri derivanti dal rinnovo dei contratti
collettivi nazionali di lavoro nel settore del trasporto pubblico
locale con autobus)
1. La Giunta regionale è autorizzata ad erogare alle imprese
concessionarie del servizio di trasporto pubblico locale con
autobus, operanti nel territorio regionale, le somme ad esse
spettanti in attuazione delle disposizioni statali vigenti a titolo
di parziale copertura degli oneri derivanti dal rinnovo dei
contratti collettivi nazionali di lavoro del settore.
2. Le somme erogate ai sensi del comma 1, con le modalità
stabilite dalla Giunta regionale con propria deliberazione, sono
recuperate a valere sui trasferimenti eventualmente disposti per le
medesime finalità dallo Stato alla Regione o, direttamente, alle
imprese concessionarie.
Articolo 2
(Disposizione transitoria)
1. Le somme di cui all'articolo 1 sono erogate anche con
riferimento ai maggiori oneri derivanti dal rinnovo del contratto
collettivo nazionale di lavoro del trasporto pubblico locale con
autobus per il biennio economico 2002/2003.
Articolo 3
(Disposizioni finanziarie)
1. L'onere derivante dall'applicazione della presente legge è
determinato in annui euro 500.000 a decorrere dall'anno
2006.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2006 e di quello pluriennale per il triennio 2006/2008
nell'obiettivo programmatico 2.2.2.14 (Interventi nel settore dei
trasporti).
3. Al finanziamento dell'onere di cui al comma 1, si provvede
per pari importo mediante l'utilizzo degli stanziamenti iscritti
nello stato di previsione della spesa del bilancio della Regione
per l'anno finanziario 2006 e di quello pluriennale per il triennio
2006/2008:
a) nell'obiettivo programmatico 3.2. (Altri oneri non
ripartibili) al capitolo 69300 (Quota interessi per ammortamento di
mutui e prestiti da contrarre), per l'anno 2006;
b) nell'obiettivo programmatico 2.2.1.11 (Protezione civile)
al capitolo 40815 (Spese per il servizio di soccorso sulle piste di
discesa), per gli anni 2007 e 2008.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Si dà atto che dalle ore 19,44 presiede il Vicepresidente
Lanièce.
Presidente
- La parola al relatore, il Consigliere
Praduroux.
Praduroux (UV)
- Per illustrare i contenuti e la
rilevanza di questo disegno di legge è necessario ripercorrere le
vicende che hanno generato una situazione piuttosto complessa che
prese avvio con il rinnovo del contratto collettivo di lavoro del
settore trasporti nel 2003. A seguito dei numerosi scioperi si
giunse ad un accordo tra le aziende, il Ministero delle
infrastrutture e trasporti e le organizzazioni sindacali con
l'assenza però della firma delle Regioni. Per dare sostanza a
questo accordo furono stanziate le risorse che dovevano garantire
la copertura finanziaria. L'onere complessivo andava coperto con le
maggiori entrate che derivavano dall'incremento delle accise sulle
benzine. Il decreto legge con cui si stabiliva tale principio
prevedeva di rinviare a un successivo atto normativo la definizione
delle procedure e dei trasferimenti dello Stato alle Regioni. La
situazione iniziò a complicarsi per via dei particolari regimi di
riparto fiscale presenti nei vari ordinamenti regionali a statuto
speciale. Il Ministero dell'economia intervenne nella questione
stabilendo che dalle erogazioni fossero escluse le Regioni e
Province autonome. Sarebbero quindi dovute intervenire queste
ultime per l'erogazione delle somme alle aziende del trasporto
pubblico locale, utilizzando il maggior gettito acquisito nei
rispettivi bilanci grazie agli incrementi delle aliquote delle
accise sui carburanti. Va però sottolineato che una parte di tali
maggiori aliquote delle accise viene dirottata allo Stato (ad
esempio per la Valle d'Aosta è un decimo). Analizzando meglio poi
la situazione specifica della Valle d'Aosta si nota come si
aggiungano alcuni elementi derivanti dall'inadeguatezza delle somme
che si possono ricavare dagli aumenti per effetto dei quantitativi
messi sul mercato in cui opera il regime di esenzione fiscale. Va
poi rammentato che le imprese che gestiscono il trasporto pubblico
locale hanno a loro carico gli oneri che possono derivare
dall'applicazione dei contratti collettivi di lavoro e delle
modifiche che intervengono come è in questo caso.
Per concludere questa breve cronologia dei fatti va detto che la
Regione, dopo aver espresso le proprie riserve nelle sedi
competenti, nell'agosto 2004 promosse il ricorso innanzi alla Corte
costituzionale con un giudizio che ancora è pendente.
Successivamente venne emanato il decreto che regolava il criterio
di assegnazione delle somme alle imprese che si occupano dei
servizi di trasporto pubblico locale, ribadendo così la posizione
alla base del conflitto tra Stato e Regioni.
L'impostazione del decreto ministeriale relativo alla
ripartizione delle somme destinate al rinnovo del contratto
collettivo nel settore del trasporto pubblico è lesiva
dell'autonomia regionale. La conseguenza di tale impostazione è che
la Valle d'Aosta risulta infatti esclusa ancora una volta
dall'assegnazione delle risorse per il rinnovo contrattuale
vedendosi così costretta a provvedere direttamente al pagamento dei
contributi alle aziende concessionarie. Una decisione che risulta
illegittima perché la concessione di contributi si fonda su
un'iniziativa unilaterale dello Stato su cui la Regione Valle
d'Aosta non è mai stata consultata e su cui anzi ha sempre espresso
parere contrario. Risulta inapplicabile in quanto in contrasto con
le disposizioni dei contratti di servizio in essere conseguenti
all'espletamento di una regolare gara d'appalto a livello
europeo.
Va anche ricordato che per evitare il prosieguo del contenzioso
si era costituito presso la Presidenza del Consiglio, Dipartimento
Affari regionali, un tavolo tecnico per trovare le possibili
soluzioni ed era stata individuata un'ipotesi che consentirebbe di
risolvere la questione senza oneri aggiuntivi per l'Erario, con
l'erogazione diretta da parte del Ministero dei trasporti delle
somme spettanti alle imprese concessionarie di servizi di trasporto
pubblico locale operanti in Valle d'Aosta. Purtroppo questa
ipotesi, pur condivisa dal Ministero dei trasporti e dal
Dipartimento Affari regionali, non ha ancora ottenuto il formale
assenso del Ministero dell'economia e finanze.
È del tutto evidente la situazione di forte difficoltà che si è
creata per le aziende operanti in Valle d'Aosta nel settore del
trasporto pubblico, che hanno dovuto applicare i nuovi contratti
senza poter contare sui contributi statali, così come avviene per i
loro colleghi in altre Regioni italiane. La Regione Valle d'Aosta è
in attesa di conoscere l'esito del ricorso presentato contro la
decisione dello Stato che non ha previsto la quota di trasferimento
spettante alla Regione Valle d'Aosta.
In occasione della recente agitazione sindacale del settore
trasporti si era svolto ad Aosta un incontro dei rappresentanti dei
lavoratori con l'Assessore regionale ai trasporti Ennio Pastoret.
Nel corso dell'incontro sono state illustrate le ragioni
dell'agitazione sindacale dichiarata a livello nazionale per il
rinnovo contrattuale con particolare riferimento
all'insoddisfazione dei dipendenti delle aziende di trasporto per
la distanza ancora esistente tra le loro richieste e quanto viene
offerto dalla controparte per il contratto collettivo nazionale.
Proprio in quella occasione erano stati affrontati anche gli
aspetti concernenti la situazione a livello regionale e l'Assessore
Pastoret aveva informato la delegazione dell'esistenza di una prima
bozza di disegno di legge regionale che prevede anticipazioni alle
aziende operanti a livello regionale nel settore del trasporto
pubblico. Il provvedimento normativo annunciato in quella occasione
dall'Assessore trova oggi in tempi brevi la via dell'esame da parte
del Consiglio regionale. Il suo obiettivo è quello di consentire di
anticipare alle aziende i costi degli oneri contrattuali disposti
dallo Stato. In tal modo sarà possibile rilanciare anche le
trattative per la chiusura della contrattazione a livello
regionale.
Presidente
- Il disegno di legge ha avuto il parere
favorevole, a maggioranza, della IV Commissione e quello, sempre a
maggioranza, della II Commissione per la compatibilità
finanziaria.
La parola al Consigliere Bortot.
Bortot (Arc-VA)
- Farò un intervento breve. Vorrei
ricordare all'Assessore che siamo d'accordo e votiamo a favore di
questa legge, si tratta di un'anticipazione speriamo. Di fronte sia
a quello che abbiamo affermato in Commissione, sia al dato del
rendiconto generale di ieri del 2005, che ci facciamo carico per il
trasporto pubblico di 22,7 milioni di euro annui, però vorrei che
vi fossero forniti dei dati, cioè il numero dei biglietti staccati,
le corse e soprattutto, siccome stanziamo 500mila euro annui, anche
qui avere disaggregati i dati del costo del rinnovo del contratto.
Faccio un esempio banale: vorrei capire se c'è dentro anche
l'aumento del compenso all'amministratore delegato dell'azienda.
Non è che mi scandalizzi, mi capisce Assessore? Ma vorremmo capire
meglio e avere dei dati disaggregati.
Presidente
- Se nessuno chiede la parola, dichiaro chiusa
la discussione generale.
La parola all'Assessore al turismo, sport, commercio e
trasporti, Pastoret.
Pastoret (UV)
- Tout brièvement pour dire au collègue
Bortot qu'il n'y a aucun problème de fournir les données qui ont
été demandées. Celles qui ont été données hier ne sont pas des
chiffres qui se rapportent seulement au contrat de service pour le
transport, mais aussi un facteur d'investissement. Je n'aurai aucun
problème au mois de septembre ou d'octobre à venir en Commission
pour porter ces données et illustrer aux collègues de la Commission
ces mêmes éléments, tant au plus que j'avais déjà pris l'engagement
de venir en Commission pour présenter la première partie du travail
qui a été fait sur la Commune d'Aoste et sur les Communes
avoisinantes quant à la réorganisation du transport collectif.
Presidente
- Si procede all'esame dell'articolato.
Pongo in votazione l'articolo 1:
Consiglieri presenti: 30
Votanti e favorevoli: 28
Astenuti: 2 (Frassy, Tibaldi)
Il Consiglio approva.
Presidente
- Pongo in votazione l'articolo 2:
Consiglieri presenti: 30
Votanti e favorevoli: 28
Astenuti: 2 (Frassy, Tibaldi)
Il Consiglio approva.
Presidente
- Pongo in votazione l'articolo 3:
Consiglieri presenti: 30
Votanti e favorevoli: 28
Astenuti: 2 (Frassy, Tibaldi)
Il Consiglio approva.
Presidente
- Pongo in votazione l'articolo 4:
Consiglieri presenti: 30
Votanti e favorevoli: 28
Astenuti: 2 (Frassy, Tibaldi)
Il Consiglio approva.
Presidente
- Pongo in votazione la legge nel suo
complesso:
Consiglieri presenti: 30
Votanti e favorevoli: 28
Astenuti: 2 (Frassy, Tibaldi)
Il Consiglio approva.
Presidente
- Con questo atto dichiaro chiusi i lavori per
questa giornata e riprenderanno domani mattina alle ore 9,00.
La seduta è tolta.
---
La séance se termine à 19 heures 55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK