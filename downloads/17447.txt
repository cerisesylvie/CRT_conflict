Consiglio Regionale della Valle d'Aosta - Oggetto del Consiglio n. 834 del 23 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 834 del 23 settembre 1999 - Resoconto
OGGETTO N. 834/XI Valutazioni in merito alla situazione dei
tempi di attesa per gli interventi chirurgici all'Ospedale e allo
stato della sanità in Valle d'Aosta. (Interpellanza)
Interpellanza Presa visione dei numerosi articoli pubblicati
negli organi di informazione che denunciano lo stato di
prostrazione in cui versa la sanità valdostana;
Venuti a conoscenza, oltre alle notizie di cui sopra, dei tempi
di attesa per gli interventi chirurgici a cui devono sottostare i
pazienti afflitti da alcune patologie quali ad esempio:
- colelitiasi (sette mesi),
- ernia inguinale (nove mesi),
- varici (un anno),
- meniscopatia (un anno),
- artrosi dell’anca (un anno);
Appreso inoltre che alcuni pazienti che dovevano essere
ricoverati sono stati rimandati a casa perché, a causa delle
urgenze, non erano disponibili dei posti letto;
Viste alcune soluzioni elaborate da altre Regioni;
Evidenziato che autorevoli esponenti delle forze di maggioranza
hanno commentato questa situazione chi riproponendo la costruzione
di un nuovo ospedale, chi denunciando l’eccessivo
ottimismo dell’Assessore in carica;
i sottoscritti Consiglieri regionali
Interpellano
il Presidente della Giunta regionale per conoscere:
a) quali tempi d’attesa stimerebbe ottimali per i
pazienti che necessitano di cure presso l’Ospedale
regionale;
b) in che modo ed entro quali scadenze ritiene di poter
migliorare la situazione dei tempi di attesa fino a raggiungere gli
obiettivi di cui al punto a);
c) se ritiene di dover modificare, almeno parzialmente, il
programma di legislatura, ridiscutendo eventualmente anche le
deleghe assessorili.
F.to: Marguerettaz - Viérin M.
Presidente
La parola al Consigliere Marguerettaz.
Marguerettaz (Aut)
Pur ritenendo che la questione delle
liste di attesa a cui sono sottoposti i Valdostani che necessitano
di cure presso l'Ospedale regionale sarà oggetto ampio nella
discussione che seguirà la relazione sulla situazione generale
della sanità che nella giornata sentiremo dall'Assessore, vorrei
brevemente illustrare i motivi che mi avevano condotto, prima di
sapere che la Giunta riteneva utile affrontare il discorso globale
della sanità in aula, a presentare quest'interpellanza.
Nel mese di giugno scorso il sottoscritto chiese formalmente nel
corso di una riunione della V Commissione consiliare di avere i
dati dei tempi di attesa per i pazienti che necessitavano di
interventi chirurgici presso l'ospedale regionale.
Arrivati al mese di settembre, non essendo ancora giunti al
sottoscritto questi dati, e avendo nello stesso tempo il
sottoscritto rintracciato un po' empiricamente alcuni di questi
dati, mi è sembrato opportuno portare la questione all'interno
dell'aula consiliare. Nel periodo intercorso fra la presentazione
di questa interpellanza e oggi, momento in cui ne discutiamo, mi
sono pervenuti da parte dell'Assessore i dati da me richiesti, dati
che sono evidentemente ben più completi di quelli di cui potevo
essere in possesso io.
I dati di cui ero in possesso sono sotto gli occhi dei colleghi
Consiglieri, sono scritti sull'interpellanza; ero venuto a
conoscenza che per patologie quali la colelitiasi ci vogliono sette
mesi di attesa per essere operati, per un'ernia inguinale i mesi
salgono a nove, per le varici a un anno, per una meniscopatia siamo
sempre intorno all'anno, così come per l'artrosi
dell’anca. I dati che l'Assessore ci ha fornito, fra
l'altro forniti all'Assessore a sua volta dal Direttore sanitario
del presidio ospedaliero, sono evidentemente molto più estesi, non
scendono in patologie diciamo così relativamente semplici quali
quelle che ho scritto nell'interpellanza, ma fanno doppiamente
preoccupare. Credo sia giusto darne una rapida lettura, in modo che
anche i colleghi consiglieri che non sono in possesso di questi
dati ne vengano a conoscenza.
Per il primo trimestre del 1999 - non sono ancora ovviamente
disponibili i dati dei tempi di attesa del secondo semestre del
1999 - i tempi sono i seguenti: per un intervento di ostetricia o
ginecologia i tempi di attesa variano dai 20 ai 30 giorni, così
come l'urologia in caso di patologia neoplastica, invece per
patologie non neoplastiche i tempi di attesa sono 4-5 mesi; per
l'ortopedia andiamo dai 60 giorni di attesa per essere operati ad
una mano, ai 300 giorni, circa 10 mesi, per avere una protesi, e
all'anno per chirurgia ordinaria di elezione.
Per l'oculistica ci sono 3 mesi di attesa per essere operati,
per la chirurgia vascolare gli interventi arteriosi richiedono 6
mesi di attesa, le angioplastiche 2 mesi, gli interventi venosi un
anno e mezzo, per la odontostomatologia i mesi di attesa sono 2,
per la chirurgia generale a marzo le prenotazioni andavano a
settembre, quindi sono sei mesi se non vado errato, per la
chirurgia toracica - cito il dato che mi ha maggiormente colpito -
le neoplasie al polmone tendono ai 3 mesi di attesa.
Faccio un unico commento, riservandomi di ampliare il
ragionamento quando si affronterà la discussione generale. Noi
Autonomisti riteniamo questi dati espressione di una sanità da
terzo mondo per una realtà come la nostra, piccola, misurata, per
la quale secondo molti si è sempre offerto un servizio sanitario
eccellente, quasi da prendere esempio in Italia.
Presidente La parola all'Assessore alla sanità, salute e
politiche sociali, Vicquéry.
Vicquéry (UV)
Innanzitutto mi scuso con il Consigliere
Marguerettaz se c'è stato un ritardo nella consegna di questi dati,
ma non ne ero a conoscenza, perché ci arrivano le rilevazioni
trimestrali direttamente dall'azienda ospedaliera e i tempi di
rilevazione non sono purtroppo in tempo reale. Vorrei anche
estendere il contenuto dell'interpellanza, che mi pare incentrata
più sugli aspetti dei tempi di attesa delle sedute operatorie, ai
tempi di attesa anche delle prestazioni ambulatoriali, per avere il
quadro più completo della situazione, premettendo che nel punto
iscritto dalla Giunta regionale non ripeterò le stesse cose;
presenteremo un documento che sia il più esaustivo possibile, che
possa dare già per scontato che l'analisi dei mali della sanità è
stata fatta, quali sono i mali stessi, come si tenta di
risolverli.
Proprio per rispondere ad un primo punto dell'interpellanza,
faccio riferimento ad una delibera di Giunta regionale del 24
agosto 1998, n. 2891, con la quale venivano determinati i criteri
per la definizione dei tempi massimi che possono intercorrere fra
la richiesta di prestazioni sanitarie e l'erogazione delle stesse
da parte dell'USL, questo in applicazione del decreto legislativo
n. 124/98, che dice che le regioni devono dare indicazioni sui
tempi massimi e le singole aziende devono poi a loro volta
indicarli, perché definito il tempo massimo scatta la possibilità
da parte del cittadino, se non viene data una risposta in quella
tempistica, di rivolgersi presso strutture private accreditate o
addirittura presso strutture private tout court chiedendo poi il
rimborso. E ci sono già sentenze di numerosi TAR in questo
senso.
In questa delibera definivamo i tre livelli di classificazione
delle prestazioni:
- il livello 1: prestazioni urgenti;
- il livello 2: prestazioni urgenti differibili;
- il livello 3: prestazioni programmabili.
Le prestazioni del livello 1 sono le prestazioni ambulatoriali
specialistiche urgenti, per le quali non è necessario l'accesso al
pronto soccorso, ma la cui effettuazione deve avvenire con
carattere di urgenza nell'arco della giornata di presentazione del
paziente o in un periodo immediatamente successivo.
Le prestazioni del livello 2 sono prestazioni ambulatoriali
specialistiche urgenti, la cui effettuazione può essere differibile
per qualche giorno, ma che necessitano comunque di una
effettuazione in tempi brevi, entro 7 giorni.
Le prestazioni programmabili del livello 3 sono prestazioni che
non rivestono carattere di urgenza, per le quali l'effettuazione
tempestiva è requisito importante per assicurare la qualità e
l'efficacia del processo assistenziale in atto.
Vorrei chiarire che quando parliamo di tempi di attesa che sono,
ve lo confesso, il vero cruccio dell'Assessore regionale alla
sanità, il problema dei problemi in tutti i sensi, dobbiamo fare
riferimento al terzo livello perché su questo dobbiamo essere
chiari: il livello 1, prestazioni urgenti, e il livello 2,
prestazioni urgenti differibili, sono sempre e comunque assicurate
dai presidi ospedalieri, secondo scienza e coscienza del medico
prescrittore. Questo va detto con chiarezza, perché se il medico
ritiene che sia una prestazione urgente, viene sicuramente
esaudita. Mentre il problema enorme sta per il livello 3. Detto
questo, e precisato che l'azienda USL con delibere successive, che
vengono periodicamente aggiornate, ha definito i tempi massimi di
attesa - faccio riferimento a quella del 1° ottobre 1998 e a
un'altra ancora più recente?
(interruzione del Consigliere Marguerettaz, fuori
microfono)
? sì, delibere dell'USL che, in applicazione dei criteri
definiti dalla Giunta regionale, che fra l'altro dava delle
indicazioni precise per andare a tentare di ridurre i tempi di
attesa, li definiscono poi di volta in volta. Per cui facciamo
riferimento alle prestazioni cosiddette "programmabili".
Qui dobbiamo cercare di capire quali sono le cause di questo, e
sono state individuate essenzialmente in tre. Il primo è il noto
problema in alcuni settori - ma non possiamo generalizzare - della
carenza di medici specialisti, specificatamente per le sedute
operatorie di anestesisti, l'eccessivo uso di visite strumentali,
l'abnorme domanda rispetto all'offerta di prestazioni. Rimanendo al
primo punto, il problema degli anestesisti, è un problema che gli
stessi anestesisti riconoscono urgente e indifferibile. In questa
settimana la Società italiana di anestesia e analgesia è riunita in
congresso alla fiera di Roma e in un'agenzia di stampa di ieri
dichiarano:
"Sono gli stessi anestesisti rianimatori che
reclamano un'attenzione maggiore verso una specializzazione, che
negli anni è sempre più in crescendo, ma che i giovani neolaureati
sembrano evitare, perché alla grande responsabilità della tutela
della vita del paziente non è corrisposto un adeguato
stipendio".
Siamo insufficienti, ha detto il prof. Gasparetto, Presidente
del congresso e Direttore dell'Istituto di anestesia alla Sapienza
di Roma, ma ci sono ore della giornata in cui gli ospedali si
reggono grazie alla figura dell'anestesista. Al policlinico Umberto
I di Roma gli anestesisti effettuano sette guardie al giorno e
nonostante il Ministro della sanità abbia raddoppiato le borse di
studio in questa specializzazione, gli specialisti non bastano. In
Lombardia mancano 763 anestesisti, e i direttori generali,
quantunque possano assumere senza concorso, non trovano
specializzati. In Europa invece, grazie a compensi più alti, il
problema è stato risolto. E così continua.
Leggevo stamani di un'indicazione della Regione Marche, che ha
stabilito un tetto massimo di 700mila lire di tariffa per seduta
operatoria per gli specialisti esterni, per bloccare la spesa
sanitaria, rispetto ad esempio alle 200mila lire all'ora che
paghiamo noi per gli esterni e alle 150mila lire d'incentivazione
interna per i medici specialisti.
Il problema è difficilmente risolvibile, perché se è vero che
l'anestesista è considerato nell'ambito universitario il fratello
povero del chirurgo, con una visibilità assolutamente minore
rispetto al chirurgo, è altrettanto vero che se mancano le forze
lavoro evidentemente? e il problema diventerà sempre meno
risolvibile.
Teniamo presente che è un problema anche a livello europeo in
parte, ma che se andate a vedere la mobilità del personale medico a
livello europeo, potete notare che sono proprio gli anestesisti
quelli che più emigrano dai paesi di origine. In Francia ad esempio
gli anestesisti puntano ai Paesi del nord, Scandinavia, Norvegia, e
via dicendo, perché sono altamente retribuiti rispetto alla
Francia.
Il problema sta assumendo delle dimensioni colossali e dovranno
essere assunti dei provvedimenti forti per poterlo risolvere, anche
perché la gamma dei servizi che sono stati messi a disposizione
degli anestesisti ultimamente si è allargata di molto; si pensi a
tutte le emergenze, ai "118", a servizi che prima non esistevano,
all'istituzione dei dipartimenti di emergenza di I e II livello
rispetto ai vecchi Pronto soccorso, eccetera.
La normativa che esce, grazie alle società scientifiche, diventa
sempre più restrittiva e sempre più specialistica, ma nel momento
in cui chiedo la presenza di un medico specialista là dove prima
c'era un medico di medicina generale, evidentemente mi diminuiscono
gli specialisti, al di là del problema generale.
Questo è il problema, noi cerchiamo di risolverlo come dicevo
ieri e dal 3 ottobre dovremmo tornare al numero di sedute
operatorie precedenti, però questo non ci conforta. Dovremo
comunque insistere sulle borse di studio e insistere con gli
accordi con l'università per formare degli specialisti in Valle
d'Aosta.
Questa è la prima causa. La seconda è l'eccessivo numero di
esami strumentali, che sta aumentando enormemente - io posso darvi
lettura di alcuni dati - e questo è un problema di cultura
generale, se vogliamo, perché dal medico di medicina generale al
medico ospedaliero, si fa sempre più uso di strumentazioni per
poter arrivare ad una diagnosi di tipo clinico, quando solo alcuni
anni fa alla stessa diagnosi con livelli di approssimazione
maggiore si arrivava, ma semplicemente con il vecchio metodo della
visita clinica e non con la visita strumentale. La visita
strumentale è tutto quanto riguarda le apparecchiature: dalla TAC
all'ecografia, in breve chi utilizza strumenti per poter arrivare a
una diagnosi clinica?
(interruzione del Consigliere Marguerettaz, fuori
microfono)
? anche con gli interventi chirurgici ha poca rilevanza, perché
se devi operare in genere devi fare una visita strumentale prima,
però io sto parlando dei tempi di attesa in linea generale. Questo
è un problema di cultura, su cui dibattono in tanti consessi, la
stessa Federazione dei medici di medicina generale ultimamente si è
interrogata sul loro ruolo di medici ed ha concluso dicendo che è
venuto meno il ruolo di medico clinico nel senso stretto della
parola, perché ognuno di loro sta diventando un passacarte con
perdita da parte del medico di qualificazione e
professionalità.
La terza causa è l'aumento della domanda rispetto all'offerta.
Vi do solo tre dati: il numero dei ricoveri totali del 1998
rispetto al 1997 è di 23.622 con un aumento di 2,7 percento
rispetto al 1997; i ricoveri brevi con pernottamento sono stati
2515 con un aumento di ben 51 percento rispetto al 1997; i ricoveri
in day hospital sono stati 4597 con un aumento del 26 percento
rispetto al 1997. Questi sono dati che ho preso per l'occasione, ma
potremmo ricavarli nell'ultimo quinquennio e potremmo dimostrare
che c'è un aumento enorme di domanda di prestazioni sanitarie di
anno in anno rispetto alla possibilità dell'offerta.
Sull'area della degenza abbiamo avuto nel 1998 rispetto al 1997
un numero esorbitante di prestazioni in più; ho qui tutto l'elenco
- che posso lasciare - per singola unità operativa, ma passiamo per
esempio per la Cardiologia da 37mila prestazioni ambulatoriali nel
1997 a 39mila, 2mila in più; nella Chirurgia generale da 1760 a
2759, 1000 prestazioni in più in un anno.
Il totale di prestazioni ambulatoriali all'interno dell'Ospedale
effettuate nel 1998 rispetto al 1997 è di più 36mila prestazioni,
sono state fatte nel 1998 316mila prestazioni rispetto alle 280mila
del 1997. Stiamo raggiungendo dei livelli folli ed è assolutamente
documentato!
L'Ostetricia Ginecologia, l'ho visto nei giorni scorsi, è
passata da 10000 del 1997 a 12200 del 1998; parlavamo la settimana
scorsa di visite ecografiche, di tempi di attesa, e quant'altro.
Fermo restando che alla donna gravida nelle visite di tappa
l'ecografia viene fatta normalmente, ma la donna che vuol fare
un'ecografia e che non sia in quella casistica, deve aspettare
perché non è ammissibile che si continui a colpi di 2000
prestazioni in più ogni anno. Non è ammissibile, ma la colpa non è
del cittadino; dobbiamo trovare metodi - che poi dirò - per
definire dei regolatori del sistema, perché non mi stancherò mai di
dirlo, abbiamo una macchina che ha una potenzialità di 100 a cui
viene chiesto ogni anno di dare risposte per 120, 140, 160, 180.
Questo sistema si è tenuto sotto controllo per qualche anno, ma sta
scoppiando, per non dire che è scoppiato, e non posso non
concordare con l'analisi che è stata fatta dal Consigliere
Marguerettaz; mi dispiace che abbia usato il termine di sanità da
terzo mondo, perché purtroppo la situazione è generalizzata per
tutta la sanità pubblica, i tempi di attesa sono ovunque altissimi,
salvo poi in alcune realtà hanno la possibilità di scegliere fra
diversi ospedali pubblici, mentre da noi così non è per cui tutto
si concentra in un ospedale pubblico.
Ma il tasso di produttività dell'Ospedale di Aosta è anche
questo abnorme, in positivo, non si può contestare nulla a questi
medici; gli si può contestare che prescrivono troppo, che
richiamano troppe volte a visite di controllo, ma qui capite che si
entra in una tematica difficilissima che non può gestire né il
Consiglio regionale né l'Assessore regionale alla sanità e
difficilmente può gestire il direttore sanitario perché ne va della
responsabilità medico-legale, della scienza e coscienza del medico
che prescrive una visita di controllo in più piuttosto che farne
una in meno. Questi sono i dati che sono dati eclatanti.
Il laboratorio di analisi nel 1997 ha fatto 1.459.000
prestazioni, nel 1998 ne ha fatte 1.584.000; le presenze in Pronto
soccorso hanno raggiunto livelli che toccano i 25-26mila accessi in
un anno su una popolazione di 120mila abitanti.
Questo è un tentativo di dare una risposta al problema più
generale dei tempi di attesa posto dall'interpellanza?
(interruzione del Consigliere Marguerettaz, fuori
microfono)
?. i tickets stanno diminuendo in virtù del decreto Bindi, di
uno dei tanti decreti del ministro. È stata una scelta politica
quella di abolire alcuni tickets, non ho i dati, ma so che sono
stati incassati qualcosa come 7 miliardi di tickets, è molto
poco.
Una delle impostazioni culturali di alcuni anni fa consisteva
nel dire che per frenare la domanda era sufficiente imporre dei
tickets "modérateurs", alla francese; in Francia si paga un ticket
per i ricoveri ospedalieri, il cui costo è inversamente
proporzionale al grado di complessità del ricovero, cioè si paga di
più per un ricovero per un appendicite rispetto ad un ricovero per
un'operazione di neurochirurgia. Poi quale effetto abbia dato in
Italia è facilmente dimostrabile: assolutamente nullo. C'è stata un
po' di protesta i primi tempi quando si è istituito in Valle
d'Aosta il ticket sui mancati ricoveri in Pronto soccorso, ma dopo
una prima fase di contestazioni l'effetto è stato praticamente
nullo. C'è stato invece un buon risultato rispetto alle visite dei
medici ai turisti; avendo definito una quota di partecipazione da
parte dei turisti, quest'anno si sono risparmiati centinaia di
milioni perché l'accesso è diminuito. Questo dimostra che molte
visite sicuramente non erano necessarie.
Queste tre sono le cause principali e su queste tre dobbiamo
lavorare: numero dei medici in generale, lasciamo perdere il
personale paramedico perché parliamo di fisioterapisti, se non ne
abbiamo si allungano le liste di attesa anche per i fisioterapisti,
neppure le strutture private riescono a recuperare personale
fisioterapista; eccesso di visite strumentali e aumento della
domanda. Sull'aumento della domanda torneremo nel documento che si
sta preparando per la discussione del punto all'ordine del
giorno.
Tutto s'incentra sulla necessità di definire un sistema
regolatore, ma le politiche regionali in materia di regolatore del
sistema possono essere solo di due tipi. Il primo è una politica
d'impostazione di tariffazioni sulle prestazioni, che consiste nel
far pagare le prestazioni per evitare che qualcuno si rivolga
troppo alle strutture, ma tendenzialmente siamo contrari perché la
logica della riforma sanitaria è quella di dare un servizio
gratuito a tutti e poi perché questo metodo del ticket modérateur
si è rivelato inefficace. Il secondo è il potenziamento
dell'attività in day-surgery (e qui rispondo al secondo punto, le
liste operatorie); su questo già la delibera di Giunta regionale,
che penso il Consigliere abbia, altrimenti gliela faccio avere,
diceva che l'USL deve potenziare il day-surgery, cioè operazioni in
giornata. L'USL ha costituito un gruppo di lavoro tecnico,
coordinato dal primario di Chirurgia, che sta definendo le
tipologie di prestazioni che possono essere fatte in day-surgery e
le modalità, perché per quanto si dica l'operazione in day-surgery
comporta, per il medico che decide di ricoverare in giornata,
responsabilità molto maggiori rispetto al ricovero a cui segue il
pernottamento. Stiamo definendo questo; bisognerà assolutamente
potenziare queste prestazioni.
Bisognerà poi andare a convenzionarsi con strutture private
accreditate, perché uno dei principi base della riforma è che il
cittadino possa rivolgersi ovunque a strutture pubbliche o a
strutture private a costo zero. Questo principio ancora non è
decollato e lo vorremmo far decollare in tempi sufficientemente
brevi, pagando alla struttura privata accreditata esattamente
quanto la Regione paga all'Ospedale. C'è un soggetto erogatore di
prestazioni, che è l'ospedale, pubblico o privato?
(interruzione del Consigliere Marguerettaz, fuori
microfono)
? in Lombardia, e c'è il soggetto che paga le prestazioni che è
la Regione. L'Amministrazione regionale pagherà secondo le
tariffazioni previste dal DRG, cioè i costi delle singole
operazioni o prestazioni, per cui per me Regione è
indifferente?
Marguerettaz
(fuori microfono)
? sarà curioso
vedere l'appoggio che troveranno i DS su questo?
Vicquéry (UV)
? come è ben noto, siamo totalmente in linea
come Giunta regionale su questi principi, anche perché la realtà
della Regione Valle d'Aosta non è quella della Regione Lombardia,
ma non voglio aprire il tema della Regione Lombardia, perché il
disavanzo di quella regione sta diventando pauroso proprio perché
non hanno definito bene il regolatore del sistema. Se do la
possibilità al cittadino di accedere indifferentemente al pubblico
o al privato, senza definire degli indicatori di qualità e dei
regolatori dei sistemi, evidentemente anziché farmi tre ecografie
all'anno ne faccio cinque e il sistema sanitario pubblico me ne
paga cinque anziché tre. Ma chiudiamo questa parentesi. Per noi il
problema non si pone perché uno dei problemi nostri è che non
abbiamo concorrenze di strutture di cliniche private; abbiamo
strutture ambulatoriali che già utilizziamo, le utilizziamo per la
radiodiagnostica, per la medicina sportiva, e che dovremo
utilizzare in misura maggiore perché l'alternativa è far andare il
Valdostano in Francia o a Torino, cosa che vorremmo evitare perché
il disagio per i pazienti non è indifferente, per cui dobbiamo
basarci sulla nostra realtà.
Stavo dicendo di accreditarsi con le strutture private per poter
abbattere le liste di attesa, pagando alle strutture private la
stessa cifra che pagheremmo alla struttura pubblica.
La terza via che stiamo seguendo è quella di far decollare
l'attività libero-professionale intramoenia. Questo è un aspetto
molto delicato. Ho qui uno dei tanti articoli di stampa, questo
riguarda l'Ospedale di Chivasso dove un'organizzazione sindacale
denuncia le liste di attesa, così come le denuncia il Tribunale dei
diritti del malato, che lamenta i tempi di attesa medi ancora
troppo lunghi, in particolare per un ecocardiogramma l'attesa è di
4 mesi, da 3 a 6 mesi per la mammografia ed ecografia addominale o
per la gravidanza.
All'Ospedale di Chivasso è successo che un cittadino si è
rivolto per fare una visita, gli hanno dato un certo tempo di
attesa, ma al tempo stesso gli hanno dato in alternativa la
possibilità di farlo in attività libero-professionale. Anche qui è
successo, a dei cittadini che sono venuti da me a lamentarsi per
tempi di attesa vergognosi, ho risposto che il nuovo metodo dà
questa possibilità, evidentemente a condizione che sia garantita la
fascia del settore pubblico. Il sindacato dice: "Dovevamo prenotare
un esame radiologico e una visita reumatologica, ci siamo sentiti
rispondere che avremmo dovuto aspettare mesi per il nostro turno;
cronaca di un paradosso annunciato, è qui il punto.
Il dilemma fra intra e extramoenia, cioè esercizio dell'attività
libero-professionale dentro o fuori le mura dell'Ospedale, ha
creato da subito proteste e riserve; gran parte del personale
sanitario si è ribellato e non solo perché i medici si sono trovati
d'improvviso a dover scegliere dove esercitare la libera
professione terminato l'orario di lavoro nell'ente pubblico: in uno
studio privato da allestire e attrezzare? O in ospedale?". Qui la
riforma prevede che si possa, anche nel caso in cui si opti per
l'intramoenia, lavorare presso una struttura esterna accreditata o
addirittura nell'ambulatorio privato, ne parleremo.
Sulla vicenda denunciata su "Lo specchio dei tempi" la dott.ssa
Laura, Direttore generale dell'USL spiega:
"Le liste di attesa
dipendono da numerosi fattori, non ultimo il maggiore o minore
gradimento per un medico o per un ambulatorio rispetto a un altro.
Nella zona di Chivasso per venire incontro all'utenza abbiamo già
creato un centro di prenotazione unico per i tre distretti - anche
da noi questo centro, la CUF, c'è ma fosse quella la soluzione
avremmo già risolto tutto -, ma il problema di fondo è la carenza
di specialisti. In Radiologia all'Ospedale di Chivasso, ad esempio,
continuiamo a garantire il servizio con tre soli addetti".
La dott.ssa Serra aggiunge:
"Il problema del dirottamento dei
pazienti verso la libera professione in ospedale è una conseguenza
della nuova normativa, non una vicenda di mala sanità della nostra
USL; non possiamo impedire ai medici di farlo, né costringerli a
moltiplicare il loro orario di lavoro nel pubblico".
Questo è un nodo fondamentale, anche noi stiamo lavorando per
trovare gli spazi per l'attività libero-professionale intramoenia,
prevista come obbligo dalla riforma, però in questo caso dev'essere
chiaro che l'attività libero-professionale non potrà essere
rimborsata dalla struttura.
C'è stato il caso di un Valdostano che si è rivolto ad un
ospedale fuori Valle per un'operazione di neurochirurgia, è stato
ricoverato, non era un'operazione urgentissima, l'operazione poteva
avvenire nei 4-5 giorni seguenti; gli è stato detto che aveva la
possibilità di scegliere l'équipe di neurochirurgia e che volendo
poteva essere operato la mattina seguente. Gli hanno fatto firmare
un documento di accettazione e lo hanno operato in neurochirurgia
in attività libero-professionale, cosa delicatissima non dal punto
di vista tecnico, ma dal punto di vista della procedura attuata,
perché vi rendete conto che il povero cittadino è totalmente nelle
mani del chirurgo.
Supponiamo che venga detto: sua moglie ha un'emorragia celebrale
in corso, se vuole la opero domani mattina, altrimenti va fra 8-9
giorni in un'operazione di routine del sistema pubblico. La
risposta è: operatemela pure immediatamente. Sono 40 milioni di
parcella, tariffe dell'ordine professionale, tutto in regola.
Questo intramoenia, perché la libera professione intramoenia si può
fare per l'attività ambulatoriale, ma anche come lavoro di reparto
di degenza con camere a pagamento.
Questa è una fase della sanità molto delicata. Alle regioni
spetta di regolamentare il sistema e di evitare abusi che sono
facilissimi a verificarsi. È per quello che io e molti miei
colleghi sosteniamo che questa riforma, se è giusta in alcuni
principi, è sbagliata nei tempi, perché si cala su realtà che non
sono in grado di recepire questi principi. Le strutture ospedaliere
non hanno gli spazi dedicati alla libera professione, le camere con
televisore, aria condizionata, telefono e posto letto. Non hanno
gli spazi da destinare all'attività ambulatoriale, non hanno
regolamentato ancora qual è il sistema. Noi abbiamo deliberato
dicendo quali sono i criteri per mettere in piedi l'attività
libero-professionale, ma sulla carta è tutto facile, è poi la
traduzione nel concreto che diventa difficile. Per cui, aver posto
ai medici questa scadenza del 30 ottobre come scadenza ultima per
poter optare per il rapporto esclusivo o meno, non è cosa da poco
conto, perché se non opti per il rapporto esclusivo, hai una
penalizzazione sul salario non indifferente, non potrai più fare
carriera interna. Ha ragione il direttore di questa USL che dice:
"I medici possono farlo, io non posso impedire di farlo, se lo
fanno secondo le regole che ho prestabilito".
Non facciamola troppo lunga, perché avremo altre occasioni, sarà
un tema che dovremo riprendere in commissione perché su certi
aspetti tecnici non è il Consiglio che può dibattere, come ad
esempio i commenti alla tabella 12, prego il Consigliere di
risparmiarmi. Ieri mi ha chiesto informazioni sul commento alla
tabella 12 del documento degli infermieri professionali, ho la
risposta, ma gli chiedo di risparmiarmi di dare la risposta in
Consiglio regionale, perché andiamo nel tecnico sul conteggio dei
minuti, ma posso dargli la documentazione. Certi temi dovremo
andare a discuterli in commissione proprio per snellezza di
ragionamenti e non per sottrarmi al dibattito in Consiglio.
Ripeto, la risposta è questa: i tre strumenti per poter superare
questa fase sono la convenzione con strutture private accreditate,
il potenziamento dei day-surgery, e intramoenia.
La quarta possibilità è quella di ampliare il personale in
servizio, ma qui caschiamo nel problema della carenza di medici
specialisti.
La quinta possibilità che non vorremmo assolutamente utilizzare
è quella di convenzionarsi con strutture private extraregione,
perché al cittadino valdostano si può porre l'alternativa di sei
mesi di attesa qui o di andare ad esempio alla Fornaca di Torino,
con la quale ci possiamo convenzionare: la Regione porta il
paziente in ambulanza a farsi operare, a costo di mobilità
interregionale per cui a costo totale della Regione Valle d'Aosta.
Questa è l'ultima delle possibilità che vogliamo mettere in piedi,
questo dev'essere chiaro per tutta una serie di motivi, il primo
dei quali è di capire se il disagio della lista di attesa è
compensato con un disagio anche per la distanza della prestazione
chirurgica.
Mi pare di aver affrontato il tema complesso delle liste di
attesa; confermo che è un problema a cui dobbiamo tentare in tutti
i modi di dare una risposta, anche se devo dire che salvo casi
sporadici coloro che sono in lista di attesa non dico che ci stanno
di buon grado, ma accettano di aspettare perché, malgrado la
Consigliera Squarzino continui a commentare il mio intervento - e
questo la dice lunga sulla sua educazione -, c'è un rapporto di
fiducia che è alla base di tutto e che dovrebbe essere alla base
del sistema sanitario.
Si dà atto che, dalle ore 12,07, presiede il Presidente
Louvin.
Président
La parole au Conseiller Marguerettaz.
Marguerettaz (Aut)
Sarò brevissimo perché riprenderò molte
delle cose dette dall'Assessore quando faremo la grossa discussione
sulla sanità. Prendo spunto solo dall'ultima affermazione che ha
fatto, perché mi è parso di vedere, come qualcuno ha scritto su
qualche organo "indipendente" di partito, un eccessivo ottimismo da
parte sua.
Al di là delle facili battute, devo dire che sull'ampia risposta
data dall'Assessore sono solo parzialmente soddisfatto. Rimangono
dei problemi aperti che riprenderemo non so a che ora durante la
giornata, ma pongo una domanda per tutte sull'ampia risposta da lei
data.
Lei, dal suo punto di vista, considera eccessiva l'espressione
"da terzo mondo" anche perché la mette in relazione col fatto che i
pazienti accettano di buon grado la situazione, ma da parte mia non
può esserci questo atteggiamento: credo che un cittadino della
Valle d'Aosta abbia diritto a delle prestazioni ben superiori
rispetto a quelle che oggi vengono fornite dal nostro ospedale. Fra
i rimedi che lei suggeriva, ce n'è uno sul quale sarà interessante
approfondire il dibattito più tardi ed è quello che ha classificato
al punto tre e che indica la necessità di trovare degli spazi per
le attività libero-professionali. Quest'affermazione necessita poi
di concretezza che vedremo di verificare più tardi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK