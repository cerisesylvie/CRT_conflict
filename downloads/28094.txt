Consiglio Regionale della Valle d'Aosta - Oggetto del Consiglio n. 183 del 31 luglio 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 183 del 31 luglio 1970 - Resoconto
OGGETTO N. 183/70 - Riduzione quote di associazione al
Comitato regionale Caccia e nuova disciplina dell'esercizio della
caccia in Valle d'Aosta. (Approvazione di Mozione)
Macheda (P.C.I.)
- Signor Presidente, Signori
Consiglieri, con la mozione presentata dal Partito Comunista
Italiano, inerente alla delibera del Comitato Caccia che ha portato
la quota associativa da lire 8.000 a lire 12.000 per i fucili a
canna liscia e da lire 10.000 a 15.000 per i fucili a canna rigata,
per la maggioranza dei cacciatori questo aumento è un abuso in
quanto il suddetto venne chiesto dal risultato del bilancio
passivo. Dalle relazioni del Presidente del Comitato, risulta che
il bilancio è in attivo di oltre sei milioni. Dalla suddetta
decisione, appare evidente l'intenzione del Comitato Caccia di...
il numero dei cacciatori esistenti trasformando così anche lo sport
in uno sport esclusivo per i signorotti.
Questo che io affermo non è assurdo in quanto, prendendo in
esempio la categoria dei pensionati cacciatori in maggioranza, che
per pagare la quota d'iscrizione devono impegnare un mese della
pensione, questi esercitano uno sport venatorio come svago per
impegnare il tempo libero e per raggiunti limiti di età e di
invalidità..., di montagna dove si possono trovare i camosci o le
marmotte.
Il fatto negativo delle decisioni prese dal Comitato Caccia è
che non si limitano esclusivamente ai provvedimenti finanziari ma
anche a quelli tecnici come, per esempio, il ripopolamento della
riserva in quanto insufficiente come quantità di capi e la
selvaggina viene lanciata in periodi non adatti: per esempio, la
lepre che viene mangiata nella prima decade di dicembre e, non
essendo abituata al clima invernale della nostra Valle, una forte
percentuale muore di freddo e la maggior parte vengono divorate
dalle volpi nel periodo in cui c'è tanta neve.
A parer mio e di molti esperti cacciatori il periodo migliore
per liberare le lepri e tutta l'altra selvaggina, compresi i
fagiani, è la prima decade del mese di marzo in quanto la bella
stagione in arrivo facilita l'ambiente della selvaggina e permette
loro di proliferare.
Facendo questo, si elimina la speculazione avvenuta nella
passata stagione per i fagiani i quali venivano lanciati alla sera
e l'indomani mattina venivano catturati da una ristretta cerchia di
cacciatori molto probabilmente gli stessi che li avevano liberati
in quanto la notizia del lancio non veniva data prima delle ore
dodici del giorno dopo e per quell'ora la maggior parte dei fagiani
erano già catturati e forse già fatti al forno.
Altro punto da chiarire è quello riguardante la caccia al
camoscio, e qui è bene che il Comitato Caccia e l'Assessore
competente aprano bene le orecchie perché urgono dei provvedimenti
seri onde evitare che le norme ingiuste che regolano questo
particolare tipo di caccia siano modificate in modo che tutti i
cacciatori abbiano la stessa disponibilità di tempo per cacciare
degli animali.
Le norme vigenti stabiliscono la chiusura di questo tipo di
caccia dal 1° novembre. Da questo limite sono esclusi i riservisti
in quanto per questi la chiusura si protrae fino al 10 novembre
rendendoli privilegiati in confronto agli altri cacciatori.
A questo punto una domanda: perché privilegiati? Privilegiati
perché questi furbastri, durante il periodo venatorio consentito a
tutti, si astengono dal praticare dallo sforzo delle loro riserve
in quanto, se la praticassero... la selvaggina causando delle fuori
uscite e dando così la possibilità ai parenti fuori di un
discreto...
Loro preferiscono attendere la chiusura generale perché così
facendo nel periodo venatorio... serve a fare agli animali un luogo
di pace come un sicuro rifugio.
Giunti però al primo novembre, si scaricano sugli animali
fiduciosi e... i loro fucili.
Pertanto lo sport venatorio per essere tale deve essere
praticato a tutti nello stesso periodo di tempo e nello stesso
modo. Chiediamo all'Assessore competente di abrogare le norme
vigenti e di far sì che le esigenze esposte sopra vengano
affrontate e risolte nel migliore dei modi, grazie.
Maquignaz
(D.P.)
- Vorrei innanzitutto dire che
l'art. 10 della legge regionale 15 maggio 1953 al punto, al comma
1, stabilisce che il Comitato è competenza del Comitato, stabilisce
quali sono i compiti del Comitato e alla lettera I) stabilisce di
fissare anno per anno l'importo della tessera per i permessi
giornalieri ed annuali che danno diritto all'esercizio venatorio
nella Regione.
Quindi questo è uno dei compiti che è stato attribuito in base
alla legge regionale al Comitato caccia.
Non mi sembra quindi che sia opportuno che l'Amministrazione
regionale, che il Consiglio regionale venga a meno e ordini di
mutare quello che per competenza è del Comitato stesso in base alla
legge approvata dal Consiglio.
Sì d'accordo, l'invito in questo caso vale un ordine perché un
ordine? Perché, se noi scriviamo una lettera al Comitato che il
Consiglio approva questa mozione, evidentemente noi dovremmo dire:
rivedete un po' le cose.
Quindi mi pare che sia una mancanza di rispetto per l'autonomia
del Comitato istituito con legge regionale, proprio perché la
Regione ha demandato tutti questi compiti a un Comitato in quanto
non lo poteva fare direttamente.
I motivi dell'aumento: ho voluto chiedere quali erano questi
motivi dell'aumento della quota e mi è stato detto che era per
potenziare i ripopolamenti.
Noi sappiamo che i cacciatori sono un numero di 2.500. La
costruzione delle strade poderali, interpoderali, delle strade
fatte dai lavori pubblici raggiungono delle frazioni a quota più
elevata e raggiungono vari alpeggi e "mayens" quindi favoriscono
l'accesso dei cacciatori alle zone dove c'è la selvaggina. Questo
naturalmente porta ad una maggiore distruzione della nostra
selvaggina.
Quindi, per garantire a questi 2.500 cacciatori di avere la
possibilità di catturare questa selvaggina, occorre potenziare le
spese di ripopolamento.
Questo mi è stato detto e poi mi è stato anche provato mediante
i dati del bilancio che poi leggerò.
Quindi è chiaro che, se noi vogliamo che questi cacciatori
continuino ad avere del materiale da cacciare, dobbiamo pur
ammettere che il Comitato deve provvedere ad aumentarne le
spese.
Ora l'Amministrazione regionale provvede con dei contributi
annuali di 24 milioni con fondi regionali più i dodici milioni che
sono fondi del piano verde per assicurare le spese di
funzionamento, spese del personale e spese generali del Comitato,
mentre per i ripopolamenti sono i cacciatori stessi che, con la
loro quota, fanno in modo che ci sia della selvaggina.
Io direi quindi che il motivo per cui è stato fatto questo
aumento ha una sua giustificazione, non è un aumento fatto così
perché il bilancio ha ancora sei milioni, che tra l'altro sono sei
milioni di fatture non ancora pagate, che però sanno che il
Comitato dovrà pagare perché sono spese effettuate.
Quindi il problema di fondo è quello o noi vogliamo sostenere
anche le spese per i ripopolamenti, allora in questo caso il
Comitato può ridurre le quote, oppure dobbiamo ammettere che ci sia
questo aumento.
Per quanto riguarda invece la seconda parte della mozione, qui
si dice: la nomina del Comitato è fatta in modo antidemocratico.
Non sono d'accordo su questo, cioè il Comitato è composto da sei
membri eletti dalla base, eletti dai cacciatori e uno eletto dagli
agricoltori tramite le associazioni.
Due sono scelti dall'Amministrazione regionale per competenze
specifiche, un rappresentante dell'Assessorato all'agricoltura e un
rappresentante dell'assessorato al turismo.
I presidenti delle sezioni sono eletti dai cacciatori, quindi
loro mandano al Comitato quelli di cui hanno fiducia, che
rappresentino i loro interessi come avviene democraticamente in
tutte le altre organizzazioni. Cioè questi sono i rappresentanti
dei cacciatori in seno al Comitato.
Due come dicevo sono scelti dall'Amministrazione regionale e, in
base a queste competenze, e sono i due rappresentanti, assessorato
all'agricoltura e assessorato al turismo.
Due sono scelti sempre dall'Amministrazione regionale, in
relazione agli interessi che tutelano, professore in scienze
naturali e nel settore forestale. Quindi sono sei membri eletti dai
cacciatori, cinque membri eletti dai cacciatori, uno eletto invece
dagli agricoltori e quattro sono quelli designati
dall'Amministrazione regionale.
E poi del resto questo è il sistema di nomina che avviene uguale
per tutti i Comitati provinciali, anzi la maggioranza che hanno
adesso i cacciatori in questo Comitato caccia con la nuova legge
nazionale non è assicurata in tutti i Comitati provinciali.
Questo glielo posso dire perché dice: la composizione è molto
superiore e i cacciatori sono addirittura in minoranza nella nuova
composizione, qui da noi sono in maggioranza.
Quindi io mi auguro che i cacciatori mandino al Comitato i
rappresentanti che sappiano proprio rappresentare i loro
interessi.
Per quanto riguarda la modifica della legge, io non sono
personalmente favorevole e mi pare che anche la Giunta non è
favorevole ad una nuova legge regionale. Se c'è una cosa in cui noi
abbiamo effettivamente un'autonomia completa direi che è proprio
nel problema della caccia. Quindi direi conserviamo accuratamente
quello che abbiamo.
Sarei invece favorevole ad un'eventuale modificazione con
cautela della legge vigente, però dico con cautela, perché qui
bisogna stare attenti a non perdere quello che abbiamo
ottenuto.
Quindi direi che per una nuova legge non ne parlerei nemmeno.
Per una modifica penso che questo si possa fare, esaminando,
facendo una proposta da sottoporre alla Commissione
dell'Agricoltura allargata ai rappresentanti dei cacciatori,
tramite il Comitato naturalmente, in modo da poter vedere quali
sono le possibilità di adattamento senza compromettere la nostra
riserva regionale.
Vorrei solo ancora infine ricordare che la Valle d'Aosta è una
delle zone più favorite per quanto concerne le possibilità di
caccia. Noi sappiamo che nella provincia di Torino per l'accesso a
queste zone di caccia, e queste zone di caccia sono dieci, sono
dieci zone di caccia che in tutto non rappresentano nemmeno la metà
del territorio della Valle d'Aosta, ogni cacciatore deve pagare sei
mila lire per zona, per le zone in più paga tre mila lire.
Essendoci dieci zone, in totale per accedere a queste dieci zone
paga 33 mila lire.
Vorrei anche ricordare che la selvaggina nobile stanziale di
pianura è rappresentata dalla lepre, dal fagiano e dalla starna.
Mentre noi abbiamo lo stambecco, non è consentita la caccia, ma
comunque, il camoscio, gallo forcello, pernice bianca, coturnice,
lepre bianca, marmotta, lepre comune, quindi, noi abbiamo una
selvaggina nobile stanziale più ricca e più abbondante, direi,
anche come quantità.
Quindi i cacciatori della Valle d'Aosta dovrebbero proprio
pensare a questo, perché mi pare sia molto importante sapere che
siamo invidiati da tutti quelli delle zone circostanti.
Per quanto riguarda le risposte che debbo dare al Consigliere
Macheda, direi che i problemi tecnici che lui ha sollevato non
penso che sia il Consiglio regionale che possa discutere se il
lancio delle lepri debba essere effettuato in un periodo piuttosto
che un altro.
Questi sono problemi che esaminano al Comitato dove, ripeto, ci
sono i rappresentanti dei cacciatori e quindi penso siano proprio
questi competenti che sappiano quand'è il momento più opportuno per
fare questi lanci.
Per la chiusura della caccia ai riservisti dieci giorni dopo ai
cacciatori, vorrei fare una considerazione. Le riserve sono quelle
che garantiscono per l'irradiamento che provocano nelle zone
circostanti un po' di selvaggina nobile stanziale in tutto il
territorio, cioè io sono sicuro che, se noi sopprimessimo queste
riserve per cinque anni, non dico di più, i cacciatori avrebbero
ben poco da prendere.
Quindi perché noi concediamo questi giorni in più ai riservisti?
Perché loro hanno per la concessione che viene fatta con
l'Amministrazione regionale, hanno diritto all'abbattimento del 5%
dei capi che si trovano nella riserva.
Questo 5%, rappresentato da 15-20 capi, viene controllato e
generalmente sappiamo che ci sono dei riservisti che non li
prendono nemmeno, altri forse abusano ma comunque abbiamo
controllato anche questi.
Quindi, se loro sanno che il numero è fisso, anziché prenderli
nel momento in cui i trofei non sono ancora completi li prendono
alla fine quando hanno più facilità di scegliere i maschi e i
trofei migliori. Questo è un po' il motivo per cui si concede
questa proroga ai riservisti.
Però ribadisco questo concetto: le riserve hanno un'importanza
fondamentale in Valle per l'irradiamento di tutte le altre zone
circostanti, motivo per cui i cacciatori l'hanno capito. Abbiamo
costituito in questi anni cinque casi di protezione, fatte di
volontà spontanea dei cacciatori perché hanno capito che bisogna
creare questi casi di protezione per poter avere questo
ripopolamento altrimenti non c'è più fauna.
Io quello che avevo da dire mi pare che l'ho detto, quindi,
resto a disposizione per eventuali chiarimenti.
I riservisti. Bisogna vedere il numero dei guardia caccia che
hanno perché in pratica la spesa è quella dei guardia caccia. Ci
sono determinate riserve che hanno un numero di quattro, cinque
guardie e loro naturalmente abbattono un numero limitato di capi.
Quando arrivano a un certo numero cosa fanno questi capi? Escono
dalla riserva e quindi alimentano tutta la zona.
Quindi direi che queste persone che investono i loro capitali,
investono dei capitali sì, cioè investono, pagano le guardie, danno
del lavoro a queste persone, fanno l'interesse dei cacciatori della
Valle.
Germano (P.C.I.)
- Ma noi abbiamo presentato questa
mozione perché, non so se l'Assessore ha avuto sentore, ma
evidentemente vi è stato un forte malcontento fra i cacciatori
determinato da questo aumento.
Ma il forte malcontento interessa solo un settore dei
cacciatori, è vero che un settore non è di questa opinione, i
cacciatori che hanno più possibilità e che sono quelli che in
genere dirigono le sezioni e che quindi eleggono anche il Comitato
caccia dove sono sempre i medesimi, dove sono sempre i medesimi, i
cacciatori più ricchi, diciamo così, hanno interesse che si
aumentino le quote perché si riduca il numero dei cacciatori per
fare il ripopolamento.
Ma perché si riduca perché loro siano più privilegiati perché
con 2.500 non sono privilegiati?
Quindi è vero che questa parte ha questo interesse, ma la grande
massa di cacciatori, dove la caccia diventa anche un motivo di
salute, si pensi a quanti silicotici in pensione prima del tempo
vanno in giro a caccia anche per ragione di salute che si trovano a
dover tirar fuori 50 mila lire e poi sono anche di più
complessivamente. Allora evidentemente che qui, tra l'imposta
statale e l'imposta regionale e poi il costo stesso della caccia,
devono comprare il fucile, devono fare un sacco di cose. Il costo
diventa elevato e quindi l'orientamento del Comitato caccia attuale
è un orientamento che è antisociale perché tende a ridurre il
numero dei cacciatori estromettendo quelli più poveri,
estromettendo quelli più poveri.
L'Assessore anzi ha esordito dicendo: è competenza del Comitato
di fissare anno per anno e quindi non tocca a noi e via, e quindi
sarebbe non giusto invitare il Comitato a fare questo, sarebbe un
attentato all'autonomia di questo Comitato. Ma l'assessorato ha
molti strumenti, ha i suoi rappresentanti, per esempio, che guarda
caso nel Comitato sono sempre schierati con questi, come no, sì è
così, ci sono altri strumenti, non so. Dall'esposizione che ha
fatto l'Assessore, è anche lui uno convinto che bisogna aumentare
per fare un ripopolamento, bisogna aumentare per far sì che i
cacciatori più poveri non possano più andare a cacciare.
Perché per il ripopolamento ci sono gli strumenti, io sono
d'accordo, per le cinque zone che la Regione ha costituito, sarei
anche d'accordo che fossero aumentate e sarei anche d'accordo che
non ci fossero le riserve private ma ci fossero le riserve
regionali.
È un bene della Valle d'Aosta, si parla tanto di turismo, anche
in questo senso, si può incrementare il turismo se si fa un lavoro
come si deve. Adesso non voglio toccare la suscettibilità di Bordon
e farlo ridiventare Don Chisciotte ma, se Bordon andasse nello
stato socialista della Iugoslavia, vedrebbe che là ci sono, comune
per comune, ogni comune una riserva di caccia che è gestita dai
cacciatori. In Iugoslavia, non hanno sospeso niente, ogni comune ha
la sua riserva e la riserva è gestita dai cacciatori di quel comune
i quali pensano al ripopolamento, pensano a dare i permessi per
quelli che vogliono andare a cacciare e di italiani ce ne sono più
di duecento mila che vanno a cacciare in Iugoslavia e duecento mila
portano sul territorio valutario, sul terreno dell'interesse un
certo contributo. Però abbiamo una gestione che è democratica e i
cacciatori devono essere loro a gestire ma quali interessi hanno a
liquidare in un anno o due tutto quello che c'è e a ridestare il
loro senso di responsabilità?
Ma questo si fa dando a loro delle responsabilità, non facendo
sì che sia tutto abbastanza centralizzato e poi sia monopolizzato
da un gruppo che fa gli interessi solo dei ricchi. Questo bisogna
fare e, secondo me, la radice di tutto sta nella nostra legge, sta
nella nostra legge che, per esempio, non riconosce le associazioni
dei cacciatori. Ma perché tutte le categorie sociali si possono
organizzare e si organizzano? In Italia sono organizzati i
cacciatori e sono le organizzazioni dei cacciatori che mandano i
loro rappresentanti nei loro Comitati caccia in base alla loro
forza, non so con precisione com'è.
Perché qui non si può fare questo? Perché qui non riconosciamo
le organizzazioni dei cacciatori o almeno non riconosciamo nella
legge perché siano mandati nel comitato un rappresentante sulla
base della loro forza e così via?
È evidente che questo deve essere modificato, l'hanno modificato
su scala nazionale, c'è la nuova legge su scala nazionale che
contempla questo. Perché noi non dobbiamo modificarla?
Perciò io insisto sulla mozione e pregherei proprio l'Assessore
di voler investire la Commissione Agricoltura e di non chiamare due
rappresentanti del Comitato Caccia, di far designare dai cacciatori
direttamente due, tre loro rappresentanti e diamo più importanza
alla categoria, alla base della categoria e siamo e siate pure
sicuri che ci sarà il cacciatore sconsiderato che pensa ai suoi
interessi e può fare del commercio e così via. Ma quando noi li
mettiamo assieme e li investiamo dei problemi, anche dall'ambito
dei cacciatori vengono fuori forse le capacità di condursi, di
gestirsi, di andare avanti in modo autonomo e in modo migliore che
non adesso. Perciò io mantengo la mozione e insisto ancora che, se
la mozione non viene accettata, l'Assessore, solo per una modifica
della legge, tenga conto però di chiamare i cacciatori interessati
e non delle persone che vengono lì solo per mantenere i loro
interessi perché, quando mi dice sulla parte tecnica non
m'interesso, ma i fatti citati da Macheda sono fatti reali. Ma
possibile che dei cacciatori prendono lepri da zone più calde e le
vengono qui a buttare nella Valle d'Aosta nel mese di dicembre?
Possibile che dei cacciatori, se vogliono veramente fare dei
cacciatori, buttino via i fagiani una settimana prima dell'apertura
della caccia?
Un giorno... in modo che questi animali non ancora addestrati,
non ancora impauriti, siano facile preda di quelli che, sovente
succede quello che diceva Macheda, il giorno dopo, dopo averli
buttati, vanno a caccia in quel luogo. Questa sì che è carneficina,
questo sì che non è fare l'interesse della caccia e dei cacciatori.
È possibile che sappiamo che avvengono queste cose e noi diciamo:
non possiamo intervenire?
Ma come non possiamo intervenire quando sappiamo queste cose?
Chi abbiamo che ci rappresenta lì in quell'organismo deve
pretendere che le cose si facciano in modo più giusto, in modo più
equo ed è nell'interesse dei cacciatori che avvengono così, mentre
invece si capisce che, se c'è quel gruppo che monopolizza queste
cose, che fa in modo che servano a loro... Questa è la realtà.
Mappelli
(D.C.)
- Dunque io ritengo che vi siano
su questo argomento due aspetti. È pur vero che vi è questo
aumento, e condivido in parte ingiustificato, perché io non saprei
e non vedo come si possa giustificare un aumento di circa un terzo
delle entrate senza con esso vedere quelle che possono essere le
eventuali spese, io... Dunque, in questo senso, ci sarebbe molto da
dire. Ma vi è un altro aspetto ed è di questo che vorrei parlare un
momento. È chiaro che in Valle d'Aosta noi abbiamo, e qui
condivido, delle fonti di ripopolamento però è altrettanto vero che
questi angoli della Valle d'Aosta e qui io non vorrei adesso in
questo momento incominciare una polemica o discutere tutto
l'aspetto di un parco nazionale o delle riserve che ci sono in
Valle d'Aosta.
Ma è chiaro che in questa direzione o la Commissione Agricoltura
o una Commissione appositamente creata, nominata o dalla Giunta o
dal Consiglio, debba una volta per tutte affrontare questo problema
perché oggi si tratta, ne dà la possibilità, io sono lieto di
questa possibilità, di discutere la questione degli aumenti.
Ma qui è un problema di fondo. In Valle d'Aosta noi abbiamo zone
di ripopolamento dove sia pur vero che, a spesa di determinate
persone, vengono mantenute certe caratteristiche che ripopolano la
Valle d'Aosta ma è altrettanto vero che è un'ingiustizia perché
questo è in mano ad alcuni privilegiati, dobbiamo dirlo questo,
senza nessuna... di smentita. Dunque la funzione non è tanto solo e
soltanto quella di riservare e la fauna e la flora in Valle
d'Aosta, vi sono anche delle speculazioni.
Ora io direi, indipendentemente dalla mozione che è chiaro che,
è chiaro cerca a preservare, a proteggere quello che può essere uno
sforzo..., indipendentemente da quelle che possono essere le
possibilità economiche, però qui vi è tutta una catena di cose da
esaminare, effettivamente da chiarire.
Noi vediamo, ad esempio, in tutte le riserve della Valle d'Aosta
abbiamo la possibilità che in queste riserve c'è un "quid" che si
potrebbe così andare a caccia, cacciare un 5%, vediamo che loro,
delle cose molto strane che in seguito alle annate per cui vi è
molta neve, vi sono molte valanghe, oppure vi è della siccità,
oppure questo avviene molto presto, cioè la neve arriva molto
presto, noi vediamo che centinaia e qui l'amico Maquignaz potrebbe
essere più chiaro con delle cifre e statistiche, migliaia di
camosci, migliaia di stambecchi crepano o perché sono presi dalle
valanghe o perché logicamente causa il freddo e la denutrizione non
riescono a sopportare questo inverno.
Dunque vi è un grosso problema per la fauna in Valle d'Aosta. È
inutile che noi, e per noi la legge è chiara, a un certo momento
sia restrittiva quando determinate persone per ragioni, per ragioni
di principio, io ritengo la legge va rispettata è chiaro, però li
portiamo davanti ai giudici quando noi abbiamo migliaia di camosci
che non riescono a sopravvivere.
Perché non riescono a sopravvivere? Molto chiaro: le zone per
cui vi è un certo ripopolamento possono sopportare un certo numero
di bestie. All'infuori di quel numero, non riesce a sopportare e
pertanto o la questione invernale o le valanghe vengono prima.
Pertanto io direi che, se l'Assessore permette e mi farebbe
veramente una gentilezza, di esaminare, di nominare una Commissione
al fine di venire a una soluzione di questo grande problema, perché
è chiaro che, così come stanno le cose, non si possono accettare
questi metodi e queste riserve da parte di chicchessia. Noi abbiamo
una parte che è restrittiva in determinati periodi, in determinate
zone della Valle d'Aosta. Quando poi, ai margini di queste zone a
nostra disposizione, noi vediamo che migliaia di capi solo per
incuria o per indisponibilità e di tempo oppure indisponibilità di
zone, di capacità di mantenimento di questa fauna, or bene al
momento opportuno crepano per inerzia e di freddo eccetera.
Pertanto il problema qui si può allacciare su questa mozione, la
discussione che effettivamente è un problema di fondo cioè quello
di rivedere tutto quello che è rapporto fra Amministrazione
regionale, Comitato Caccia, Parco Nazionale Gran Paradiso e le zone
di rispetto per il ripopolamento della fauna in Valle d'Aosta.
Io direi che, ed è questo che chiederei lo ripeto, che
l'Assessore gentilmente voglia esaminare la possibilità di nominare
una Commissione per esaminare tutti questi aspetti.
Noi troveremo gente disponibile e non è sempre il caso che
questa gente faccia parte di questa Commissione, questa gente sia
integralmente o Consigliere o Assessore della Regione.
Abbiamo a tutti i livelli persone disponibili che hanno e la
volontà e la capacità di discutere questi problemi, e i
rappresentanti delle associazioni e i rappresentanti degli Enti
locali e i rappresentanti delle riserve. Io penso che solo così si
possano affrontare questi problemi perché questo è in fondo quello
che ci interessa, quello di mantenere logicamente delle zone di
rispetto senza mortificare gli interessi dei valdostani e delle
categorie valdostane.
Fosson
(U.V.)
- Quando si parla di caccia e di
pesca, si incomincia un discorso che va alle lunghe e praticamente
se si mettono, per l'esperienza passata e essendo anche stato
cacciatore a suo tempo, quando si mettono due cacciatori insieme, è
difficile trovare un'unanimità fra i due. Ognuno, non c'è
nessun'altra categoria come i cacciatori, come i pescatori, che
voglia esprimere il proprio punto di vista.
Quindi io non voglio adesso fare qui un lungo discorso sulla
questione caccia, intanto non parleremo di pesca e parleremo solo
di caccia ma, se la mozione doveva avere uno scopo di portare in
discussione e non solo in quest'aula ma nella Commissione
Agricoltura e poi, in un secondo tempo, di nuovo in quest'aula il
problema complesso e completo della caccia, allora possiamo vedere,
potrei aderire in parte se questa mozione viene modificata.
Se invece i proponenti vogliono stare alla lettera di questa
mozione, cioè tanto al punto 1) come al punto 2) tassativamente, io
dovrei dire che non posso aderire per conto mio e credo che anche
gli amici dell'Union Valdôtaine non potrebbero aderire se la
mozione rimane in questi termini.
Perché, dico subito cerco di essere breve, punto 1): "invitare
il Comitato regionale per la caccia ad annullare i provvedimenti
d'aumento della quota associativa deliberati per l'anno 1970". Ora
questi provvedimenti deliberati fanno probabilmente parte, io non
so e non mi sono interessato di questo problema, non so a che punto
stia adesso e non conosco il bilancio, non conosco quali sono le
previsioni del Comitato Caccia, quindi non voglio entrare in una
discussione di dettaglio, però penso che, se hanno stabilito queste
quote, il Comitato Caccia su queste quote ha fatto un certo
programma per la stagione venatoria che sta per aprirsi fra
poco.
Ora la questione di chiedere tout court, chiedere di annullare
questi aumenti, metteremo probabilmente in imbarazzo il Comitato
Caccia che potrebbe dire: "va bene, noi, se l'Amministrazione
regionale vuole eliminare questi aumenti che... quei singoli, ci
dia il corrispettivo come aumento di contributo e allora noi faremo
un qualche cosa".
Ora, se invece i proponenti prendendo lo spunto da questo
aumento vogliono invitare il Comitato Caccia anche attraverso una
mozione, a pensare per l'avvenire e dire: "noi riteniamo che questo
aumento sia forte e quindi esaminate in futuro di vedere se è
possibile ridurlo almeno di non più fare degli aumenti di questo
genere", allora resta come una raccomandazione che potrebbe essere
fatta in Consiglio, che viene data e che potrebbe servire anche in
quella Commissione se domani deve esaminare il problema sotto
l'aspetto finanziario del Comitato Caccia di vedere se
effettivamente questi aumenti sono giustificati o meno e potrebbe
anche venire questa Commissione nell'ordine di idee di dire "va
bene noi per il futuro vi diciamo di riportare una quota equa e
prendiamo a carico quell'altra parte noi".
Però tutto questo non lo possiamo dire così a cuor leggero oggi
se non esaminiamo tutto il problema.
Questo agli effetti del punto 1.
Agli effetti del punto 2, anche qui come è formulata nella
mozione, è un po' drastica e io condivido le preoccupazioni che
sono state esposte dall'Assessore Maquignaz sulla questione, sulla
pericolosità di dire: facciamo una nuova legge sostitutiva di
quella adottata del 1953, sostitutiva di quella adottata nel 1953;
se io dico: esaminiamo attraverso una Commissione, esaminiamo in
Consiglio se c'è da adattare e da portare delle modifiche in questa
legge perché ogni legge può essere buona al momento in cui viene
varata e può poi richiedere degli adattamenti. Se noi riteniamo di
studiare a fondo questi adattamenti e saranno giustificati degli
adattamenti da apportare a questa legge e portarli in Consiglio, su
questo potrei essere d'accordo. Non sarei d'accordo, invece, su
questa tassatività che potrebbe dire: quella legge non va bene per
niente, noi vogliamo una nuova legge e, siccome abbiamo visto anche
in altre circostanze che abrogare completamente una legge, che ha
dato certe possibilità alla Regione e poi presentarne un'altra alle
volte, sono sorte delle difficoltà e abbiamo perso alcune
prerogative che noi riteniamo non dobbiamo perdere.
Quindi c'è questo, e non mi dilungo neanche su questo punto, ma
c'è questo pericolo.
Quindi vedere quello che c'è da adattare, se c'è qualche cosa da
adattare nella legge, o, parlando con dei cacciatori anche l'anno
scorso, quando c'era un certo fermento e m'avevano detto appunto su
alcuni punti che potevano essere anche condivisi alcuni di questi
punti. Però io non li ho più presenti e non voglio parlare di
questi punti e non voglio entrare in dettaglio.
Quindi in questo spirito si potrebbe anche che i proponenti
vogliono modificare la mozione e non mi permetto neanche, io ho
voluto dare un suggerimento in questo senso senza andare a portare
degli emendamenti precisi, in questo spirito io potrei anche
concordare.
Come dico, ripeto ancora, qualunque cosa si faccia su questo
argomento e in questo tema, non si accontenterà mai nessuno perché
ci saranno sempre gli scontenti perché, se si farà in un modo, si
accontenterà una certa parte e si scontenterà un'altra parte, se si
farà in un altro modo, si accontenterà un'altra parte e si
scontenterà un'altra. Quindi mi permetto di dire che non è che gli
scontenti o che non saranno determinati solo da una condizione
sociale perché io ho avuto occasione molte volte di considerare e
per conto mio ho visto che della gente che non aveva alcuna
possibilità ha fatto delle spese, per conto mio erano ritenute
pazze, per acquistare dei fucili a tiro, precisiamo con dei
cannocchiali perfezionati, magari si sono privati di certe cose
necessarie per arrivare a questo e questo non sono solo i Freydoz,
che sappiamo che hanno delle possibilità, ma ci sono anche delle
altre persone che magari hanno speso delle somme veramente
considerevoli per prendere dei fucili perché c'è quella passione
quindi uno dice: "io mi privo di qualche cosa per fare questo".
Quindi il cacciatore è un animale anche lui abbastanza complesso
e molte volte si determina a seguire una certa linea, a seguire
un'altra o prendere un certo indirizzo piuttosto che un altro molte
volte completamente e indipendentemente da quello che è l'aumento,
perché basterebbe a un certo momento pensare.
Qui c'è un aumento di 4 o 5 mila lire ma poi Macheda mi può dare
ragione perché, se uno ha il pallino di prendere certe munizioni
con la tale polvere o far venire le sue munizioni da tale ditta
pagandole magari il doppio di quello che le paga normalmente, ma
questo è una sua soddisfazione personale e se la prende.
Quindi non vorrei rimanere proprio ancorato a questo e non
vorrei neanche spendere molte parole sul resto.
La questione delle riserve. Noi abbiamo avuto campo di cercare
di contenerle il più possibile, le riserve, ma non dobbiamo
dimenticare che effettivamente è giusto anche questo rilievo che è
stato fatto dall'Assessore che, se non ci fossero alcune riserve
private e se non ci fosse il Parco, probabilmente di selvaggina in
Valle d'Aosta non ce ne sarebbe più neanche per gli altri
cacciatori.  Prendiamo le zone che conosciamo di più,
prendiamo la riserva che c'è qui sopra St. Marcel, prendiamo quella
di Fenis che i cacciatori di St. Marcel, se i cacciatori di Fenis e
molti di Aosta che vanno a caccia di camosci in quelle zone,
arrivano a portare qualche capo a casa è perché ci sono quelle
riserve perché altrimenti della selvaggina non ce ne sarebbe
più.
La questione del ripopolamento delle lepri. Io do ragione a
Macheda quando dice che forse tecnicamente il Comitato Caccia nella
questione dei lanci qualche cosa deve rivedere, ma questo
effettivamente non siamo noi Consiglio regionale che dobbiamo dire,
dobbiamo eventualmente far tesoro di queste osservazioni, far
presente al Comitato Caccia che ci sono delle lamentele in questo
senso e a un certo momento dire a loro che tecnicamente facciano i
lanci quando è logico farli, che si approvvigionino della
selvaggina dove è necessario approvvigionarsi e non andare a
prendere la selvaggina in certe zone dove praticamente, quando è
portata qui, resta completamente fuori dal suo ambito normale.
Quindi per la questione delle riserve private non bisogna
esagerare e credo che l'assessorato non abbia più dato delle
riserve private oltre quelle che esistono. Bisogna pretendere dalle
riserve private l'osservanza rigorosa di quello che è stato messo
nel contratto verso il Parco del Gran Paradiso. Ho già avuto
occasione di dire qui che una volta, avendo presieduto il "Comité
des chasseurs d'haute montagne" quando, mi sembra sette, otto anni
fa, avevamo fatto un patto con il Parco, patto che poi non è stato
assolutamente riconosciuto, ma che il Parco si impegnava di dare il
10% dell'accrescimento annuo dei camosci da lanciare in tutte le
altre zone protette della Valle in maniera che questo avrebbe
permesso di diminuire quel carico che, giustamente diceva il
Consigliere Chabod, che porta a quella diminuzione dei camosci
durante i rigidi inverni del Parco e, nello stesso tempo, avrebbe
dato la possibilità a delle bandite regionali di diverse zone della
Valle di avere dei centri di ripopolamento e di avviamento di
questa selvaggina.
Questo, se l'Assessore guarda nei vecchi atti dell'assessorato,
potrà trovare ancora queste cose e, se per caso non le trova, io
gli potrò dare lo stesso dei dati perché in quelle occasioni c'era
proprio anche il Signor Chavanne di Parigi che ha fatto da trait
d'union e soprattutto in questa cosa qui. Sono ancora in ottimi
rapporti con questo Signore che ha mantenuto la sua presidenza in
campo europeo dei chasseurs d'haute montagne.
Le zone di ripopolamento hanno anche questa funzione e queste
zone di ripopolamento bisognerebbe solo vedere, questa è una
raccomandazione tecnica anche da fare al Comitato Caccia, perché
cosa capita che alle volte? Stabiliscono delle bandite per tre,
quattro anni poi, quando si apre questa bandita, si apre e si dà la
possibilità di andare a cacciare; a questa bandita c'è stato il
ripopolamento di tre, quattro anni nella bandita. Questa bandita ha
anche irradiato in minima parte perché, intanto che c'era il
ripopolamento della bandita, non irradiava la selvaggina nei
dintorni ma, il giorno che aprono questa bandita, tutti i
cacciatori si precipitano su quella bandita o fanno piazza pulita
in maniera che non serve più a niente.
Invece bisognerà che il Comitato Caccia veda di avere quelle
bandite permanenti dislocate in maniera opportuna nelle diverse
zone che si prestano maggiormente per dare la possibilità di
irradiamento alla selvaggina e quindi soddisfare tutti i cacciatori
di tutte le zone della Valle.
Queste però sono questioni che sono di pura competenza del
Comitato Caccia. Noi possiamo dire come Consiglio, suggerire certe
cose, domani se discuteremo, l'Assessore potrà farsi porta parola
al Comitato Caccia tramite i suoi rappresentanti e quindi far
presente queste osservazioni che sono venute fuori direttamente dai
vari Consiglieri.
Quindi se in questo spirito, se i proponenti della mozione
vogliono variare le cose, io posso aderire. Se la mozione, invece,
rimane tassativa com'è stata presentata, certamente per le ragioni
che chiaramente ho esposto e quindi non sono contrario, non potrei
aderire alla mozione.
Balestri (P.S.I.)
- Molto spesso si sente parlare in
quest'aula della caccia, della pesca o che e credo che ne sentiremo
parlare ancora molto spesso e i problemi rimangono ancora quelli
che sono.
Io credo che la mozione tocchi un solo punto di quelli che sono
i vari problemi del Comitato Caccia e aggiungo anche del Comitato
Pesca, quindi pregherei l'Assessore che, se veramente vogliamo
risolvere qualcosa in questo campo, abbiamo una Commissione adatta,
la Commissione dell'Agricoltura, che può sentire, può indagare e
riferire al Consiglio come avvengono le cose, come non avvengono,
in modo che poi il Consiglio poi sia edotto sul sistema del
funzionamento di tutte queste cose e possa prendere le sue
decisioni.
Germano (P.C.I.)
- Io accetto le proposte di annullare,
diciamo così, il punto 1 perché capisco anch'io che poi ci sono
quelli che hanno già pagato anche, quindi per quest'anno ormai è
così, tutti hanno già pagato. Però una parte è già pagata, non è
che si può fare questo e accetto anche invece di dire legge nuova,
se si ha paura di questo, si metta di modificare la legge, adattare
perché è poi sempre una legge nuova quando ci sono delle modifiche,
quindi, se questo può creare preoccupazione, mettiamo così.
Metterei però la Commissione all'Agricoltura allargata ai
rappresentanti dei cacciatori. Ci sono qui due o tre associazioni
di cacciatori Enal Caccia, Arci Caccia, cacciatori di alta
montagna, che so io, chiediamo a queste associazioni che designino
un rappresentante, che vengano alla Commissione Agricoltura e
portino la voce dei cacciatori e quindi, se si modifica, noi
accettiamo di modificare la mozione.
Maquignaz
(D.P.)
- Germano diceva, l'Assessore è
convinto che si debba aumentare la quota. No! Io ho detto questo:
ci sono 2.500 cacciatori, ora il problema è questo: se questo
aumento va per i ripopolamenti è chiaro che, se non lo fa il
Comitato a sue spese, lo dovrebbe o fare l'Amministrazione
regionale oppure lasciare le cose come stanno, però chi ci
rimetterebbe in questo caso sono i cacciatori stessi.
Questo io avevo detto in sostanza, cioè lo vedevo giustificato
perché non è che serva per altre spese, torna direttamente nelle
tasche dei cacciatori.
Questa era l'osservazione che avevo fatto.
(Voce di Germano)
...di tutti quelli che ci sono
evidentemente.
Macheda (P.C.I.)
- Otto giorni prima di finire la caccia
l'anno scorso, hanno lanciato 500... otto giorni prima di finire la
caccia.
Mi dica cosa è rimasto...
Maquignaz
(D.P.)
- Questo è un problema, come ha
detto il Consigliere Fosson, questo, va fatta una raccomandazione
direttamente al Comitato Caccia che in Consiglio regionale sono
emerse queste lacune da parte del Comitato. Quindi questa
raccomandazione noi la possiamo accettare, io l'accetto
personalmente.
Però non è che noi possiamo stabilire... perché ci sarà un
motivo se l'hanno fatto, o perché c'è stato un ritardo nella
consegna, o perché non c'erano gli accordi, non lo so.
Quindi noi non possiamo in questo momento dire perché è stato
fatto un lancio in quell'epoca però io dico questo: noi lo possiamo
raccomandare al Comitato Caccia tramite i nostri rappresentanti,
questo e tutti gli altri problemi che sono venuti fuori nella
discussione in Consiglio regionale.
Per quanto riguarda la Commissione, io direi, c'è la Commissione
dell'Agricoltura, quindi la Commissione dell'Agricoltura può
esaminare questo problema allargata ai rappresentanti dei
cacciatori. Noi evidentemente ci serviamo del Comitato Caccia, il
Comitato Caccia dovrebbe fare l'assemblea di tutti i cacciatori per
nominare questi rappresentanti perché noi non è che possiamo
discutere coi cacciatori, noi dobbiamo discutere con l'organismo
che abbiamo istituito noi.
Quindi noi dovremmo dire al Comitato che faccia una assemblea di
tutti i cacciatori, deleghi questi due rappresentanti da integrare
nella Commissione dell'Agricoltura, questo è un po'.
Per quanto riguarda il problema delle riserve, il Consigliere
Mappelli diceva: "bisognerebbe abolire le riserve private". Il
problema è questo: siccome sappiamo che le riserve private hanno
effettivamente questa possibilità di irradiamento e quindi torna ad
interesse dei cacciatori, io direi, se vogliano abolire delle
riserve, dobbiamo fare delle riserve regionali però dobbiamo sapere
che le riserve costano dai 15 ai 20 milioni. Ora, se ci sono quelle
tre, quattro riserve noi dobbiamo impegnare quei cinquanta,
sessanta milioni per far fronte a queste riserve regionali.
Mi chiedo se conviene farlo o se conviene lasciare stare le cose
come sono.
Io direi solo, tanto per concludere, che io sono favorevole
all'accettazione delle modificazioni sia al punto 1° sia al 2 del
deliberato, però evidentemente c'è anche la considerazione fatta
nella premessa, l'ultima considerazione che secondo me dovrebbe
essere abolita perché, se la vigente legislazione regionale in
materia di caccia risalente l'anno '53 è superata, anacronistica
eccetera dovremmo naturalmente togliere quest'ultima
considerazione. Il questo caso il 1° comma dovrebbe dirci di
invitare il Comitato regionale per la Caccia, meglio ancora.
Montesano (P.S.D.I.)
- Allora cade anche il 1° e 2° punto
della premessa.
Germano (P.C.I.)
- Non si sente...
(voci)
Maquignaz
(D.P.)
- Sì, ma la premessa in questo
caso, se noi togliamo il primo punto del deliberato, non ha più
senso quella premessa.
Montesano (P.S.D.I.)
- Abolisce tutto.
Maquignaz
(D.P.)
- Visto il provvedimento adottato
a maggioranza, non si potrebbe modificare la mozione, l'ordine del
giorno con il deliberato? Allora quel sarebbe il testo?
Germano (P.C.I.)
- Il Consiglio regionale demanda alla
Commissione regionale permanente per l'Agricoltura, allargata ai
rappresentanti dei cacciatori, il compito di modificare ed adattare
la legge per la tutela dell'esercizio della caccia in Valle d'Aosta
alle situazioni attuali, alle situazioni emerse dal dibattito
consiliare.
Montesano (P.S.D.I.)
- Allora chi approva la mozione così
modificata alzi la mano. Contrari? Astenuti? Il Consiglio
approva.
Si passa al punto 28 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK