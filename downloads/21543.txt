Consiglio Regionale della Valle d'Aosta - Oggetto del Consiglio n. 1311 del 11 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1311 del 11 maggio 2005 - Resoconto
OGGETTO N. 1311/XII - Disegno di legge: "Disposizioni per il
finanziamento regionale del servizio di soccorso sulle piste di sci
di fondo".
Articolo 1
(Oggetto)
1. In considerazione del rilevante interesse pubblico che
riveste il servizio di soccorso sulle piste di sci di fondo, la
Regione assume a proprio carico le spese necessarie per assicurarne
l'effettuazione.
Articolo 2
(Organizzazione e gestione del servizio)
1. La responsabilità organizzativa e gestionale del servizio
di soccorso sulle piste di sci di fondo è affidata ai soggetti cui
compete la gestione delle piste interessate.
2. I gestori delle piste di sci di fondo sono tenuti a
comunicare alla struttura regionale competente in materia di piste
di sci le date di apertura e di chiusura al pubblico delle piste da
essi gestite.
Articolo 3
(Oneri a carico della Regione)
1. La Giunta regionale approva annualmente, entro i limiti
degli stanziamenti di bilancio, l'ammontare massimo della spesa
destinata al finanziamento del servizio di soccorso sulle piste di
sci di fondo, nonché la sua ripartizione fra i gestori delle piste
interessati, in relazione alla lunghezza delle piste regolarmente
classificate ai sensi dell'articolo 3 della legge regionale 17
marzo 1992, n. 9 (Norme in materia di esercizio ad uso pubblico di
piste di sci).
2. Per l'attuazione di quanto disposto al comma 1, i gestori
delle piste di sci di fondo sono tenuti a presentare alla struttura
regionale competente in materia di piste di sci, entro il 30
settembre di ogni anno, apposita domanda corredata di un elenco
delle piste di cui il gestore preveda, in presenza di sufficienti
condizioni di innevamento e fatte salve le esigenze di sicurezza,
il funzionamento per almeno trenta giorni durante la successiva
stagione invernale.
Articolo 4
(Modalità di liquidazione)
1. Alla liquidazione della spesa di cui all'articolo 3, comma
1, provvede, con proprio provvedimento, il dirigente della
struttura regionale competente in materia di piste di sci, con le
seguenti modalità:
a) il 70 per cento della spesa relativa alla stagione
invernale, di norma entro il 30 novembre;
b) il saldo della spesa relativa alla stagione invernale, di
norma entro il 30 giugno dell'anno successivo.
2. La liquidazione è subordinata alla verifica dell'effettivo
e regolare svolgimento del servizio di soccorso.
Articolo 5
(Riduzioni)
1. Qualora sia accertato un periodo di funzionamento
invernale delle piste inferiore a trenta giorni, la liquidazione
della spesa è disposta in misura proporzionalmente ridotta, fatto
comunque salvo il recupero delle eventuali somme eccedenti già
liquidate ai sensi dell'articolo 4, comma 1, lettera a).
Articolo 6
(Rinvio)
1. La Giunta regionale disciplina con propria deliberazione
ogni ulteriore adempimento o aspetto relativo alle procedure
concernenti la concessione e la liquidazione dei finanziamenti di
cui alla presente legge.
2. La deliberazione di cui al comma 1 è pubblicata nel
Bollettino ufficiale della Regione.
Articolo 7
(Disposizione transitoria)
1. In sede di prima applicazione, il termine di cui
all'articolo 3, comma 2, è fissato al trentesimo giorno successivo
alla data di entrata in vigore della presente legge e la spesa può
essere riferita alla stagione in corso.
Articolo 8
(Disposizioni finanziarie)
1. L'onere derivante dall'applicazione della presente legge è
valutato in euro 400.000 per l'anno 2005 (stagioni invernali
2004/2005 e 2005/2006) e in euro 200.000 per gli anni
seguenti.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2005 e di quello pluriennale per il triennio 2005/2007
nell'obiettivo programmatico 2.2.1.11. (Protezione civile) e si
provvede mediante la riduzione di pari importo dello stanziamento
iscritto al capitolo 69000 (Fondo globale per il finanziamento di
spese correnti) dell'obiettivo programmatico 3.1 (Fondi globali), a
valere sugli accantonamenti previsti all'allegato 1 punto B.2.1.
(Effettuazione del servizio di soccorso sulle piste di sci di
fondo) ai medesimi bilanci.
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 9
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - La parole au rapporteur, Conseiller Cesal.
Cesal (UV) - L'offerta turistica invernale della Valle d'Aosta,
di per sé molto ricca e variegata, comprende anche le numerose
piste di sci di fondo dislocate nelle varie zone della regione.
Cogne e Brusson si contendono la palma di regine di questo sport
che attrae, malgrado tutto, un gran numero di appassionati, ma
altre stazioni cosiddette "minori", negli ultimi anni, hanno
compiuto progressi significativi. I miglioramenti hanno investito
sia l'adeguamento delle piste vere e proprie, sia l'aspetto
relativo alle strutture dell'accoglienza che contribuiscono a
garantire agli appassionati di questo sport impianti impeccabili ed
accoglienza confortevole. Fanno parte di questo elenco di località
cosiddette "minori" Saint-Barthélemy, Flassin, Pont di
Valsavarenche, Rhêmes-Notre-Dame, Les Combes, Introd, Arpy e tante
altre. Località che hanno saputo trasformare peculiarità del
territorio in offerta turistica poco impattante.
Certo le norme sulla sicurezza delle piste da sci, il loro
adeguamento strutturale alle prescrizioni di legge hanno richiesto
risorse importanti, così come importante appare il mantenimento in
essere di un efficiente servizio di soccorso. Di qui la necessità
per la nostra Regione di indirizzare risorse verso il mantenimento
ed il perfezionamento di questo servizio così importante, a
compensazione di fondi indirizzati verso questo particolare settore
e soppressi con l'entrata in vigore del regime della finanza
locale.
Il presupposto logico su cui si basa la legge, parte dalla
considerazione che il servizio di soccorso è una funzione di
rilevante interesse pubblico, i cui costi debbono quindi essere
sostenuti dall'ente pubblico. L'organizzazione e lo svolgimento del
servizio non può però essere svolto in maniera avulsa dal contesto,
ma in stretta correlazione con la gestione dei singoli comprensori
che utilizzano già strumenti e figure professionali adeguati ed in
linea con la normativa vigente. L'Amministrazione regionale nel
riconoscere alle attività di soccorso sulle piste da sci la
funzione di interesse pubblico, demanda agli enti gestori delle
stesse tutti gli aspetti organizzativi assumendo a proprio carico
le spese per l'effettuazione del servizio stesso. Il tutto secondo
parametri che considerano la durata di apertura,- che non deve
essere inferiore ai 30 gg. annui - la lunghezza delle piste stesse
che debbono essere regolarmente classificate sulla base
dell'articolo 3 della legge regionale 17 marzo 1992, n. 9). La
legge determina inoltre le modalità per l'erogazione delle
provvidenze economiche agli enti gestori interessati e verifica
l'assolvimento delle prescrizioni e delle norme di legge in
materia.
Vorrei segnalare che è stato presentato da parte dell'Assessore
un emendamento di natura tecnica per la soluzione del problema
delle domande, per la stagione invernale in corso.
Président - Je déclare ouvert le débat.
La parole au Conseiller Lattanzi.
Lattanzi (CdL) - Finalmente potrò votare qualcosa a favore di
questa Giunta, qualcosa di concreto, qualcosa che va nella
direzione di dare un senso alle tante parole che, sul turismo, si
sono fatte in questi ultimi anni! Finalmente arriva questa
benedetta legge che riconosce la necessità di avere un servizio di
qualità da offrire ai turisti e ai praticanti valdostani di fondo
nelle piste da sci fra le più belle d'Europa.
Sono soddisfatto di questo atto concreto; non mi dilungherò
perché credo che l'unico appunto che si potrebbe fare in questo
senso sarebbe l'intenzione di vedere, un giorno, un testo unico dei
provvedimenti che riguardano la gestione delle piste da sci, quelle
con il trasporto a fune e quelle che, come in questo caso, non lo
prevedono.
Ha ragione il Presidente della commissione a ribadire nella
relazione l'importanza strategica di questo disegno di legge;
aggiungo che sarebbe importante, visto il ruolo che svolge la
pratica dello sci, sia quello da discesa che quello da fondo, di
vedere, un giorno, un testo unico della normativa che riguarda le
piste da sci della nostra regione. Sarebbe un passo avanti nella
nostra normativa regionale, sarebbe la prima volta che una regione
istituisce un testo unico di tutti i provvedimenti legislativi che
riguardano lo sci da discesa e da fondo.
Président - La parole au Conseiller Curtaz.
Curtaz (Arc-VA) - Negli ultimi mesi, forse negli ultimi due
anni, io e l'Assessore Caveri abbiamo avuto occasione di discutere,
qui, del contenuto non della legge, ma della problematica a cui la
legge dà una risposta. Non so se questa sia la risposta più
adeguata, forse è la più semplice quella di dare i soldi, sono però
convinto che questa legge - quindi la valuto positivamente - dia
una risposta essenziale per alcune località. Qui devo correggere il
collega Cesal, la legge viene incontro non tanto a quelle località
che lui ha citato, perché si tratta di medie località che già
forniscono un adeguato servizio agli appassionati del fondo, ma si
riferisce a quelle località che negli ultimi tempi non hanno
neppure più aperto l'anello dei 3 e dei 5 km di fondo, perché non
potevano permettersi di sostenere le spese per l'apertura della
pista. Direi che è questa la risposta data dalla legge e sono
queste le località a cui si riferisce la legge, più che a quelle
elencate dal relatore.
Noi apprendiamo con soddisfazione che viene data una risposta
che era ormai richiesta, necessaria, rispetto a queste piccolissime
realtà. Abbiamo un'unica perplessità che rappresentiamo: quella
della disposizione transitoria - abbiamo visto che è stata
emendata, ma per una questione tecnica -, la quale prevede una
forma di retroattività della legge. È un principio che a noi non
piace, capiamo che ci sono anche delle ragioni pratiche che sono
quelle di saldare le spese della stagione appena esauritasi, ma
sarebbe stato più corretto che questa legge fosse pervenuta in aula
in tempi adeguati e si fosse evitato di introdurre questa
disposizione che, pur non essendo illegittima, è un tipo di
soluzione che non ci trova, in linea di principio, concordi.
Président - La parole au Conseiller Comé.
Comé (SA) - Per dichiarare il voto favorevole del nostro gruppo,
in quanto riteniamo che con questo disegno di legge si va
ulteriormente a qualificare i servizi già esistenti, grazie ai
continui miglioramenti che sono stati fatti negli ultimi anni su
tutte le piste di fondo della nostra regione. Certamente questa era
una lacuna, mancava questo servizio per tutti i praticanti dello
sci da fondo; qui si va a completare un'offerta turistica
importante per la nostra regione.
Da parte nostra, quindi, non possiamo che esprimere
soddisfazione per questo disegno di legge.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - L'emendamento è già stato annunciato dal collega
Cesal, che è un relatore fondista per il numero di relazioni e
anche un fondista relatore perché la sua foto risulta sul dépliant
olimpico per illustrare le piste di Arpy.
Vorrei tranquillizzare il collega Curtaz; già nella finanziaria
avevamo appostato con la spiegazione che sarebbe servita per questa
legge dei fondi nei fondi globali che erano superiori agli anni
successivi, perché si riteneva si dovesse dare una retroattività
alla legge, perché questo era un impegno assunto.
Credo che l'approvazione della legge sia un fatto positivo,
perché secondo alcune notizie fornite da Marco Albarello ci
potrebbe essere l'ipotesi di un ritorno della "Coppa del mondo" di
sci di fondo in Valle d'Aosta; opportunamente il collega Lattanzi
fa gli scongiuri, ma queste sono le notizie che Marco ci ha fornito
nelle ultime ore... speriamo che la cosa sia vera!
Président - Je soumets au vote l'article 1er:
Conseillers présents et votants: 25
Pour: 25
Le Conseil approuve à l'unanimité.
Président - Je soumets au vote l'article 2:
Conseillers présents et votants: 25
Pour: 25
Le Conseil approuve à l'unanimité.
Président - Je soumets au vote l'article 3:
Conseillers présents et votants: 25
Pour: 25
Le Conseil approuve à l'unanimité.
Président - Je soumets au vote l'article 4:
Conseillers présents et votants: 25
Pour: 25
Le Conseil approuve à l'unanimité.
Président - Je soumets au vote l'article 5:
Conseillers présents et votants: 25
Pour: 25
Le Conseil approuve à l'unanimité.
Président - Je soumets au vote l'article 6:
Conseillers présents et votants: 25
Pour: 25
Le Conseil approuve à l'unanimité.
Président - A l'article 7 il y a l'amendement de l'Assesseur
Caveri, dont je donne lecture:
Emendamento
L'articolo 7 è sostituito dal seguente:
"Articolo 7
(Disposizione transitoria)
1. Relativamente alla stagione invernale 2004/2005, la
domanda di cui all'articolo 3, comma 2, deve essere presentata
entro trenta giorni dalla data di entrata in vigore della presente
legge.
2. Il dirigente della struttura regionale competente in
materia di piste di sci, previa verifica dell'effettivo e regolare
svolgimento del servizio di soccorso, provvede alla liquidazione, a
saldo in un'unica soluzione, della spesa relativa alle domande
presentate ai sensi del comma 1.".
Je le soumets au vote:
Conseillers présents: 26
Votants: 24
Pour: 24
Abstentions: 2 (Curtaz, Riccarand)
Le Conseil approuve.
Président - Je soumets au vote l'article 7:
Conseillers présents: 25
Votants: 23
Pour: 23
Abstentions: 2 (Curtaz, Riccarand)
Le Conseil approuve.
Président - Je soumets au vote l'article 8:
Conseillers présents et votants: 26
Pour: 26
Le Conseil approuve à l'unanimité.
Président - Je soumets au vote l'article 9:
Conseillers présents et votants: 26
Pour: 26
Le Conseil approuve à l'unanimité.
Président - Je soumets au vote la loi dans son ensemble:
Conseillers présents et votants: 26
Pour: 26
Le Conseil approuve à l'unanimité.
Président - Nous terminons nos travaux sur ce point. Le Conseil
est convoqué pour demain matin à 9 heures.
La séance est levée.
---
La séance se termine à 20 heures 10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK