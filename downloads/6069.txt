Consiglio Regionale della Valle d'Aosta - Oggetto del Consiglio n. 512 del 26 aprile 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 512 del 26 aprile 1984 - Resoconto
OGGETTO N. 512/VIII - INIZIATIVE DELLA GIUNTA REGIONALE VOLTE
A CONTRASTARE UN POSSIBILE RIDIMENSIONAMENTO DELLE ENTRATE
DERIVANTI DAL RIPARTO FISCALE. (Interpellanza).
PRESIDENTE
: Do lettura dell'interpellanza presentata dai
Consiglieri Pascale e Torrione:
INTERPELLANZA
Fra un mese o due entrerà in funzione l'Autoporto doganale di
Susa, alle porte del Fréjus, che si porrà in diretta concorrenza
con l'Autoporto doganale di Pollein. Come già avvenuto per il
traffico internazionale di transito che, con l'apertura del Traforo
del Fréjus, si è ridotto del 20% al Traforo del Monte Bianco, gli
esperti ipotizzano una simile riduzione anche per gli sdoganamenti
che vengono effettuati presso l'Autoporto di Pollein.
Poichè le entrate doganali dell'Autoporto di Pollein
costituiscono, a seguito del nuovo riparto fiscale, la fonte più
rilevante del bilancio regionale (circa 225 miliardi nel 1983),
tale riduzione equivarrebbe ad un perdita per il bilancio
regionale, già nel corso dell'anno 1984, di 45 miliardi, superiore
all'intera entrata del Casinò di Saint-Vincent.
La correlazione tuttavia non è del tutto automatica, in quanto
le strutture autoportuali, se potenziate, potrebbero, con una
oculata acquisizione di nuova clientela, sostituire in tutto o in
parte quel traffico che per svariati motivi dovesse preferire la
linea del Fréjus e quindi dell'Autoporto di Susa.
All'inizio di quest'anno il Governo ha presentato al Parlamento,
sotto forma di disegno di legge, lo stralcio dell'articolo 14 della
legge finanziaria che prevede la riduzione di 2 decimi del riparto
fiscale, pari a 70 miliardi, già a partire dal 1984. Nel momento in
cui si stanno chiedendo al Paese grossi sacrifici per poter
impostare il rilancio dello sviluppo economico, è possibile, anche
alla luce dell'immagine poco limpida che la Valle d'Aosta ha
offerto negli ultimi tempi della sua capacità di autogoverno, che
questo disegno di legge inizi in un prossimo futuro il suo iter
parlamentare. In ogni caso esso continua a pendere come una spada
di Damocle sullo stesso bilancio regionale 1984.
L'art. 6 della legge 26 novembre 1981 n. 690 prevede le modalità
per il riparto delle imposte relative agli emolumenti corrisposti a
soggetti che prestano la loro attività presso stabilimenti o uffici
ubicati nell'ambito del territorio regionale, nonchè quello
relativo agli interessi e premi corrisposti a depositanti e
correntisti da uffici postali ed istituti di credito.
L'art. 12 della stessa legge prevede la collaborazione della
Regione con gli uffici finanziari dello Stato per un più rigoroso
accertamento dei redditi dei contribuenti.
Per entrambi i casi si è più volte lamentato in Consiglio
regionale la totale carenza di un controllo regionale su
accertamenti che potrebbero far affluire nuove entrate al bilancio
regionale, e l'Assessore ha già da tempo promesso iniziative in
tale direzione.
Alla luce di tali problemi che, nell'ipotesi più pessimistica,
potrebbero drasticamente ridimensionare il bilancio regionale già
nel corso del corrente anno;
i sottoscritti Consiglieri regionali Liborio Pascale e Gianni
Torrione del Gruppo socialista;
INTERPELLANO
l'Assessore regionale alle Finanze per conoscere:
a) se è a conoscenza della prossima apertura dell'Autoporto
doganale di Susa, delle conseguenze che questa apertura avrà
sull'Autoporto doganale di Pollein e quindi sulle entrate regionali
che da esso provengono; se e quali iniziative intende assumere per
fronteggiare tale evento;
b)se e quali iniziative in via ufficiale il Governo
regionale e per esso l'Assessore competente ha posto
in
essere in merito al disegno di legge presentato in Parlamento sul
riparto fiscale, al di là delle iniziative che ciascuna forza
politica autonomamente ha assunto o
può assumere,
trattandosi di un problema che coinvolge la responsabilità
dell'intero arco politico regionale; se e quali assicurazioni può
eventualmente dare in tal senso;
c) se e quali iniziative ha assunto per una corretta ed
incisiva applicazione degli artt. 6 e 12 della legge 26 novembre
1981, n. 690 anche al fine di compensare eventuali perdite che
dovessero manifestarsi in altre voci del bilancio
regionale.
PRESIDENTE
: Ha chiesto la parola il Consigliere Pascale;
ne ha facoltà.
PASCALE (P.S.I.):
Se possiamo considerare la birra come
un companatico direi che adesso ci occupiamo del pane e cioè della
parte sostanziale che riguarda la politica delle entrate. Con
questa interpellanza noi abbiamo infatti voluto porre
all'attenzione della Giunta e di tutto il Consiglio regionale
alcuni problemi relativi alla politica delle entrate che ci
preoccupano per i riflessi che possono avere sul bilancio
regionale.
Il primo riguarda la prossima apertura dell'autoporto di Susa,
il cui decreto è già pronto e manca solo la firma del Ministro
delle Finanze. Come è già avvenuto con l'apertura del traforo del
Fréjus nei confronti del Traforo del Monte Bianco (apertura che
però non aveva portato molte conseguenze sulla nostra regione
perchè si trattava solo di un flusso di transito), così è
ipotizzabile che ci sarà una diretta concorrenza, questa volta più
pericolosa, tra l'autoporto di Susa e l'autoporto di Pollein.
Una concorrenza che vede in partenza favorito l'autoporto di
Susa in quanto la SITAF, che è la società del Fréjus, ha una
partecipazione pari a più del 40% nell'autoporto di Susa, per cui è
in grado di abbinare tariffe che agevolino chi transita dando
servizi molto più concorrenziali rispetto a quelli di Pollein. Gli
esperti ipotizzano che con questa apertura ci sarà una riduzione
minima, per quanto riguarda gli sdoganamenti presso l'autoporto di
Pollein, del 20%. Prendendo come dato di riferimento l'entrata del
1983, che è stata di 225 miliardi, questo significa 45 miliardi in
meno per il bilancio regionale, che usufruisce dei nove decimi di
queste entrate doganali, senza parlare poi dell'indotto e
dell'occupazione che è abbastanza rilevante nell'ambito di queste
strutture.
Come si può affrontare questo problema? Ci sono dei rimedi
oppure dobbiamo essere fatalisti ed aspettare quello che viene? Io
ho già avuto occasione di dire altre volte che non esiste una
correlazione automatica. Di tutto il flusso commerciale che
transita attraverso la nostra Regione, soltanto il 20-25%
usufruisce delle strutture autoportuali e dà questo gettito che si
ripercuote poi sul bilancio regionale. Questo vuol dire che,
potenziando queste strutture e con una politica di acquisizione di
nuova clientela, noi potremmo anche sopperire alla perdita
inevitabile derivante dall'apertura dell'autoporto di Susa. A
questo proposito, cito solo un esempio: l'unico intervento
effettuato dalla Regione l'anno scorso, peraltro anche criticato, è
stata una fidejussione che concessa alla società autoportuale, ha
permesso nell'anno 1983 di far fronte alla crisi economica e di
aumentare le entrate doganali (e quindi quelle regionali) di ben 36
miliardi.
E' possibile quindi affrontare questo problema, che va
affrontato in modo prioritario da chi gestisce l'autoporto e quindi
dai privati; ma la Regione, che ha un interesse diretto, ha la
possibilità, e, secondo me, il dovere, di aiutare e sostenere le
iniziative che i privati volessero assumere, ed è quanto chiediamo
nel primo punto, cioè se la Giunta ha intenzione di assumere
iniziative e quali possono essere.
Il secondo punto riguarda lo stralcio dell'art. 14 della legge
finanziaria, sul taglio dei due decimi alla Valle d'Aosta. Questo
disegno di legge fu presentato in Parlamento all'inizio dell'anno e
oggi giace in un cassetto, ma nessuno ci assicura che continuerà a
restarci, per cui pende come una spada di Damocle sul bilancio
regionale, perchè la sua approvazione comporterebbe un'ulteriore
riduzione di 70 miliardi. E' chiaro che, su questo punto, tutte le
forze politiche devono assumersi le loro responsabilità e i loro
impegni perchè coinvolge tutti, ma è anche evidente che le
iniziative più importanti le deve assumere il Governo regionale, in
via ufficiale, presso il Governo nazionale. In conclusione,
chiediamo quali sono state fino ad oggi le iniziative e quali
assicurazioni la Giunta può dare in merito.
Il terzo problema, del quale abbiamo discusso più volte in
Consiglio regionale in seguito anche ed altre interpellanze,
riguarda l'applicazione della legge sul riparto fiscale per quanto
attiene alla collaborazione della Regione con gli uffici finanziari
dello Stato per un rigoroso accertamento dei redditi dei
contribuenti. Si presume infatti che molti redditi sfuggano a
questo riparto fiscale e in questo senso c'erano già state altre
volte delle promesse, da parte dell'Assessorato, di iniziative che
si dovevano assumere. Noi vogliamo sapere se e quali sono state
assunte per l'applicazione della legge.
PRESIDENTE
: Ha chiesto la parola l'Assessore alle Finanze
Martin; ne ha facoltà.
MARTIN (Féd. D.P. - U.V.P.):
Dell'apertura dell'autoporto
di Susa si parla da almeno un anno ed è probabile che quanto prima
questo autoporto, che mi risulta sia in grado di operare, possa
essere aperto.
Al momento, l'unico impedimento alla sua apertura è la mancanza
della dogana, ossia la mancanza della firma sul decreto del.
Ministro Visentini per autorizzare la creazione della dogana in
quell'autoporto. Io ho l'impressione che forse questa apertura non
sarà così immediata come ipotizza il Consigliere Pascale; prima o
poi, comunque, dovrà avvenire, anche se più avanti nel tempo,
perchè in Piemonte esistono altri problemi che sono legati, per
esempio, all'Autoporto di San Didero, che si trova appena sotto
Susa, perfettamente funzionante ma privo di dogana. Direi però che
i problemi sono legati soprattutto ad Orbassano, dove è previsto un
grande centro doganale, dotato addirittura di ferrovia che dovrebbe
portare il traffico doganale, che attualmente si svolge in Corso
Sebastopoli, fuori da Torino. Vi sono molti progetti e, da quanto
ci risulta, cospicui finanziamenti, ma non si può ancora dire
quando il tutto verrà realizzato e probabilmente l'apertura non
sarà così immediata come ipotizzava il Consigliere Pascale, ma
certamente avverrà, ed è probabile che l'Autoporto di Pollein ne
risentirà.
Concordo con quanto diceva il Consigliere Pascale e cioè che non
esiste una correlazione netta tra minori transiti e minori
sdoganamenti e quindi minori entrate per quanto riguarda la nostra
Regione. Teniamo presente che la situazione ai due Trafori, quello
del Monte Bianco e quello del Frejus, si sta stabilizzando, in
quanto entrambi i Trafori sono in ascesa per quanto riguarda il
traffico. Infatti dal 1° gennaio al 31 marzo di quest'anno il
Traforo del Monte Bianco ha avuto un aumento, per quanto riguarda
il traffico commerciale degli autotreni dalla Francia verso
l'Italia (che ci interessa per gli sdoganamenti) dell'1,10%,
mentre, per il solo mese di marzo, c'è un dato più interessante e
cioè un aumento del 10,53% rispetto a mese di marzo del 1983.
Teniamo anche presente che, quando si parla di entrate,
quest'ultime non sono correlate al solo passagio, in quanto, in
questi ultimi anni, abbiamo assistito, anche per la conseguenza
dell'apertura del Fréjus, a una diminuzione di passaggi. Nonostante
questo le entrate sono aumentate, e il gettito dell'I.V.A. è ancora
aumentato in quanto c'è stata una diversa distribuzione del
traffico. Sono diminuiti in assoluto i passaggi ma sono aumentati
gli sdoganamenti delle merci più colpite dall'I.V.A., ossia quelle
che riguardano le carni e gli animali vivi. Dall'apertura
dell'Autoporto sino ad oggi, possiamo vedere come questo traffico
sia progressivamente cambiato: si passa dai primi dati del 1975 con
28.033 sdoganamenti per quanto riguarda le importazioni (escluso il
traffico di carni) per arrivare nel 1980 alla punta massima con
51.462 e quindi ridiscendere nel 1983 con 45.758.
Contemporaneamente a questa diminuzione di traffico abbiamo un
grosso aumento per quanto riguarda il traffico di carni e animali
vivi, che è cominciato nel 1974 con 6.497 passaggi, per andare a
14.540 nel 1980 (l'anno di maggior transito) ed ha continuato ad
aumentare fino ad arrivare nel 1983 a 16.364 passaggi. Il tutto ha
contribuito a far sì che l'I.V.A. aumentasse in proporzione, tanto
è vero che gli ultimi dati di cui sono in possesso, per quanto
riguarda il primo bimestre dell'84, vedono una situazione della
I.V.A. che è praticamente simile a quella dell'83. C'è stato un
aumento, ma questo è valutato intorno al tasso di inflazione.
Teniamo anche presente l'altra considerazione, che ha già fatto
il Consigliere Pascale, e cioè che soltanto il 25% del traffico in
transito si ferma presso l'autoporto di Pollein (questo dato
risulta anche a noi): forse è proprio qui che bisognerebbe cercare
di agire. Certamente la costruzione dell'autostrada potrà portare
nuovi clienti, un maggior numero di passaggi e quindi maggiori
sdoganamenti, però, per contrastare la perdita che si presume di
avere quando aprirà l'autoporto di Susa, si dovrebbe cercare anche
di adeguare le strutture autoportuali e di ridurre al minimo i
tempi di sdoganamento, perchè queste sono le cose che forse
interessano maggiormente gli importatori. Noi siamo a conoscenza di
un progetto che l'autoporto sta portando avanti per cercare di
costruire dei nuovi uffici di dogana per le operazioni di
importazione, per facilitarle e per sveltirle.
Un'altra iniziativa, che stiamo valutando, potrebbe essere
quella di effettuare certi esami di laboratorio ad Aosta anzichè a
Torino, per guadagnare del tempo e favorire gli esportatori. Sono
prospettive che stiamo studiando e che dovrebbero permetterci di
ridurre al minimo le conseguenze dell'apertura dell'autoporto di
Susa. Per quanto riguarda la seconda domanda, e cioè le iniziative
che il Governo regionale ha messo in atto per cercare di contestare
la riduzione del riparto fiscale, devo dire che il governo
regionale ha avuto dei contatti a livello nazionale, con il
Ministro del Tesoro, ed i parlamentari valdostani sono a conoscenza
della questione.
Attualmente il disegno di legge è fermo in Senato e non è
certamente nostra intenzione cercare di sveltire l'iter
parlamentare. Però, al di là delle assicurazioni positive che
abbiamo avuto dal Ministro del Tesoro, non ci sentiamo di dire
altro perchè viviamo in un paese in cui la stabilità politica non è
molto frequente: quello che oggi è certo domani potrebbe essere già
dubbio, quindi non possiamo fare molto di più.
Il terzo punto riguarda la corretta applicazione degli artt. 6 e
12 della legge n. 690. L'Assessorato alle Finanze ha presentato,
come gli altri Assessorati, il progetto di ristrutturazione dei
servizi in cui è inserito un ufficio che avrà il compito di
interessarsi delle entrate riconducibili agli artt. 6 - 8 e 12 e
quindi dei contatti con gli uffici amministrativi dello Stato, per
una corretta applicazione del riparto fiscale e per cercare di
recuperare il più possibile quelle entrate che probabilmente oggi,
in una certa misura, ancora ci sfuggono.
PRESIDENTE
: Ha chiesto la parola il Consigliere Pascale;
ne ha facoltà.
PASCALE (P.S.I.):
Vedo che l'Assessore Martin è molto
ottimista e forse per questo è attendista: dice appunto che non si
sa quanto quell'autoporto aprirà e magari, alla fine, si
cercheranno dei rimedi quando i buoi saranno già scappati dalla
stalla!
L'Assessore ha citato l'aumento delle entrate nel 1983, che io
stesso avevo ricordato ma che, secondo me, discende da un
intervento della Giunta regionale: la fidejussione concessa dalla
Giunta ha consentito infatti non solo di salvare tutto il traffico
di una ditta che era fallita, ma anche di aumentare l'importo del
gettito.
E' proprio qui che ci saranno le preoccupazioni maggiori nel
momento in cui aprirà l'autoporto di Susa. Il traffico di animali
vivi oggi ha solo lo sbocco dell'autoporto di Pollein; nel momento
in cui dovesse aprirsi l'altra possibilità, il danno potrebbe
essere molto rilevante, anche perchè la direttrice di marcia del
Fréjus è molto più corta di quella del traforo del Monte Bianco e
probabilmente l'Autoporto avrà delle agevolazioni che noi non siamo
in grado di dare, sia in termini commerciali che in termini
economici.
Le risposte date dall'Assessore mi sembrano piuttosto evasive e
non possono soddisfarmi.
L'augurio che io vorrei fare all'Assessore Martin è quello di
tener fede al motto del movimento nel quale sta per entrare che
dice: "Empoigner le problème et le resoudre". Mi auguro che voglia
risolvere anche questi problemi!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK