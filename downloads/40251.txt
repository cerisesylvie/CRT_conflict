Consiglio Regionale della Valle d'Aosta - Oggetto del Consiglio n. 3104 del 19 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3104 del 19 dicembre 2017 - Resoconto
OGGETTO N. 3104/XIV - Disegno di legge: "Disposizioni per la
formazione del bilancio annuale e pluriennale della Regione
autonoma Valle d'Aosta/Vallée d'Aoste (Legge di stabilità regionale
per il triennio 2018/2020). Modificazioni di leggi
regionali".
Rosset (Presidente) -
Possiamo riprendere i lavori con il
punto n. 8.02. Vi sono gli emendamenti della minoranza e due della
II Commissione. Articolo 1. Non ci sono richieste di intervento,
metto in votazione. La votazione è aperta. La votazione è
chiusa.
Presenti: 33
Votanti: 33
Favorevoli: 20
Contrari: 13
Il Consiglio approva.
Vi sono gli emendamenti n. 1 e n. 2 della minoranza che
introducono rispettivamente l'articolo 1bis e l'articolo 1ter. Per
l'illustrazione, ha chiesto la parola il Consigliere Marquis, ne ha
facoltà. Comunico che c'è il parere contrario di compatibilità
finanziaria da parte degli uffici, quindi questi emendamenti non
verranno messi in votazione.
Marquis (AC-SA-PNV) -
Questi due emendamenti si
prefiggevano di intervenire sulla materia delle agevolazioni in
relazione ai veicoli circolanti in Valle d'Aosta. In particolare,
un emendamento si dava come obiettivo di agevolare il bollo auto,
azzerandolo per tutti i veicoli ad alimentazione ibrida, a doppia
alimentazione elettrica/termica, oppure a gas naturale o a idrogeno
per cinque annualità. Questo anche con l'obiettivo di cercare di
andare verso la sostenibilità e un minore inquinamento
dell'ambiente.
Per quanto concerne l'emendamento n. 2, c'è una riduzione del
bollo auto a favore di tutti i valdostani per tutti gli automezzi
circolanti del 10 percento. Questa iniziativa faceva riferimento al
pacchetto di iniziative a favore della defiscalizzazione per le
famiglie e per le imprese, perché riteniamo che la mobilità in
Valle d'Aosta sia un problema e ne abbiamo parlato diverse volte in
Consiglio regionale sia per quello che concerne il costo della
mobilità attraverso l'utilizzo dell'autostrada, ma anche per
muoversi dalle vallate laterali. Ritenevamo che, con la norma di
attuazione approvata, questa potesse essere una possibilità
intelligente per andare incontro a queste situazioni. Vogliamo
anche evidenziare che delle Province più avanzate di noi, come
quella di Bolzano, fanno uno sconto generalizzato del 20 percento e
già da tempo hanno un approccio che va in questa direzione.
Prendiamo atto del parere negativo da parte degli uffici, però
sottolineiamo che rappresenta anche questa un'occasione persa per
la Valle d'Aosta.
Presidente -
Ha chiesto la parola il Presidente delle
Regione, ne ha facoltà.
Viérin (UVP) -
La questione della fiscalità - come
abbiamo avuto modo di ribadire negli ultimi Consigli in questa
legislatura - è un argomento oggetto di attenzione. Crediamo anche
che gli spunti presentati abbiano degli elementi di validità e,
com'è stato annunciato in II Commissione, avevamo preso l'impegno
di lavorarci, noi avevamo preparato anche un ordine del giorno. A
questo punto, visto che gli emendamenti hanno tutti, tranne il n.
6, un parere negativo per essere stati modulati nel triennio come
manovrabilità, ma con copertura solo sul 2018, prendiamo l'impegno,
anche alla luce della futura discussione di ciò che avverrà sia nei
rapporti finanziari che nell'apertura di tavoli che possano
affrontare nel suo insieme la questione della manovrabilità - che
da sabato è opportunità, perché c'è stata la famosa pubblicazione
-, all'inizio del prossimo anno ad aprire una discussione seria su
questo argomento, compatibilmente con tutta una serie di
ragionamenti e di rapporti finanziari che dovremo vedere. È quindi
una dichiarazione di voto su tutti gli emendamenti che vanno dal n.
1 al n. 8, escluso il n. 6 (anche se non vanno al voto), per dire
che c'è una disponibilità a riprendere la discussione - essendo
questi non ammissibili ai fini della votazione - all'inizio del
prossimo anno per intervenire su questo argomento.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Una considerazione di natura più
politica che tecnica anche a seguito dell'intervento del
Presidente. Mi stupisce un po' l'atteggiamento tecnico sul
pacchetto degli sgravi fiscali dei primi 12 emendamenti, anche
perché all'interno della nostra legge di stabilità (la n. 123) ci
sono diverse leggi finanziate solo per il 2018. Mi spiego meglio.
Sappiamo tutti che si ragiona sul triennale, ma il punto di caduta
principale è sull'anno corrente (2018), quindi ci stupisce un po'
l'atteggiamento dei tecnici, avremo modo fra qualche articolo di
affrontare delle leggi di settore mirate solo sul 2018 - guardo il
collega Nogara - e non c'è proiezione, o non c'è sufficiente
proiezione sul 2019/2020, quindi devo dire la verità che ci manca
un pezzo. C'era la copertura per il 2018, non c'era per il
2019/2020, ma come tantissime altre leggi di settore. Ci fa un po'
specie questo voto negativo dal punto di vista tecnico, che ci
dice: "per il 2018 c'erano le risorse - in questo caso minori
entrate e, quando ci sono minori entrate, dall'altra parte ci
devono essere delle disponibilità -, le abbiamo reperite sul 2018,
non sul triennale 2019/2020". Avremo modo anche sull'articolo 6 di
affrontare questo tema, ma stride un po' sia sulla proposta che
abbiamo fatto, sia comunque da un punto di vista più generale,
perché sappiamo tutti che stiamo discutendo soprattutto l'annualità
2018.
Presidente -
Non ci sono altri interventi, quindi
passiamo all'articolo 2. La votazione è aperta. La votazione è
chiusa.
Esito della votazione:
Presenti: 34
Votanti: 22
Favorevoli: 21
Contrari: 1
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Dopo l'articolo 2 abbiamo gli emendamenti n. 3, n. 4, n. 5 e n.
6 della minoranza. Gli emendamenti dal n. 3 al n. 5 hanno il parere
negativo di compatibilità finanziaria da parte degli uffici, invece
l'emendamento n. 6 ha parere positivo. Per l'illustrazione, ha
chiesto la parola il collega Marquis, ne ha facoltà.
Marquis (AC-SA-PNV) -
Sempre nel pacchetto delle
iniziative a favore della fiscalità, abbiamo presentato questi
emendamenti in materia di IRAP, che si prefiggevano di andare
incontro alla difficoltà delle imprese del nostro territorio. Fare
impresa in Valle d'Aosta è più difficile che nel resto del Paese,
dove ci sono dei bacini di utenza più ampi, dove non ci sono
regioni di montagna, ma condizioni di pianura. Questi interventi
erano interessanti, una riduzione generalizzata dell'IRAP dal 3,9
al 2,68 percento credo sarebbe stato un intervento a favore dello
sviluppo, della crescita economica e della creazione di posti di
lavoro. Abbiamo modulato questi emendamenti in diverse ipotesi,
anche con delle riduzioni di maggiore vantaggio finalizzate
direttamente alle assunzioni a tutte le attività produttive. Credo
che ci sia una dimostrazione di mancanza di sensibilità, di volontà
di applicazione di questa norma, pubblicata sulla Gazzetta
Ufficiale sabato scorso, una norma che sapevamo già sin dal mese di
novembre che era stata approvata anche dalla Presidenza della
Repubblica. Se ci fosse stata la volontà politica, credo che si
poteva lavorare per andare in questa direzione nell'interesse dei
valdostani, invece si è preferito concentrarsi su mettere le mani
nelle tasche dei cittadini per distribuire poi le risorse, tramite
gli Assessorati, anche attraverso della burocrazia.
Il paradosso dei paradossi è che... l'emendamento n. 6 è un
emendamento facente parte di questo pacchetto che prevede una
rimodulazione delle tariffe anche per trovare delle condizioni
interessanti per tutti. Tale emendamento prevede un aumento per le
banche dell'aliquota IRPEF, così come avviene anche nella provincia
autonoma di Bolzano, ma fa parte di un pacchetto complessivo.
Verrebbe accettata e accolta quindi la proposta di fare ulteriore
incasso alla Regione. A questo punto ritiriamo l'emendamento n. 6,
perché non vogliamo prendere in giro tutti i valdostani, quindi se
non vanno bene gli altri emendamenti, non va bene neanche
quello.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Una considerazione su questi tre
emendamenti al di là della non copertura sul triennale (c'è la
copertura sul 2018). Indubbiamente è una scelta non semplice da
poter inserire, anche perché la proposta che abbiamo fatto con
questi tre emendamenti pone la Regione Valle d'Aosta in una
posizione diversa, nel senso che la Regione rinuncia ad una parte
importante di maggiori entrate, perché questo è il meccanismo e si
creano quelle condizioni per le imprese virtuose di poter
mantenere, quindi pagare meno tasse, quindi una riduzione forte
delle tasse a fronte di impegni pesanti.
Il collega ha illustrato, ma volevo fare un passaggio in più.
Non è una novità, ma un giovane imprenditore, un giovane artigiano
che decidesse nel 2018 di aprire una partita IVA, una piccola
azienda, un dipendente piuttosto che cinque dipendenti, per cinque
anni avrebbe la possibilità di avere una totale esenzione
dell'IRAP. Sappiamo quanto sia importante oggi un posto di lavoro,
quanto costa all'ente pubblico creare un posto di lavoro, quanto
costa all'ente pubblico le politiche attive e le politiche passive;
nel momento in cui ci sono delle possibilità per creare queste
condizioni, noi siamo certi che la leva fiscale può aiutare e può
essere di stimolo concreto.
La seconda proposta va nella direzione delle aziende già in
essere, che hanno dei dipendenti, che hanno dei fatturati in
positivo; aziende in essere che se per caso nel 2018 riescono ad
aumentare il proprio carico di personale, quindi di posti occupati,
a quel punto la riduzione viene fatta all'1,6 percento, quindi si
premia il virtuosismo (non a pioggia) delle aziende.
L'altra invece è una proposta più di natura orizzontale. Quasi
tutte le Regioni virtuose, che hanno tassi di disoccupazione più
bassi della Valle d'Aosta, hanno messo in campo la leva fiscale
riducendo l'IRAP da 3,90 a 2,68. Un sacrificio forte, perché, da un
conteggio che abbiamo fatto, ci sarebbe stata una minore entrata
per l'Ente Regione Valle d'Aosta di circa 6 milioni di euro a
fronte di nuovi investimenti, creare delle condizioni per poter
mantenere i posti di lavoro, ma soprattutto - la seconda parte -
incrementarli. Ci rammarica il fatto che, essendoci la copertura
sul 2018, non ci sia stata la possibilità di affrontare nel merito,
perché lo affrontiamo solo a livello a questo punto di forma e non
nel merito, non essendoci l'autorizzazione e quindi la copertura
finanziaria sul 2018. Visto e considerato che, a differenza di
altre Regioni più virtuose di noi, il tasso di disoccupazione è
superiore all'8 percento, la nostra visione, le nostre idee, la
nostra proposta andava nella direzione di creare quelle condizioni
per poter affrontare il tema più delicato dei prossimi tre-cinque
anni: quello del posto di lavoro, dell'occupazione, che, di
conseguenza, aiuta un perimetro più largo, che è la conciliazione
famiglia/lavoro, che sono politiche attive e che sono comunque
politiche passive. Un soldo investito in minori tasse per le
aziende quindi per noi rappresenta un modo diverso rispetto alle
criticità che ancora oggi la nostra comunità possiede.
Presidente -
Ha chiesto la parola il Presidente delle
Regione, ne ha facoltà.
Viérin (UVP) -
Non per entrare nel merito delle
questioni, ma per ribadire di evitare di confondere le questioni
tecniche con questioni dei dibattiti politici. Noi rileviamo spesso
l'attenzione che avete nelle procedure, nel rispetto delle norme,
ma se un emendamento ha un parere negativo, è perché ci sono dei
problemi tecnici e le cose non sono state scritte come dovevano
essere scritte. Invito sempre ad andare preventivamente a
verificare bene queste cose. In questo caso la motivazione ci è
stata rappresentata tecnicamente e diventa difficile anche qui
andare a coinvolgere i tecnici quando questi fanno un lavoro
tecnico. Noi diamo la disponibilità a poter in futuro discutere di
qualsiasi tipo di manovrabilità fiscale essendo non una prerogativa
di qualcuno, ma nata in tempi recenti in questa legislatura (circa
due anni fa), di cui insieme ad altri siamo stati i promotori,
quindi crediamo che sia il minimo fare una discussione condivisa.
Potranno anche andare bene le idee che avete messo in campo ma, al
di là degli aspetti tecnici, non possono essere votati, perché sono
stati modulati in un modo per cui non possono essere accettati.
Ribadiamo che però c'è una disponibilità a fare un discorso nel suo
insieme.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Lungi da noi confondere la questione di
natura tecnica con quella di natura prettamente politica, anche se
poi l'indirizzo di natura politica deve trasformarsi in punto di
caduta in questo caso di copertura finanziaria. La riflessione che
facevamo a voce alta - e avremo modo, Presidente Viérin, di
discuterne fra un attimo sull'articolo 6 -, le disponibilità per il
2018 ammontano a circa 11 milioni di euro, nel 2019 c'è una
riduzione di circa il 20 percento, quindi la stessa copertura non
c'è per il 2018, per il 2019 e per il 2020. Questa era la mia
considerazione di prima, dicendo che non sono state inserite le
minori entrate per il 2019 e il 2020, ma come su altre leggi di
settore, la differenza è sostanziale fra il 2018 (bilancio
in
itinere
e principale) rispetto al triennale 2019/2020, ma
avremo modo fra qualche minuto di confrontarci proprio
sull'articolo 6.
Presidente -
Visto che l'emendamento n. 6 della minoranza
è stato ritirato, possiamo procedere con l'articolo 3. Non ci sono
interventi. La votazione è aperta. La votazione è chiusa.
Esito della votazione:
Presenti: 34
Votanti: 34
Favorevoli: 21
Contrari: 13
Il Consiglio approva.
Dopo l'articolo 3 abbiamo gli emendamenti n. 7 e n. 8 della
minoranza, che introducono rispettivamente l'articolo 3bis e
l'articolo 3ter, entrambi gli emendamenti hanno avuto parere
negativo di compatibilità finanziaria. Per l'illustrazione, ha
chiesto la parola il collega Marquis, ne ha facoltà.
Marquis (AC-SA-PNV) -
Sono due emendamenti in ordine alle
detrazioni dell'addizionale IRPEF regionale, un'addizionale IRPEF
che incide per l'1,23 sui redditi attualmente. Avevamo previsto,
per andare incontro alle famiglie, una riduzione dell'addizionale
nella misura di 250 euro di detrazione per ogni figlio a carico.
Questa era una misura per le famiglie, ma senza creare della
burocrazia, perché qualsiasi iniziativa prendiamo oggi per far
andare qualche soldo in tasca alle famiglie, bisogna fare delle
pratiche, bisogna andare a fare l'ISEE, bisogna correre per dei
mesi. Con questo era semplice creare una misura immediata da cui la
famiglia ne poteva trarre un beneficio. Era un impegno di 4,5
milioni di euro a carico del bilancio regionale che, unitamente
agli altri 11 milioni, derivavano dalla fissazione di una
no-tax
area sempre sull'addizionale IRPEF. Cosa significa
questo? Una no-tax area sui primi 20 mila euro di reddito per tutti
i cittadini valdostani. Questo è in linea con quanto stanno facendo
gli altri, non ha niente di innovativo per il sistema economico a
livello nazionale, a livello delle Regioni più evolute del
nord-ovest e del nord-est.
Mi rendo conto che purtroppo queste sono materie complesse, noi
abbiamo lavorato con grande difficoltà per riuscire a mettere in
piedi questi emendamenti e non abbiamo trovato alcun sostegno. Ci
spiace, perché da un mese a questa parte si sapeva benissimo che
potevano essere applicate queste iniziative sul bilancio del 2018 e
ancora oggi si dice: "purtroppo è stata pubblicata sabato sulla
Gazzetta Ufficiale, bisogna prendere le cose con un po' più di
calma, fare degli approfondimenti", ma intanto i valdostani perdono
un anno, durante il quale continueranno a pagare delle tasse in
maniera più intensa rispetto a quello che succede nelle altre
regioni. Purtroppo questo lo dico anche perché ho letto il DEFR,
abbiamo delle previsioni di crescita inferiori rispetto a quelle
delle altre Regioni del nord-ovest, e c'è scritto questo in base
alle previsioni del sistema Prometeia. Questo ci dice che se non si
mettono in campo delle azioni diverse rispetto a quelle che si sono
messe sinora, non si uscirà da questa situazione di difficoltà. Non
basta crescere i soldi del bilancio regionale, a noi non serve una
Regione prospera, serve un territorio prospero, servono dei
cittadini che stiano in una condizione di benessere diffuso, perché
non serve a niente arricchire il bilancio regionale. Abbiamo la
necessità che l'economia funzioni, che i posti di lavoro crescano e
purtroppo non troviamo nessuna sensibilità su queste materie,
perché i problemi non li risolviamo con 200 forestali per quattro
mesi in più. Certo, è un'iniziativa interessante che va nella
direzione di poter mettere qualche taccone, ma abbiamo bisogno di
misure strutturali, misure che diano la possibilità di incrementare
i posti di lavoro e di mettere le famiglie in una condizione di
minore difficoltà rispetto a quella che stanno vivendo oggi.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
In questi mesi, dopo l'approvazione
della variazione che abbiamo fatto nei primi giorni di agosto,
abbiamo avuto modo di confrontarci con chi da quasi ormai nove anni
mette in campo degli sgravi e delle detrazioni fiscali molto
robuste. La volontà è quella di azzerare la burocrazia, perché, nel
momento in cui si lasciano decine e decine di milioni di euro nelle
tasche o delle imprese e dall'altra alle famiglie, certe leggi di
settore non hanno quasi più senso di esistere, quindi meno
burocrazia, meno partite di giro e magari c'è anche meno la
possibilità di far cadere dall'alto eventualmente certe operazioni.
Queste due proposte che abbiamo cercato di predisporre, tenendo
un'asticella più bassa rispetto a chi tiene invece un'asticella per
le famiglie molto più alta: la Provincia di Bolzano la
no-tax
area sull'addizionale IRPEF la porta a 28 mila euro.
Consci che dovevamo far quadrare i conti, altrimenti era troppo
facile inserire delle minori entrate, abbiamo tenuto un'asticella
più bassa (fino a 20 mila euro) e ci siamo anche detti: fino a 20
mila euro l'addizionale IRPEF è zero, invece dall'1,6 il 6
percento; poi, per i redditi più pesanti, a scaglioni ognuno paga
il dovuto. Era una deduzione, quella deduzione che ci permetteva di
non obbligare gli uffici, la burocrazia per far mantenere certe
risorse nelle tasche le famiglie e dall'altra parte invece
prospettare anche la detrazione per i figli a carico. Anche questa
va nella direzione di valorizzare i modelli unici inferiori a 70
mila euro, quindi c'è un ragionamento comunque di prospettiva e di
peso legato al reddito, ma soprattutto per la possibilità di
detrarre dall'importo dovuto a titolo di addizionale regionale
IRPEF di 252 euro per ogni figlio in proporzione alla percentuale e
ai mesi di carico.
L'ultimo passaggio (non banale): "se l'imposta dovuta è minore
della detrazione, non sorge alcun credito d'imposta". Quasi come
una filiera corta, quando avevamo più risorse, c'erano numerose
altre leggi che andavano a sostenere. Con questa possibilità si
azzera questa partita di giro, perché si lasciano direttamente
nelle tasche della semplice famiglia e dall'altra parte si dà una
risposta certa con una modifica legislativa. È normale che, nel
momento in cui si mettono in atto le due leve (impresa e famiglia),
dall'altra parte si deve avere la copertura, consci che ci sono
meno soldi da gestire, eventualmente da allocare in diversi rivoli,
questo sì. Tant'è vero che, ascoltando anche la relazione del
Presidente della Provincia di Bolzano, è curioso il passaggio che
fa sugli sgravi fiscali: "politicamente è un rischio, perché non
vai più a finanziare una legge di settore e vai a modificare
l'impianto legislativo". Ordini di grandezza alla mano, per la
finanziaria 2018 l'ammontare del pacchetto fiscale degli sgravi
fiscali provinciali (non quelli statali) ammonta a 315 milioni di
euro. La proposta che abbiamo cercato di fare in queste settimane,
con tanto impegno, con gli strumenti che ha il Consiglio - che non
ha un Assessorato o un Governo, o una Giunta -, confezionata di
tutti e 13 emendamenti, è una proposta di sgravi fiscali che tende
a 43 milioni di euro. Questa è un po' l'impostazione che noi
avevamo immaginato per portare la Valle d'Aosta nel domani su un
altro binario, sapendo perfettamente che questa scelta avrebbe
fatto fare un passo avanti: non più andare ad alimentare le leggi
di settore, ma direttamente alla fonte, senza andare a mettere le
mani nel portafoglio delle imprese e nel portafoglio delle
famiglie.
Presidente -
Non è necessaria la votazione visto che gli
emendamenti n. 7 e n. 8 della minoranza hanno avuto parere negativo
di compatibilità finanziaria. Possiamo passare all'articolo 4. Vi è
l'emendamento n. 1 della II Commissione, che prevede che l'ultimo
periodo del comma 3 dell'articolo sia così sostituito: "resta
escluso dall'ambito di applicazione del limite assunzionale di cui
al primo periodo il reclutamento di personale addetto ai servizi
domiciliari, semiresidenziali e residenziali per persone anziane e
non autosufficienti o in condizioni di fragilità". Lo do per
approvato, metto in votazione l'articolo 4 con l'emendamento della
II Commissione. La votazione è aperta. La votazione è chiusa.
Presenti: 33
Votanti: 33
Favorevoli: 21
Contrari: 12
Il Consiglio approva.
Articolo 5. Non ci sono richieste di intervento, metto in
votazione. La votazione è aperta. La votazione è chiusa.
Presenti: 34
Votanti: 34
Favorevoli: 21
Contrari: 13
Il Consiglio approva.
Articolo 6. Non ci sono richieste di intervento, metto in
votazione. La votazione è aperta. La votazione è chiusa.
Presenti: 34
Votanti: 22
Favorevoli: 21
Contrari: 1
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Articolo 7: stesso risultato. Ha chiesto la parola il collega
Gerandin, ne ha facoltà.
Gerandin (GM) -
Solo per ribadire che comunque la
cessione dei 30 milioni di spazi finanziari è un'ottima iniziativa
da parte del Governo regionale: questo ci tenevo a sottolinearlo.
Solo per spiegare a chi non è edotto: questi 30 milioni... si dà la
possibilità ai Comuni di utilizzare gli avanzi di amministrazione.
Dico questo perché una delle battaglie che abbiamo portato avanti
negli anni... l'avanzo di amministrazione 2015/2016 dei Comuni di
fatto è stato riversato nelle casse regionali. È grave questo atto,
perché è l'unico caso nel panorama italiano in cui l'avanzo di
amministrazione sia stato prelevato dalle casse dei Comuni e
riversato in quelle regionali, neanche nel panorama nazionale è mai
successa una cosa del genere.
L'aspetto più grave di tutto questo è che, per quanto riguarda
questo avanzo, seppur consistente, nell'ordine di circa una
cinquantina di milioni in due esercizi finanziari (2015 e 2016),
non c'è stato un trasferimento così equo da parte dei Comuni.
Qualcuno molto sapientemente ha avuto un avanzo pari a zero, poiché
si diceva che erano da trasferire gli avanzi non impegnati, ma
qualcuno, magari un po' più informato, comunque più addentro... e
vi faccio qualche esempio per capire: il Comune di Aosta solo per
l'annualità 2016 1,6 milioni, Ayas 335, Donnas 557, Gignod 639,
Issogne 923, La Salle 660 mila, Morgex 558, Nus 483,
Pont-Saint-Martin 796, Pré-Saint-Didier 2,112 milioni,
Valtournenche 1,341 milioni, Verrès 819, per dire gli importi più
consistenti delle allora Comunità montane. Qualcuno aveva
sapientemente, e sono stati tanti (quelli magari più addentro): 100
euro o mille euro di avanzi.
Ora, dico: ben venga questa regola, ma il problema è che
paradossalmente qualcuno avrà avanzi per poter utilizzare questi 30
milioni di spazi finanziari, qualche Comune, forse quelli più
solerti, o comunque quelli che hanno rispettato più le regole,
probabilmente avranno la triste sorpresa di aver riversato queste
risorse alla Regione, non potendole più utilizzare perché questi
spazi finanziari sono esclusivamente riservati agli avanzi di
amministrazione degli Enti locali. Ci tenevo a dirlo, perché
dispiace che per qualcuno si apra una finestra molto importante e
che qualcun altro purtroppo non avrà questo tipo di
possibilità.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Per chiarire il modo con cui il collega
ha presentato questo articolo. A noi fa piacere che lui sia
d'accordo su quello che viene fatto, ma vorrei anche dire che
questo è stato possibile adesso con il pareggio di bilancio. Gli
anni precedenti una situazione come questa non era possibile. Quei
soldi che lui continua a dire che noi abbiamo sottratto sono soldi
che lui aveva scommesso che sarebbero stati impugnati dallo Stato -
questo è stato registrato, perché disse: "questi non passeranno
mai" -, quei soldi sono rimasti a disposizione della Regione, che
li ha dati per i Comuni, la differenza è solo questa! Non possiamo
dire delle cose non vere, perché se era già possibile allora
utilizzarli, poi che ci sia stato qualcuno che ha fatto il
furbetto, tutto vero, però qui dobbiamo anche dire che per i Comuni
dobbiamo tenere conto che ci sono degli avanzi di amministrazione.
Con il pareggio di bilancio che abbiamo noi sappiamo cosa succede
se ci sono gli avanzi di amministrazione: sono fondi bloccati. Non
diamo degli spazi finanziari perché lo possiamo fare per il primo
anno, perché siamo finalmente riusciti a raggiungere il pareggio di
bilancio, che ci darà anche le altre possibilità di cui parleremo
più tardi. Non è quindi che noi abbiamo tolto, noi abbiamo
recuperato quei fondi che nelle altre Regioni invece, tranne il
Trentino che l'ha utilizzato per gli investimenti, sono andati
persi, bloccati.
Presidente -
Non ci sono altri interventi, metto in
votazione l'articolo 8. La votazione è aperta. La votazione è
chiusa.
Esito della votazione:
Presenti: 34
Votanti: 22
Favorevoli: 21
Contrari: 1
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Articolo 9: stesso risultato. Articolo 10: stesso risultato.
Articolo 11: stesso risultato. Ci sono gli emendamenti n. 9, n. 10,
n. 11, n. 12 e n. 13 della minoranza che introducono
rispettivamente gli articoli 11bis, 11ter, 11quater, 11quinquies e
11sexies. Per l'illustrazione, ha chiesto la parola il collega
Marquis, ne ha facoltà.
Marquis (AC-SA-PNV) -
L'articolo 11bis si prefigge
l'esenzione dalle imposte comunali sulla pubblicità, è un esempio
di quello che vuol dire la programmazione economica, che consente
la manovrabilità fiscale. Questa è un'iniziativa che aveva la
finalità di azzerare la tassa sulle insegne, anche luminose,
relative ai Comuni che si trovano in maggiore difficoltà, ai Comuni
più disagiati, i 37 Comuni che fanno parte delle aree marginali,
che sono i Comuni di media montagna sostanzialmente, dei Comuni in
cui è difficile tenere la gente ad abitare, è difficile anche
lavorare, è difficile intraprendere, tenere delle piccole attività
commerciali, artigianali e quindi queste sono le insegne che
vengono messe sulle porte. Delle insegne che sono un costo annuale,
ma anche un costo di burocrazia, che portano un provento di 500
mila euro ai Comuni che le incassano. Io credo che questo sia un
esempio, che debba indurre anche qualche riflessione. Questa è una
tassa che costa più di quanto non fa percepire, se teniamo conto
della burocrazia di tutto quello che porta sul territorio.
Ritenevamo che fosse un'idea per poter dare un segnale a questi
Comuni, alla gente che vive in queste situazioni, a chi lavora in
queste situazioni per far vedere che ci sono delle attenzioni
nuove, che vogliono cercare di sviluppare l'economia del Comune.
Pertanto ci dispiace che anche questo emendamento non sia
tecnicamente stato approvato, ma ci spiace anche che non ci sia
stata la volontà di condividere questo percorso, o di andare in
questa direzione, perché se noi avessimo avuto gli strumenti a
disposizione del Governo, tutti questi emendamenti sarebbero stati
tecnicamente predisposti nella maniera corretta e quindi oggi
avrebbero potuto essere votati. Come ha già detto prima il collega
Chatrian, abbiamo dovuto fare con i nostri mezzi, con il sostegno
del settore legislativo del Consiglio, che si è adoperato per darci
una mano per quanto possibile, però sicuramente i mezzi non sono
quelli dell'Assessorato del bilancio.
Per ciò che concerne invece l'articolo 11ter e a seguire, sono
degli articoli importanti in materia di IMU. Riteniamo che sia da
dare un segnale sulla casa in Valle d'Aosta, perché l'edilizia è
sempre stato un volano della nostra economia. Questo è un settore
che ha patito molto in questi ultimi anni, è per questo che abbiamo
varato l'iniziativa dei mutui quest'anno per cercare di
rivitalizzarlo. È un settore che ha lasciato a casa 2400 persone
negli ultimi sei anni, quindi ha bisogno di una serie di azioni che
lo incentivino. Noi riteniamo quindi che, dopo un periodo lungo in
cui lo Stato ha tenuto dei comportamenti iniqui nei confronti della
casa, serviva dare dei messaggi che abbiamo quantificato in
iniziative per 16,7 milioni di euro di sgravi a favore dei
valdostani, che riassumo brevemente: una riduzione di IMU del 10
percento generalizzata per dare questo segnale a tutti, che la
Valle d'Aosta, la Regione vuole cercare di sostenere il settore;
una riduzione per le abitazioni concesse in comodato d'uso a
parenti di primo grado. Quante situazioni abbiamo in Valle d'Aosta
in cui il genitore concede il comodato al figlio e su quel
fabbricato deve pagare l'IMU seconda casa? Secondo noi, questo è un
segnale di attenzione per cui bisognava procedere all'azzeramento.
Soprattutto per sviluppare l'edilizia, un'iniziativa che prevedeva
l'azzeramento dell'IMU per tre anni a chi mette in piedi delle
iniziative di riqualificazione degli immobili, è questa
un'iniziativa di attenzione verso un settore in completa
difficoltà, ma anche verso le imprese, una riduzione del 20
percento della quota IMU. Tutto questo siamo consapevoli che è a
carico del Comune, perché questa è un'imposta di tipo comunale,
però noi ci prefiggevamo di trasferire il mancato gettito che
avrebbe determinato l'applicazione di queste norme al Comune,
trasferirlo come Regione, pertanto lasciando a saldi invariati la
finanza comunale.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Una riflessione in più su questi due
emendamenti che abbiamo presentato. L'idea era di andare a colmare
ulteriormente le misure e le azioni che abbiamo messo in campo a
settembre, nel senso che abbiamo modificato le regole per quanto
riguarda la prima casa, la ristrutturazione ed eventualmente anche
un pacchetto più ampio, dal punto di vista di possibilità di mutuo
agevolato all'1 percento, al 0,8, e questo secondo pacchetto e
questa seconda proposta voleva andare a stimolare ulteriormente
soprattutto la ristrutturazione, quindi il patrimonio immobiliare
esistente. Primo passaggio fondamentale, come diceva poc'anzi il
collega Marquis: azzerare per tre anni chi decide di ristrutturare
anche una parte di quel bene, o della singola unità abitativa,
anche su questo non abbiamo inventato nulla. Anche altre Regioni
montane in difficoltà, dove il patrimonio immobiliare sta
diventando per le famiglie un peso, un costo... dall'altra parte il
legislatore deve creare le condizioni per poter ridare dignità e
possibilità per poter investire del proprio denaro, quindi questa
leva che noi abbiamo messo in campo sulla ristrutturazione,
azzerando l'IMU, perché poi nel momento in cui tu inizi dei lavori
all'interno della tua unità abitativa, hai già una riduzione
sull'IMU, ma l'intervento legislativo andava in quella direzione?
No. Per questi tre anni fiscalmente, dal punto di vista di visione
del nostro sistema, è talmente importante... se tu decidi di
ristrutturare il tuo bene e metterlo a reddito, vuol dire fare da
volano alle imprese artigiane, quindi idraulici, elettricisti,
architetti, ingegneri, geometri, professionisti, tutti quelli che
intervengono, nel momento in cui una singola famiglia decide di
ristrutturare il bene di proprietà; quindi un'ulteriore leva
fiscale dopo aver approvato nel mese di settembre invece una
modifica ancora più strutturale legata ai mutui agevolati. La
seconda. Lo Stato fino a pochi anni fa ci dava questa possibilità,
noi riteniamo, proprio per anche la conformazione della nostra
regione, nella nostra visione del pacchetto completo, i 14
emendamenti che abbiamo voluto presentare sulla fiscalità volevano
avere una copertura e una visione generale in modo da impattare su
tre
volet
principali: imprese, famiglia e patrimonio
immobiliare, che, dal nostro punto di vista, avrebbe potuto creare
delle condizioni migliori per un discorso di occupazione e di
volano anche fiscale, avendo praticamente quasi su tutte le tasse
il 100 percento rimanente
in loco
.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Certamente qualche errore nella
predisposizione di questi emendamenti c'è stato, per cui non
sarebbe neanche corretto non ammetterlo, probabilmente avremmo
dovuto comunque fare un passaggio riferito alla semplice annualità
2018 e non dire: "a partire da", per cui qualche errore c'è stato.
Avremmo dovuto su questi dire che quanto i Comuni non incassavano
veniva comunque recuperato mediante le coperture finanziarie che
avevamo proposto, veniva riversato in finanza locale, per cui
qualche errore c'è. Io penso che quello che è importante su questi
emendamenti sia fare capire l'idea che abbiamo in questo momento
del sistema valdostano, come il sistema valdostano può invertire la
rotta. In alcuni casi per quei piccoli esercizi di montagna, o dove
c'è veramente poco reddito, anche la pubblicità, l'insegna
pubblicitaria è un problema, come lo è, a nostro parere, proprio
per la cultura valdostana che abbiamo, e che siamo convinti che sia
alla base anche di quella crescita che negli anni c'è stata, il
discorso di dire: facciamo una casa, ma facciamo una casa anche per
i nostri figli. Questa casa a volte la viviamo davvero male che,
dopo che diamo in disponibilità l'abitazione ai nostri figli,
dobbiamo pagarci l'IMU sopra. Era un segnale di dire che c'è
possibilità con poco di invertire questa tendenza che ti vede quasi
ricco perché hai un appartamento da dare in uso al figlio.
Come riteniamo fondamentale dare un segnale per quelle
microimprese, quelle piccole attività che vivono, quelle che dicevo
prima, quelle che hanno davvero poco fatturato, che faticano a
tirare avanti, quelle dei Paesi forse meno fortunati, non turistici
e neanche commercialmente più appetibili. Vogliamo su questo dire
che c'era una riduzione importante dell'aliquota per queste
microimprese? Idem per il discorso degli interventi di edilizia:
noi abbiamo approvato un piano prima casa, un piano di
ristrutturazione, vi sembra normale che in un edificio oggetto di
ristrutturazione si debba continuare a pagare un'IMU sia pure
ridotta? No. Erano piccoli segnali per dire che c'è possibilità di
invertire la rotta su questo e dare quel segnale di possibilità di
prestare attenzione a quei settori più in difficoltà. Io penso che
questo messaggio sia passato, per cui l'obiettivo è raggiunto. Se
in un prossimo futuro molto presto anche il Governo lo recepirà,
per conto mio ne sarò più che felice, perché significa che
probabilmente per la prima volta si vuole provare ad invertire il
sistema valdostano che, nostro malgrado, perché a volte dobbiamo
subire anche l'imposizione dello Stato, ma il bilancio regionale è
crollato del 40 percento dal 2010 in avanti e soprattutto, rispetto
alle realtà a noi più simili, stiamo ancora pagando a caro prezzo e
non c'è crescita.
Presidente -
Ha chiesto la parola il collega Restano, ne
ha facoltà.
Restano (AC-SA-PNV) -
Intervengo su questo punto per
sottolineare che sempre di più la nostra popolazione è divisa in
fasce: ci sono quelli che hanno grosse disparità economiche, quelli
che purtroppo faticano molto e c'è la cosiddetta "fascia media",
che, per certi aspetti, è quella che ha delle potenzialità e può
ancora investire, può far lavorare le piccole imprese del
territorio. Con questa iniziativa la mia è una sollecitazione alla
riflessione, a portare avanti questo discorso in futuro, come mi
sembra di aver recepito dalle parole del Presidente, io ritengo che
volendo si poteva trovare un accordo per approvarla fin da oggi, al
di là dei tecnicismi. Ritengo però anche che prevedere un meno 10
percento per tutti, oppure per chi ristruttura l'azzeramento
dell'IMU per tre anni, meno 20 percento dell'IMU per le
microimprese, sia veramente dare un'opportunità di rilancio. Poi
che sia la rampa per tentare una risalita per il ceto medio, per
quelli che vivono veramente ancora la montagna e che in questo
momento stanno faticando, che cercano di remare per portare avanti
i propri beni familiari. Io inviterei tutti a non sottovalutare
questo discorso, ma soprattutto a verificare ulteriormente se su
questo punto, al di là dei tecnicismi, riusciamo a trovare una
convergenza con gli uffici, per dare un segnale di unità da parte
di questo Consiglio verso chi fuori lo sta aspettando, ma in
maniera molto forte.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Come abbiamo avuto un intervento d'insieme
sugli emendamenti dal n. 1 al n. 8, escluso il n. 6 (che poi è
stato ritirato), sugli emendamenti dal n. 9 al n. 13, che fanno
parte anche di questa discussione, effettivamente c'è stata una
costruzione, che ad oggi non è tecnicamente accettabile, perché va
ad incidere su delle prerogative, sull'IMU dei Comuni, su
disposizioni che sono comunali senza aver previsto - come ricordava
il collega Gerandin - la questione degli oneri sul bilancio. Come
le altre, saranno discussioni che si potranno affrontare in futuro,
al momento sono tecnicamente - e non politicamente -inaccettabili,
quindi vale per tutti questi emendamenti, che non possono neanche
essere posti in votazione.
Presidente -
Come già dichiarato, questi emendamenti non
hanno avuto parere positivo di compatibilità finanziaria, quindi
possiamo procedere con l'articolo 12. Non ci sono richieste di
intervento, metto in votazione. La votazione è aperta. La votazione
è chiusa.
Esito della votazione:
Presenti: 34
Votanti: 22
Favorevoli: 21
Contrari: 1
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Articolo 13. Non ci sono richieste di intervento, metto in
votazione. La votazione è aperta. La votazione è chiusa.
Esito della votazione:
Presenti: 34
Votanti: 22
Favorevoli: 21
Contrari: 1
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Articolo 14: stesso risultato. Articolo 15: stesso risultato.
Articolo 16: stesso risultato. Articolo 17: stesso risultato.
Articolo 18: stesso risultato. Articolo 19: stesso risultato.
Articolo 20: stesso risultato. Articolo 21. Non ci sono richieste
di intervento, metto in votazione. La votazione è aperta. La
votazione è chiusa.
Esito della votazione:
Presenti: 34
Votanti: 22
Favorevoli: 21
Contrari: 1
Astenuti: 12 (Bertin, Borrello, Certan, Chatrian, Fosson,
Gerandin, Marquis, Morelli, Norbiato, Padovani, Restano,
Roscio)
Il Consiglio approva.
All'articolo 22 abbiamo l'emendamento n. 14 della minoranza. Per
l'illustrazione, ha chiesto la parola il collega Gerandin, ne ha
facoltà.
Gerandin (GM) -
Viste le ripetute difficoltà che ci sono
in questo momento per il settore agricolo, per il mondo agricolo di
ricevere con continuità e con certezza i trasferimenti del PSR,
tenuto conto che c'era già una legge che permetteva di anticipare
questi trasferimenti, che notoriamente sono erogati in ritardo non
a tutti, la nostra richiesta è molto semplice: si chiede di rendere
strutturale questa possibilità di anticipi. Tenuto conto che il
nostro PSR scadrà nel 2020, considerato che, come da più parti ci
viene detto, una delle difficoltà che si hanno nell'erogazione di
questo da parte di AGEA è legata al fatto che il nostro PSR è
piuttosto complicato, tenuto conto che, pur nell'intento di fare
bene, quando si è approvato il PSR, la politica, o chi comunque ha
predisposto o chi ha approvato ha creato una serie di difficoltà in
più, a noi pareva quanto mai opportuno rendere strutturale questa
possibilità, di modo che gli agricoltori sappiano sin da oggi che
fino al 2020 (scadenza del PSR), chi lo desidera avrà la facoltà,
alle condizioni che sono state determinate l'altra volta con il
provvedimento di Giunta regionale, di richiedere
quest'anticipazione.
Peschiamo nei fondi di rotazione. In questo momento la
disponibilità del fondo di rotazione è di 12,864 milioni di euro,
tenendo conto che nel frattempo ci sarà comunque un incremento di
questo fondo di rotazione, perché chi ha richiesto gli anticipi già
a partire dal 2015 e avendo le erogazioni ricevute nel 2015, deve
restituire. È pertanto una sorta di autoalimentazione, ma questo
permette al settore agricolo di non avere più incognite, nel senso
che può richiederlo, evitando, com'è successo quando c'erano queste
incertezze, di fare richieste magari al settore bancario,
anticipazioni e quant'altro e pagando degli interessi. Questo
sarebbe un trasferimento che non ha costi e oneri aggiuntivi. Il
concetto è molto semplice: la politica ha creato il problema? La
politica deve dare la possibilità agli agricoltori di non avere più
questa incertezza fino al 2020. Soprattutto lo spirito con cui
nasce è che chiunque ci sia ad amministrare, chiunque ci sia in
politica, questi agricoltori non debbano ritenersi debitori di un
qualche cosa che già spetta loro, per cui non più la classica
richiesta alla politica di turno, ma una certezza, in modo che
abbiano uno scenario chiaro e abbiano soprattutto la possibilità di
fare le loro valutazioni per quanto riguarda il futuro aziendale.
Qualcuno deciderà, qualcuno non deciderà, sarà una scelta, ma
avranno la certezza di avere questa possibilità di anticipare fino
al 2020.
Faccio una premessa. Si legge che AGEA ha sistemato tutto e ha
garantito a tutti i pagamenti degli arretrati, che non ci saranno
più problemi; se sarà così, saremo i primi a festeggiare, ma tenuto
conto che fino ad oggi qualche sorpresa l'abbiamo avuta, noi
preferiamo essere cauti, per cui diamo questa opportunità. Non ce
ne sarà bisogno, AGEA chiuderà tutte le pratiche vecchie già nel
2018, rispetterà i pagamenti, non ci sarà bisogno, avremo la
possibilità di svincolare questi fondi, ma almeno eviteremo che
qualcuno abbia delle cattive sorprese, perché di promesse e di
impegni ne abbiamo sentiti davvero tanti in questi anni.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Per quanto riguarda questo emendamento
che abbiamo predisposto insieme ai colleghi, il collega Gerandin
l'ha già illustrato, paghiamo su queste difficoltà e criticità la
scelta a monte: quella di predisporre un PSR con tantissimi rivoli,
un PSR complicato e complesso - questo ce lo dicono i tecnici - a
livello nazionale e a livello europeo. Noi quindi pensiamo che il
legislatore debba dare certezza per i prossimi tre anni a tutte le
aziende agricole. Lo diceva bene il collega, non ce ne sarà
bisogno, perché magari fra uno o due mesi si andrà a regime. In
caso contrario, crediamo fondamentale invece dare certezza nel
prossimo triennio, a fronte comunque di un PSR volutamente
complicato, volutamente spezzettato, volutamente complesso, che
alla fine non ci ha permesso di poter dare, dal punto di vista
amministrativo e delle scadenze, delle risposte certe e puntuali
alle aziende agricole. Questo emendamento va in quella direzione e
auspichiamo veramente che da parte del Governo ci sia la volontà di
recepirlo e quindi modificare la legge di stabilità.
Presidente -
Ha chiesto la parola l'Assessore Nogara, ne
ha facoltà.
Nogara (UVP) -
Come fatto rilevare dagli uffici, il
posticipo del versamento delle anticipazioni del fondo di rotazione
di provenienza comporta la necessità di rifinanziamento per poter
assicurare la copertura alle domande di mutuo in corso di
istruttoria, questa è una problematica che gli uffici hanno
rilevato.
Il discorso principale che vorremmo fare come Governo, visto che
il PSR è complicato, e lo è per tutti... la scorsa settimana
abbiamo avuto anche l'incontro con i responsabili per il controllo
sul PSR, i quali dicevano che la volontà adesso di Bruxelles è
proprio quella di alleviare un po' il mondo agricolo da queste
complicazioni. La volontà di questo Governo non è tanto quella di
spostare il problema, ma quella di cercare di risolverlo. Ci sono
delle buone prospettive per il futuro e quindi se un domani ci
dovessero essere grosse problematiche, vedremo di intervenire.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Se ho capito bene, non viene accettato.
Io leggo le disponibilità finanziarie alla data di novembre 2017:
12,864 milioni di euro, per cui non ho motivo di non credere che ci
sia la volontà di risolvere definitivamente e ci siano buone
prospettive. Io dico semplicemente che, non accettando questo
emendamento, vi assumete una grande responsabilità: quella di dire
che siete in grado di risolvere questi problemi, risolverli in
maniera strutturale. A noi non risulta esattamente così, a noi
risulta che a qualcuno dell'Associazione agricoltori che si è
recato a Roma e ha parlato con le alte cariche di AGEA, gli sia
stato detto che, loro malgrado, probabilmente queste difficoltà
dureranno. Se siete in grado di risolvere questo problema, ve ne
prenderete ogni merito, ma ciò non toglie che in questo momento, se
dovete dare qualche garanzia in più a questi Signori, è questo il
momento, perché non chiediamo alcun impegno di più rispetto alle
attuali disponibilità finanziarie. Siamo anche a conoscenza che
comunque tutta una serie di agricoltori che hanno chiesto il
rimborso 2015 e che lo hanno ricevuto lo devono restituire, per cui
questo fondo di rotazione si autoalimenta, ciò non toglie che in
questo momento sia una misura di buon senso. Non ci interessa
mettere il bollino, ci interessa che chi in questo momento ha
vissuto anni di difficoltà, che abbiamo condiviso, perché abbiamo
condiviso che questo è un problema serio per la sopravvivenza del
mondo agricolo... io non riesco a capire in questo momento perché
non approvate questo disegno di legge, questo emendamento. È
davvero difficile, non c'è un senso logico, sono le battaglie che
abbiamo fatto assieme, quelle che voi dite che dovrebbero vederci
uniti sullo stesso fronte. In questo momento il mondo agricolo deve
ancora sentirsi dire: "siamo sulla buona strada, abbiamo buone
prospettive per il futuro". Di buone prospettive... ci sono aziende
che nel frattempo hanno chiuso, ci sono aziende in grande
difficoltà, per cui io vi chiedo davvero di ripensarci. Non ci
interessa mettere il bollino, essere i primi della classe, è
un'esigenza che peraltro ci è stata manifestata anche
nell'audizione che abbiamo avuto del Presidente dell'AREV.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Su questo tema, un tema ricorrente, un
tema che abbiamo affrontato a più riprese, sia nel momento in cui
c'è stato il passaggio tra un PSR e l'altro... possiamo capire
l'intervento del nuovo Assessore, che ci dice che cercherà di
portare a regime i pagamenti. Vista proprio la storia, la
difficoltà di dare certezze a questi pagamenti dovuti alle aziende,
noi comunque un ulteriore grido d'allarme lo esprimiamo
all'Assessore competente. Io penso che oggi se questa maggioranza
decide di non accettare questa modifica, perde un'occasione. La
rimettiamo sul tavolo, c'è la possibilità, anche finanziaria, c'è
la copertura, non ci sono delle criticità, non dovessimo averne
bisogno, eventualmente si può modificare e si vanno ad utilizzare
queste risorse per altro, però non predisporre e quindi non
approvare questa modifica, che è non solo di buon senso, ma va a
dare certezze ad un mondo che oggi non ne ha... rilanciamo la
proposta, l'emendamento. Ripeto: c'è una compatibilità finanziaria
positiva, c'è la criticità, a meno che voi abbiate un punto di
caduta certo, che tra qualche giorno o tra qualche settimana il
tutto andrà a regime, allora a questo punto diventa inutile questa
nostra modifica, questo nostro emendamento. Speriamo che sia come
l'Assessore ci ha appena risposto; in caso contrario, perdereste
dal nostro punto di vista un'occasione.
Presidente -
Ha chiesto la parola l'Assessore Nogara, ne
ha facoltà.
Nogara (UVP) -
Per una precisazione. Io ho letto quanto
mi è stato comunicato dagli uffici, poi voi, Consiglieri Gerandin e
Chatrian, mi dite che non ci sono... invece qui mi dicono che
bisogna rifinanziare per i fondi di rotazione per poter fare un
passaggio del genere. Voi mi dite che ci sono già i soldi, non so
se ne sapete più forse degli uffici delle Finanze, ma noi abbiamo
la volontà non di spostare il problema, ma di risolverlo. Poi non
ci sentiamo eccezionali in queste cose, però noi siamo convinti di
potercela fare e vedremo nei prossimi mesi.
Presidente -
Possiamo mettere in votazione l'emendamento
n. 14 della minoranza. La votazione è aperta. La votazione è
chiusa.
Esito della votazione:
Presenti: 33
Votanti: 12
Favorevoli: 12
Astenuti: 21 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perrin, Rini, Rollandin, Rosset,
Testolin, Viérin)
Il Consiglio non approva.
Metto in votazione l'articolo 22. La votazione è aperta. La
votazione è chiusa.
Esito della votazione:
Presenti: 34
Votanti: 34
Favorevoli: 21
Contrari: 13
Il Consiglio approva.
C'è l'emendamento della II Commissione che introduce l'articolo
22bis. Non ci sono richieste, metto in votazione. La votazione è
aperta. La votazione è chiusa.
Esito della votazione:
Presenti: 34
Votanti: 34
Favorevoli: 21
Contrari: 13
Il Consiglio approva.
Abbiamo gli emendamenti n. 15, n. 16 e n. 17 della minoranza che
prevedono rispettivamente l'articolo 22bis, l'articolo 22ter e
l'articolo 22quater. Per l'illustrazione, ha chiesto la parola il
collega Restano, ne ha facoltà.
Restano (AC-SA-PNV) -
Questo emendamento tratta di una
questione affrontata negli anni più volte dal Consiglio: della
problematica sport/scuola, oppure scuola/sport, dipende da che
parte si affronti l'argomento. Fin dai primi anni Novanta,
l'Amministrazione regionale ha tentato di dare delle risposte a
questa questione e allora si parlava dello
ski-college
,
della
École de ski
di La Thuile, poi sappiamo tutti com'è
finita questa proposta. Successivamente, dopo 20 anni si è tentato
con
les
classes de neige
, il progetto è stato avviato
per alcuni anni, probabilmente dal punto di vista formativo si sono
avuti dei riscontri. Con cognizione di causa posso dire che, dal
punto di vista della formazione tecnica e sportiva, non si sono
avute le risposte che forse ci si aspettava. Nel frattempo cos'è
successo nelle altre Regioni, negli altri Stati? Sono andati
avanti, non si è aspettato. Abbiamo lo ski-college di Malles, che
funziona, funziona bene, sforna atleti, studenti, olimpionici, ma
soprattutto sforna delle persone che poi in futuro lavoreranno
nell'ambito turistico, che lavoreranno nelle professioni dello
sport, oltre che in quelle del turismo e della ricerca
sportiva.
In Valle d'Aosta è nata per iniziativa di un'associazione
sportiva dilettantistica una proposta diversa, circa sette anni fa,
si tratta del Gressoney Ski Institut, che offre questa opportunità,
un'opportunità di studio e anche di allenamento e di formazione
tecnico-sportiva ad atleti valdostani e anche ad atleti che
provengono da fuori Valle. Parliamo di sport, di cultura, ma
parliamo anche di lavoro, perché presso questa struttura lavorano
parecchie persone. Parliamo anche di turismo, perché, essendo
frequentata da gente proveniente da fuori Valle, si dà avvio ad una
forma di turismo dello sport, ma anche della formazione scolastica.
Attorno a questo progetto ruotano degli enti pubblici, come le
comunità locali della valle di Gressoney, dei privati, un ente
sportivo dilettantistico, parecchi sponsor e anche la Monterosa
Ski, quindi si vedono lavorare insieme e collaborare tante realtà.
Si offrono vari indirizzi scolastici: un liceo sportivo e un liceo
linguistico. Ricordo che un anno e mezzo fa circa l'Assessore Rini,
dopo una visita alla struttura, si disse favorevolmente
impressionata e mi chiese se si poteva pensare di fare qualcosa per
quella struttura. Analogamente i colleghi dell'UVP durante il mio
trascorso all'Assessorato dello sport e turismo chiesero di
intervenire in favore di quella struttura e così ho pensato,
insieme ai colleghi della minoranza, di affrontare la questione. La
questione chiede di dare un contributo in favore di questa realtà
proprio perché dà lavoro a circa sette persone, perché collabora
con la Monterosa Ski, perché attorno ad essa ruotano dei privati,
ma perché è un progetto forse per altre realtà vecchio, ma per noi
innovativo e non è un progetto da far perdere ed è l'unico che
abbiamo in Valle d'Aosta. La proposta è quella per tre anni di
cercare di incentivare questa iniziativa, per vedere se dà i
riscontri che ci si aspetta, perché come adesso è in una fase di
stallo. Poi con il tempo si potrà migliorare, com'è avvenuto in
altre sedi, però vale la pena, a nostro modo di vedere, tentare di
dare un impulso maggiore, tentare di convogliare dei ragazzi nella
vallata, tentare di farla funzionare a pieno regime. Vale a dire
che bisogna guardare avanti e bisogna provarci. Questo è il nostro
intento.
Dalle ore 18:40 assume la presidenza il Vicepresidente
Farcoz
.
Farcoz (Presidente) -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Sicuramente il tema che è stato
sottoposto è meritevole di tutta la nostra attenzione. Se n'è
parlato in diverse occasioni, è stato citato il sopralluogo
dell'Assessore Rini, credo che altri Assessori abbiano avuto modo
di fare delle visite. Ora, mi dispiace che non ci sia in aula il
collega Marquis, perché, al di là del contenuto che ho detto che è
meritevole, quando ha criticato la finanziaria, ha detto che diamo
contributi diffusi un po' qua e un po' là. Se Marquis li ha
criticati, non so se li abbia visti o li abbia condivisi. Da questo
punto di vista, quindi, faccio un intervento che vale anche per gli
argomenti successivi (per gli emendamenti n. 16 e n. 17), questi
emendamenti che prevedono una copertura sul programma di sviluppo e
valorizzazione del turismo e in particolare sullo sviluppo e la
valorizzazione. Non ci dice dove, però. Cosa facciamo, li togliamo
all'ASIVA? Li togliamo agli sport popolari? Direi quindi che questo
argomento messo in questi termini, da un lato si distribuiscono un
po' di soldi, ma senza un approccio che sia meditato... per cui su
questi emendamenti - e non interverrò più successivamente - ci
asteniamo.
Dalle ore 18:44 riassume la presidenza il Presidente
Rosset
.
Rosset (Presidente) -
Ha chiesto la parola la collega
Certan, ne ha facoltà.
Certan (ALPE) -
Intervengo principalmente sul tema del
Gressoney Ski Institut, non su quelli successivi che lei ha
anticipato, Assessore Marguerettaz. Lei è sempre molto abile nel
preoccuparsi di cosa propone e cosa vota la minoranza e quali sono
le sfumature interne. Vede, il principio che ha ricordato il
collega Restano... devo dire che non ho visitato e non conosco
personalmente questa scuola, forse perché sono originaria della
bassa valle di Gressoney e non ho avuto troppi contatti con l'alta
valle di Gressoney, quindi non sono mai stata impressionata, come
ha detto il collega Restano, per quanto riguarda questa scuola.
Quello che credo sia da sottolineare, che è importante è il
principio di rispetto per qualsiasi scuola che venga istituita.
Assessore Marguerettaz, se qualche anno fa sono stati dati un po' a
pioggia dei soldi per avviare questo tipo di scuola, le ricordo che
i licei sportivi sono realtà molto interessanti nel resto d'Italia
ad esempio, quindi se questo è un principio che viene ogni tanto
quando fa comodo - sette anni fa fu un tema molto interessante per
chi allora governava -, credo che allora debba essere sempre tenuto
in considerazione, perché non si possono istituire delle scuole o
dei licei, anche se questi non fanno parte della filiera
scolastica, e poi lasciarli boccheggiare, lasciarli al loro
destino. Si fa, si prepara l'imbarcazione e poi la si manda alla
deriva e se rimarrà e supererà tutte le burrasche, bene, altrimenti
pazienza. Io credo che ci sia un senso di responsabilità dietro
queste scelte, poi se ci sono, invece, motivazioni chiare per le
quali si dice che non ci sono risorse, o non si permette a questa
scuola o a questo istituto di fare delle attività, poiché non hanno
magari neanche un senso, però si deve avere il coraggio di dirlo
fino in fondo, anche se siamo a sei mesi dalle elezioni. Io penso
che quanto il collega Restano ha espresso sia proprio una questione
anche di rispetto per quanto è stato fatto anche precedentemente.
Se c'è una scuola con una serie di allievi, scuola veramente
sportiva, chiaramente indicato, o la si lascia andare avanti e
sopravvivere, altrimenti si deve avere il coraggio di prendere
posizioni e non solo di promettere, promettere e promettere aiuti e
poi non portarli avanti. Grazie, Presidente, vedo che l'argomento
interessa molto.
(interruzione di alcuni Consiglieri, fuori microfono)
Presidente
- Riprendiamo l'argomento in sé. Assessore,
per favore! Ha chiesto la parola il collega Restano, ne ha
facoltà.
Restano (AC-SA-PNV) -
Solo per replicare. Volevo
significare che l'autorizzazione da parte delle Finanze c'è stata,
sono e siamo così gentili da lasciare a lei dove togliere.
Chiaramente lei è l'Assessore allo sport, non vada a togliere allo
sport, vada a togliere alla promozione turistica, dove vedo che da
700 mila siamo passati a 900 mila. Incide, a mio modo di vedere,
questo piccolo aumento poco, lì si poteva passare e si doveva
arrivare a 2-3 milioni di euro come le altre Regioni, quindi
togliere questi quattro spiccioli rispetto a quello sarebbe ben
poco. Mi permetto di dire che sono tre emendamenti che hanno un
filo comune e non sono fatti così per dare delle mancette a destra
e a sinistra, però, nell'ambito di un bilancio fatto di mancette,
queste scompaiono.
Presidente -
Non ci sono altri interventi, metto in
votazione l'emendamento n. 15. La votazione è aperta. La votazione
è chiusa.
Esito della votazione:
Presenti: 32
Votanti: 12
Favorevoli: 12
Astenuti: 20 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Lanièce,
Marguerettaz, Nogara, Péaquin, Perrin, Rini, Rollandin, Rosset,
Testolin, Viérin)
Il Consiglio non approva.
Metto in votazione l'emendamento n. 16... ha chiesto la parola
il collega Restano, ne ha facoltà.
Restano (AC-SA-PNV) -
Vorrei illustrare
l'emendamento.
Presidente -
Lo illustri. Se lei non mi chiede la parola,
non posso saperlo. Quando mi chiede la parola, io le do la
parola.
Restano (AC-SA-PNV) -
Leggendo il documento
economico-finanziario, emerge la volontà da parte del Governo
regionale e della maggioranza di lavorare in favore delle piste di
fondo e di mantenere un'offerta di un certo tipo sulle piste di
fondo, così vi esprimete_ "la gestione e la sicurezza delle piste
di fondo necessitano di investimenti, lo sci da fondo è un settore
importante per l'offerta turistica, che però non riesce a
raggiungere una sostenibilità economica e per questa ragione
necessita di investimenti e di aiuto al funzionamento". Concordo
con quanto scritto. Già lo scorso anno nel bilancio siamo
intervenuti con un ordine del giorno, però è il caso di passare
dalle parole ai fatti, vale a dire che vi è la necessità di avviare
un percorso un pochino diverso, perché è stata fatta
un'interpellanza alcuni Consigli fa, l'Assessore si detto
disponibile a venire incontro alle località che avessero voluto
portare avanti delle iniziative legate alla conservazione della
neve, non è più sufficiente mantenere l'offerta di alcuni anni fa,
bisogna guardare avanti. Le località concorrenti fanno un altro
lavoro, producono la neve, la conservano per utilizzarla nel tardo
autunno, cosa che non è possibile fare in questo momento in Valle
d'Aosta. Si migliora l'offerta turistica, si va incontro ai
giovani, si va incontro agli atleti che hanno voglia di allenarsi.
Questa è la proposta, vista la risposta che aveva dato l'Assessore
all'interpellanza, sentita anche la disponibilità da parte di
alcune località e considerata la necessità di guardare avanti,
perché stando fermi in questo settore, si fa come i canguri
giustamente, ma si va a ritroso e quindi perdiamo
appeal
rispetto ad altre realtà. Ricordo a tutti che la Valle d'Aosta si
propone per i Mondiali
master
di sci di fondo, si propone
per le finali di Coppa Europa di sci di fondo, è lanciatissima
verso il biathlon, si propone per la Coppa del Mondo di discesa, si
propone per la Coppa del Mondo di fondo nei prossimi anni e noi
stiamo a guardare. Aspettiamo una risposta.
Presidente -
Non ci sono altri interventi, metto in
votazione l'emendamento n. 16 della minoranza. La votazione è
aperta. La votazione è chiusa.
Esito della votazione:
Presenti: 32
Votanti: 12
Favorevoli: 12
Astenuti: 20 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Lanièce,
Marguerettaz, Nogara, Péaquin, Perrin, Rini, Rollandin, Rosset,
Testolin, Viérin)
Il Consiglio non approva.
Emendamento n. 17 della minoranza. Per l'illustrazione, ha
chiesto la parola il collega Restano, ne ha facoltà.
Restano (AC-SA-PNV) -
Anche in questo emendamento
proponiamo di trattare l'argomento dello sport, della formazione
dei giovani, ma soprattutto di avviare in maniera formale una
collaborazione con una delle realtà più importanti della nostra
regione: con il Centro di addestramento alpino, sezione sport
invernali del Centro sportivo Esercito, analogamente, come avviene
già in altre realtà. In altre realtà, quali quella trentina, le
amministrazioni pubbliche hanno avviato delle convenzioni con la
scuola di Moena della Polizia di Stato, con la scuola delle Fiamme
Gialle di Predazzo. Cosa si può fare? Come si può collaborare con
queste realtà territoriali? Come si può fare con il Centro sportivo
Esercito? Il Centro sportivo Esercito - e l'Esercito in generale,
come tutti sappiamo - forma tanti giovani e nel tempo si è
trasformato, perché i militari del Centro sportivo Esercito hanno
acquisito professionalità nel settore della medicina sportiva,
della fisioterapia, nel settore dei tecnici, degli allenamenti,
della mobilità articolare, dell'educazione dei giovani e sono
disponibili, oltre ad avviare collaborazioni per l'ospitalità degli
atleti, soprattutto per contribuire, attraverso le loro
professionalità, alla formazione dei nostri atleti, collaborando
con le altre realtà territoriali: con lo sci club, con l'ASIVA, con
la Federazione sport invernali quindi, ma anche con altre
federazioni. Non di rado capita, quando si partecipa ad una
manifestazione, sentire gli Assessori che intervengono elogiare
questa realtà e la capacità dell'Esercito di collaborare e
soprattutto di fare rete con il territorio. Io credo sia giusta
giunta l'ora di formalizzare questa collaborazione, come fanno
altre realtà, quindi proponiamo di avviare una convenzione con il
Centro sportivo Esercito affinché tutto questo venga formalizzato e
si porti avanti negli anni in favore dei giovani, ma soprattutto di
tutta la collettività valdostana.
Presidente -
Non ci sono altri interventi, metto in
votazione l'emendamento n. 17. La votazione è aperta. La votazione
è chiusa.
Esito della votazione:
Presenti: 32
Votanti: 12
Favorevoli: 12
Astenuti: 20 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Lanièce,
Marguerettaz, Nogara, Péaquin, Perrin, Rini, Rollandin, Rosset,
Testolin, Viérin)
Il Consiglio non approva.
Articolo 23. Non ci sono richieste di intervento, metto in
votazione l'articolo. La votazione è aperta. La votazione è
chiusa.
Esito della votazione:
Presenti: 33
Votanti: 33
Favorevoli: 20
Contrari: 13
Il Consiglio approva.
Articolo 24. Ha chiesto la parola il collega Restano, ne ha
facoltà.
Restano (AC-SA-PNV) -
Solo per significare che si approva
ovviamente l'iniziativa in favore dei rifugi alpini e dei bivacchi,
si rileva una certa criticità sulla cifra messa in disponibilità.
Sappiamo tutti che vi sono dei rifugi alpini di proprietà pubblica
e di proprietà privata che necessitano di urgenti ristrutturazioni.
La cifra mi sembra quasi ridicola rispetto alle necessità. Abbiamo
investito tantissimo per valorizzare i sentieri, per valorizzare i
trekking
, i
trail
, poi dopo aver attirato turisti, in
certi posti li accogliamo con delle bellissime strutture e altri
oramai corriamo il rischio di accoglierli in strutture fatiscenti:
mi riferisco ai bivacchi, che generalmente non hanno reddito, o ad
altri rifugi dove il reddito è risicato ed evidentemente non
possono accedere all'istituto del mutuo. Per forza di cose quindi
dovrebbero avere un finanziamento, un contributo, se vogliamo
renderli ancora accessibili.
Presidente -
Non ci sono altri interventi, metto in
votazione l'articolo 24. La votazione è aperta. La votazione è
chiusa.
Esito della votazione:
Presenti: 34
Votanti: 34
Favorevoli: 21
Contrari: 13
Il Consiglio approva.
Articolo 25. Non ci sono richieste di intervento, lo metto in
votazione. La votazione è aperta. La votazione è chiusa.
Esito della votazione:
Presenti: 34
Votanti: 34
Favorevoli: 21
Contrari: 13
Il Consiglio approva.
Articolo 26: stesso risultato. Vi è l'emendamento n. 18 della
minoranza che introduce l'articolo 26bis. Per l'illustrazione, ha
chiesto la parola il collega Roscio, ne ha facoltà.
Roscio (ALPE) -
Questo emendamento che proponiamo ha una
valenza tutta politica, non ha nulla di tecnico, anzi probabilmente
dal punto di vista tecnico non ha neanche quella solidità che si
vorrebbe, ma serve per ribadire un principio: la proprietà delle
acque è un tema molto sentito dalla popolazione valdostana.
Stamattina giusto qualcuno ha ricordato che "la Vallée d'Aoste est
fille de ses eaux" gli obiettivi di questo emendamento sono
triplici: da un lato, vogliamo ribadire l'esigenza o, meglio, il
principio che su scelte di una certa importanza, strategica per i
prossimi decenni, i valdostani debbano essere messi in condizione
di potersi pronunciare su questi temi, come, per esempio, la
proprietà delle acque e il loro utilizzo. Non ci limitiamo a
questo, noi vorremmo anche fare in modo che non ci sia un danno per
la società, che in questo momento - stiamo parlando della CVA - sta
operando proprio per arrivare alla quotazione in Borsa. Noi
vogliamo che ci sia un pronunciamento, ma non vogliamo che la
società abbia a patire dei danni in questo senso. Cerchiamo quindi
di trovare un compromesso in modo che, a seguito dell'iter, il
Consiglio regionale - cosa che oggi non è prevista - si esprima
sugli orientamenti e sugli indirizzi e, a seguito di quello,
considerati i tempi previsti dalla legge, vi sia la possibilità per
i cittadini valdostani di esprimersi o meno in un senso o
nell'altro sulla quotazione in Borsa della società CVA. Ci sembra
un emendamento molto semplice, ma che va a sancire un principio che
riteniamo molto importante.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Per chiedere di votare in maniera
separata i due commi. Spiego il perché di questa richiesta. Non ho
partecipato fino adesso alla votazione o, meglio, ho votato contro
tutti quanti gli articoli di legge e non ho partecipato alle
votazioni, per garbo istituzionale, rispetto agli emendamenti
presentati dall'opposizione, però questo è un emendamento che si
stacca molto da quello che stiamo discutendo e voglio dare il mio
contributo. In particolare, vorrei che fosse chiaro per quanto mi
riguarda, e se mi sarà permesso di votare i due commi in maniera
separata, vado a spiegare il perché, che io non voglio in alcun
modo che ci sia la quotazione. Il fatto quindi che si preveda,
anche se ancorché in maniera ipotetica, una deliberazione della
Giunta in tal senso, io non voglio votarlo. Ovviamente qualora ci
fosse questa delibera, invece mi sta molto bene il comma
successivo, che prevede il fatto che venga svolto un referendum,
quindi vorrei rimarcare questa mia posizione in maniera chiara,
netta e forte. Di conseguenza, chiedo che venga fatta la votazione
in maniera disgiunta dei due commi, indipendentemente
dall'eventuale decisione della maggioranza di concedermi questa
possibilità oppure no.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Sulla richiesta, se tecnicamente
fattibile, credo che non ci sia nessun ordine di problema. Sul tema
della quotazione il Consiglio ha peraltro approvato un ordine del
giorno, che dà già le indicazioni sul da farsi. Concordiamo - credo
che sia un sentire comune - che questo tema vada affrontato con
delicatezza e soprattutto in condivisione con la nostra comunità.
Crediamo che, così come peraltro forse è stato anche ricordato dal
collega Cognetta, ci sono alcune questioni in questo emendamento
che, secondo noi, al di là del recepimento tecnico positivo, non
sono proprio consone all'attività che eventualmente ci può stare in
un mercato privato. Ci spieghiamo: noi crediamo che approvare un
emendamento che dice che un Consiglio regionale su proposta di un
Governo interviene su mercati finanziari regolamentati, sulla
Borsa, su queste questioni sia un aspetto che vada a rischio di
incorrere in disposizioni in contrasto per non dire in reati:
pensiamo all'aggiotaggio, piuttosto che altre questioni; queste
sono questioni delicate. Un Consiglio regionale, un organo politico
che interviene su tematiche che sono regolamentate in materia di
riservatezza crediamo che non sia... crediamo che invece lo spunto
politico sia interessante. Questo - come ricordava peraltro il
collega Roscio - credo sia uno spunto da lasciare al Consiglio.
Sapete che ad oggi nessuna azione è stata fatta, se non quella
tecnica per non perdere l'anno di tempo. C'è quindi tutto il tempo
per condividere tra le forze politiche - ma crediamo che sia un
tema da sottoporre alla comunità valdostana - l'indirizzo su un
tema così importante per i valdostani. Ci trovate quindi in linea
sui principi, come peraltro questo viene rilevato e si ritrova nei
punti programmatici di questo Governo e crediamo che, così come
sono formulati, gli emendamenti vadano ad anticipare una
discussione che, secondo noi, invece va affrontata in modo più
condiviso e magari, al di là di qualcuno che ha già organizzato
incontri e che si è già mosso per sensibilizzare la comunità,
cercando di gestirla anche come istituzioni (inteso come Consiglio
regionale) in modo condiviso con la nostra comunità. Saremmo quindi
per non accettare gli emendamenti così come formulati, ma c'è una
disponibilità su questo tema a non procedere, come peraltro questo
Consiglio ha deliberato con un ordine del giorno, in nessun senso
finché non sarà aperto un dialogo, un confronto serio su questo
tema.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Si tratta di un tema, Presidente
Viérin, che abbiamo discusso numerose volte in questa legislatura.
Non so se riusciremo a convincere il Governo e la maggioranza a
votare questo emendamento, ma ci provo e ci proviamo. Lo scorso
anno questo Consiglio ha approvato la possibilità di quotare la
principale partecipata regionale, perché avevamo un obbligo a
monte: il perimetro legislativo ci obbligava a quotare in Borsa la
nostra società. Nel corso del 2017 quest'obbligo è venuto meno.
Venendo meno l'obbligo, è cresciuta dal nostro punto di vista, ma
lo ha ribadito anche lei, da parte della comunità tutta valdostana
la voglia di partecipare a questa scelta ed ecco perché noi oggi
abbiamo cercato di tradurre in legge il desiderio della comunità,
della popolazione valdostana: avere la possibilità di decidere. In
queste settimane con numerosi colleghi abbiamo quindi cercato, per
il tramite dell'ufficio deputato del Consiglio regionale, di
scrivere dal punto di vista giuridico questa volontà. Il punto di
caduta è che noi oggi abbiamo solo ed esclusivamente una
risoluzione approvata da questo Consiglio, ma non è una legge, è
una risoluzione, quindi la risoluzione dà un indirizzo di natura
politica. Per poter creare le condizioni alla cittadinanza, ai
cittadini valdostani per il tramite di una consultazione popolare
(referendum) ci va un atto: ecco perché l'emendamento n. 18 è
suddiviso in due commi. Il comma 1 va ad obbligare il Consiglio
regionale a prendere una posizione: se non si prende quella
posizione, l'Azienda CVA non viene quotata in Borsa, per cui il
problema a questo punto non sussiste, ma se si decidesse di
intraprendere quella strada, questo emendamento ha un punto di
caduta popolare: il referendum, questo è lo spirito. Ho cercato di
declinare meglio la nostra volontà di natura politica. Apprezziamo
che il Presidente condivida dal punto di vista politico il fatto di
dare la possibilità alla cittadinanza, alla comunità di decidere,
ma noi gradiremmo - e questo è lo spirito con cui abbiamo preparato
questo emendamento - inserirlo in legge, in modo che anche nella
futura legislatura 2018-2023 chi sarà deputato a governare, o a
fare opposizione nella prossima legislatura avrà la possibilità di
prendersi delle responsabilità in quest'aula e dire per diversi
motivi: "vorremmo quotare la nostra società in Borsa", ma se oggi
viene approvato questo emendamento, ci sarà la possibilità di
passare per il tramite di una consultazione popolare, per il
tramite di un referendum. È questo lo spirito con cui oggi noi
presentiamo questo emendamento. Il punto di caduta è che sia la
comunità valdostana a decidere se quotare nei mercati regolamentati
la nostra società, oppure no. Se non inseriamo la modifica del
comma 1, la risoluzione che noi abbiamo praticamente non fa
scattare il referendum. Questo è basilare, è importante, è capitale
se i firmatari di questo emendamento vogliono che sia la comunità a
decidere, dopo un posizionamento del Consiglio regionale, se
quotare oppure no la CVA S.p.A.. Il collega Roscio lo ha
illustrato, ma dopo aver ascoltato le parole del Presidente della
Regione, che ci ha detto che condivide la posizione politica,
abbiamo cercato di fare un passo in più: codificare in legge (comma
1) e soprattutto qui scatta quel meccanismo che diamo la
possibilità alla cittadinanza di decidere per una consultazione
popolare cioè per il tramite di un referendum. Riteniamo
fondamentale questo passaggio e auspichiamo che questo Governo e
questa maggioranza approvino questa modifica, perché andiamo a
codificarlo in legge.
Dalle ore 19:15 assume la presidenza il Vicepresidente
Farcoz
.
Farcoz (Presidente) -
Ha chiesto la parola il collega
Gerandin, ne ha facoltà.
Gerandin (GM) -
È molto semplice questo emendamento e
penso che abbiamo il dovere tutti di raccontare ai valdostani un
po' l'evolversi di questa situazione. Prima di tutto non è che si
interviene con questo su un processo di quotazione, si interviene
su un articolo di legge: l'articolo 27, comma 1, della legge
regionale 21 dicembre 2016 (legge di stabilità del triennio
2017/2019), per cui si interviene su un testo di legge regionale,
che autorizzava la Giunta regionale a fare qualunque atto per
arrivare fino al processo di quotazione. Ora il perché fosse nata
questa esigenza lo ha già spiegato il collega Chatrian. Pensiamo
che il panorama sia profondamente cambiato, fortunatamente
profondamente cambiato sia per quello che riguarda CVA, ma anche
per quello che riguarda l'idroelettrico nei comuni. La verità però
è che, al di là di quello che c'è scritto sull'ordine del giorno,
che non ha avuto nessun esito dal punto di vista legislativo - e
noi vorremmo provare ad introdurlo con questo emendamento - non è
più previsto nessun passaggio in Consiglio obbligatorio. È chiaro
poi che se c'è la volontà, è un'altra storia, ma qualche passaggio
obbligatorio non esiste più. Si è detto che nei contenuti di
quell'ordine del giorno c'era scritto che, dopo acquisito il piano
industriale, il piano finanziario della società, si faceva un
processo di informazione. Ora questo processo di informazione può
essere fatto, ma attenzione che questo atto che avete approvato
nella finanziaria del triennio 2017/2019 non apre più nessuna
possibilità a nessuna consultazione referendaria. Noi ci abbiamo
pensato un bel momento, provando ad inserire in legge, invece di
inserire questo articolato, proponendo che ogni decisione
definitiva sia prima oggetto di referendum. Non si può fare, perché
la legge sul referendum è legge statutaria, per cui non possiamo
sorpassarla con una legge ordinaria, per cui c'erano due strade: o
si diceva: "viene abrogato il processo di quotazione", oppure
obblighiamo a fare un ulteriore passaggio - che non sarebbe più un
ordine del giorno, ma un disegno di legge, una norma - in Consiglio
regionale, che poi potrà decidere quello che vuole. Quello che è
più importante è che comunque questo passaggio riapre i termini
referendari, che in questo momento sono chiusi, per cui chi viene a
dire, o comunque si può provare a dire che ci sarà comunque un
passaggio in Consiglio, se non è previsto in legge, non è
obbligatorio, perché adesso teoricamente la Giunta potrebbe
concludere l'iter. Seconda cosa: non riapre i termini della
consultazione referendaria. Qua è molto semplice la cosa, non sto a
tirarla troppo per le lunghe; chi pensa che un processo così
importante, che - ricordo ai valdostani - ha portato dal 2008 nelle
casse regionali tra trasferimenti legati all'utile aziendale e
riserve 596 milioni di euro... per cui noi riteniamo necessario che
siano comunque i cittadini ad esprimersi. Proprio in piena sintonia
con quello che diceva Emile Chanoux, che ci ha ricordato il
Presidente, noi pensiamo che sia utile dare la parola "
aux
filles
" per capire cosa pensano "
des eaux
valdôtaines
".
Président -
La parole au collègue Bertin.
Bertin (GM) -
Da tempi non sospetti mi sono espresso per
un referendum, poiché una scelta di tale portata non può che essere
fatta in seguito ad una consultazione diretta della volontà dei
cittadini e ritengo che più il tempo passa più questa necessità
diventa evidente. Per essere chiaro, perché vedo che a volte certi
chiedono il referendum e poi non sanno se votare "sì" o "no" al
referendum, preciso che, nel caso in cui ci fosse un referendum,
voterei "no", poiché non mi sembra il momento questo di quotare in
Borsa la società CVA, anche se in termini assoluti non ho nessun
preconcetto rispetto alle quotazioni, sono piuttosto agnostico
rispetto a queste ipotesi di quotazione o meno. In questo momento,
e in particolare rispetto a questa società che riguarda comunque la
gestione dell'acqua nella nostra regione, un bene strategico, un
bene che deve essere considerato come un bene comune, è
oggettivamente necessaria un'espressione diretta da parte dei
cittadini. Teniamo presente che questo emendamento di per sé non
implica un referendum, apre soltanto la possibilità ad un
referendum, che sarebbe soltanto un referendum consultivo, poiché
non in ragione della legge statutaria, ma in ragione dell'argomento
di una legge di bilancio, non si possono attivare dei referendum
deliberativi, ma soltanto dei referendum consultivi, ma almeno che
si consultino i valdostani su questa possibilità. Per questo, al di
là dell'aspetto tecnico di tale emendamento, visto che è diverso
tempo che evidenzio questa necessità, mi rallegro del fatto che
anche altri finalmente si avvicinino a questa scelta; tra l'altro,
ho visto un'apertura anche da parte del Presidente della Giunta e
non posso che votare in modo positivo a questo emendamento.
Dalle ore 19:24 riassume la presidenza il Presidente
Rosset
.
Rosset (Presidente) -
Ha chiesto la parola il collega
Padovani, ne ha facoltà.
Padovani (GM) -
Mi ricollego agli interventi dei colleghi
che sono intervenuti prima di me, i colleghi Gerandin e Bertin,
perché ne condivido pienamente il contenuto. È da stamattina che si
parla di autonomia, di autonomismo, c'è chi ha lanciato la gara a
chi è più autonomista fra gli autonomisti, secondo me, autonomia
vuol dire anche, e forse soprattutto, sentire quello che la propria
comunità, quello che i propri cittadini pensano dell'operato
dell'Amministrazione, di come vengono amministrati. La questione
delle acque, che è stata parecchio toccata e che penso sarà un
grande tema della prossima campagna elettorale, è una questione
fondamentale, che tocca da molto vicino i cuori e le menti delle
valdostane e dei valdostani: ecco perché io penso che, al di là
delle aperture, delle disponibilità politiche a vedere in futuro
delle possibilità, questo emendamento fa una cosa semplice - ma lo
ha già detto meglio di me prima il collega Bertin -: riapre la
possibilità di un referendum, che sarebbe consultivo e che quindi
vorrebbe dire che si chiederebbe l'opinione alle valdostane e ai
valdostani sulla questione che noi abbiamo dibattuto lungamente in
questo Consiglio, sulla quale io ho già espresso da tempo la mia
opinione. Io quindi penso che non ci dovrebbe essere nessuna
difficoltà da parte di chi si ritiene autonomista - e che crede,
convintamente e giustamente, negli ideali autonomisti - di lasciare
esprimere i propri cittadini su un tema che li tocca così da vicino
e che ne ha dimostrato il grande interesse. Io quindi questo
emendamento lo voterò convintamente e - come credo ormai voi sapete
- in questo eventuale referendum anch'io prenderei una posizione e
voterei convintamente contro questa quotazione, perché penso che
essa sia quanto di più lontano dall'interesse dei cittadini.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Per ribadire che abbiamo verificato anche
con gli uffici la possibilità di fare una delibera del Consiglio,
non è che ce lo siamo inventati noi, perché, essendo scritta una
disposizione, prima di andare a dire se si poteva approvare...
ripeto, sul principio l'abbiamo detto, poi ognuno fa quello che
vuole, ma non è una questione di chi è più autonomista o di chi è
meno autonomista; c'è chi non è autonomista e noi lo rispettiamo lo
stesso, non è un problema questo, quindi la discussione di questa
mattina era di tutt'altra natura.
Qui si ribadisce che il rischio di commettere reati con la
deliberazione del Consiglio, e non ce lo diciamo noi, ma è stato
verificato, è perché, ai fini del funzionamento dei mercati
regolamentati, che hanno degli obblighi di riservatezza, così com'è
scritto non va bene. Noi siamo d'accordo che la comunità si
esprima, ci sono gli strumenti. È stato citato il referendum, ma il
referendum credo che sia una possibilità che esiste, che se tutti
condividiamo che ci sia... oggi, al di là di quello che prevede,
che non bisogna venire in Consiglio, la questione che è stata detta
è che noi vogliamo che questa cosa sia condivisa dal Consiglio
regionale tutto e dalla comunità, quindi si organizzerà credo un
processo di informazione quando avremo gli elementi, dopodiché ci
sono gli strumenti per agire con un referendum. Quello che si
intendeva, per quello che ci è stato detto dagli uffici delle
Finanze che si occupano di questo, è che tecnicamente è un
emendamento che va bene per essere recepito - e il collega Roscio
lo ha anticipato - ma così com'è costruito, anche se è scorporato,
perché poi si parla della delibera e poi si cita la delibera, non è
compatibile con le normative, che ci sono nel mercato privato, di
indirizzi, che sono altri rispetto a quello che noi invece vogliamo
dire alla comunità. Noi crediamo, almeno così si è inteso, che un
argomento così delicato abbia bisogno di condivisione, una volta
che abbiamo gli elementi per capire cosa succede; noi ancora siamo
nella fase di avere una possibilità di non perdere
quell'opportunità, ma una volta che i tecnici ci diranno: "i
termini dell'opportunità, o della problematica, o della questione
sono questi", saremo i primi ad impegnare l'intero Consiglio Valle
e la comunità valdostana per poi decidere se questa cosa dovrà
andare avanti o meno. Io quindi credo che, al di là di prevedere
ulteriori tecnicismi, se c'è un impegno, se c'è la condivisione su
questo tema - e gli strumenti per il referendum sono stati
utilizzati più volte e hanno anche funzionato da un punto di vista
democratico -, crediamo sia una sfida interessante per coinvolgere
la comunità nei processi democratici, soprattutto su scelte che -
vorrei ribadirlo affinché non siano poi interpretate le parole o le
idee -sono nelle corde di tutti noi, è il tema principale. Non è da
oggi che ci occupiamo di CVA, delle risorse, di ciò che CVA
rappresenta, anche da un punto di vista ideale. Abbiamo lottato per
diventare proprietari, per ritornare proprietari delle nostre
acque, noi ci eravamo. Sicuramente quindi oggi noi non vogliamo
svendere un patrimonio della comunità e ripetiamo: abbiamo dato la
disponibilità, gli emendamenti anche su temi così, se ci sono delle
disponibilità, si possono anche condividere, rimettere in quadri
più completi, ma così com'è formulato, non fa parte di quello che
si può fare e non va neanche in linea con ciò che è stato detto nel
dibattito.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Presidente Viérin, non voglio malintesi
di nessun genere, per come mi pare che nell'illustrazione ho
cercato di chiarire un po' le difficoltà legate a quel processo di
quotazione, che è stato deliberato con l'articolo 27. Nessuno dice
che non sia possibile un passaggio in Consiglio, si dice
semplicemente che in questo momento non è codificato, non è
previsto per legge e quando non è previsto per legge un passaggio
in Consiglio... come lei ben sa, visto che si è documentato, non è
vero che è previsto in questo momento e c'è la possibilità di un
referendum. Non è possibile perché i termini per il referendum sono
scaduti, pertanto la necessità di introdurre un passaggio in
Consiglio è quella per riaprire i termini su un'eventuale
possibilità di indire un referendum, perché in questo momento i
tempi sono scaduti. Non è più previsto alcun passaggio in Consiglio
che sia previsto per legge obbligatorio, per cui non vengono
riaperte in nessun caso le possibilità di indire un referendum,
neanche dopo quella campagna di informazione che abbiamo fatto. Io
non dico che il referendum sarà fatto. Quello che noi proviamo a
dire è che, introducendo l'obbligatorietà di questo passaggio in
Consiglio, e abbiamo espresso in maniera molto chiara che deve
essere fatto non nel semestre in cui non è possibile indire il
referendum, sennò sarebbe del tutto inutile questo passaggio... noi
abbiamo detto con il comma 1 di introdurre l'obbligatorietà, che
riapre la possibilità di aprire la tempistica per indire un
referendum. Con il comma 2 abbiamo semplicemente detto che questo
passaggio in Consiglio deve essere fatto in un tempo in cui ci sia
la possibilità, se si vuole, perché il referendum è codificato -
come lei mi ha confermato, Presidente - con legge statutaria, per
cui non possiamo noi superare con legge ordinaria, sennò la cosa
più facile era modificare la legge e stabilire che prima della
decisione definitiva debba essere fatta una consultazione popolare,
ma non si può, la legge è statutaria, per cui su questo non c'è
dubbio. Questo serviva solo per introdurre l'obbligatorietà di un
passaggio, che riapriva i termini che, mi pare di capire, se
condivisa, io non vedo la difficoltà di accettare questo tipo di
passaggio, perché non è una decisione definitiva, dove si dice:
"chiudo", "non chiudo" o quant'altro: si dice solo di un passaggio
in Consiglio, che riapre i termini per la possibilità di
consultazione referendaria.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Per rinforzare ulteriormente le
argomentazioni anche espresse dai colleghi prima. Se noi volessimo
in questo momento, o chiunque volesse fare un referendum sulla
quotazione in Borsa di CVA, oggi non potrebbe perché la legge dice
che nei sei mesi precedenti lo scioglimento del Consiglio non si
può, così come non si può nei sei mesi successivi. Ad oggi
pertanto, se anche ci fosse l'intenzione, non si potrebbe fare, ma
anche quando ci fossero i tempi, non si potrebbe fare comunque,
perché ad oggi manca un atto su cui esprimersi in questo senso. Il
nostro emendamento pertanto faceva le due cose: da un lato, creava
quell'atto senza andare ad alterare i mercati, ma creava un atto su
cui il Consiglio si esprimeva e quindi creava il presupposto per
poter fare un referendum; il secondo comma dice: "nel rispetto dei
tempi", quindi utilizziamo quei tempi che ad oggi non è possibile
fare. Il primo pertanto creava i presupposti, il secondo dava la
possibilità. Se l'intenzione è dare alla popolazione la possibilità
di esprimersi, pertanto non c'è tanta altra strada, perché in
questo momento è impossibile dato che la legge statutaria prevede
il contrario, per cui o troviamo un sistema per poter dare la
parola ai cittadini, altrimenti facciamo filosofia.
Presidente -
Non ci sono altri interventi, metto in
votazione l'emendamento n. 18, scorporando il comma 1 e il comma 2.
Metto in votazione il comma 1. La votazione è aperta. La votazione
è chiusa.
Esito della votazione:
Presenti: 34
Votanti: 34
Favorevoli: 12
Contrari: 22
Il Consiglio non approva.
Metto in votazione il comma 2. La votazione è aperta. La
votazione è chiusa.
Esito della votazione:
Presenti: 34
Votanti: 13
Favorevoli: 13
Astenuti: 21 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Marguerettaz, Nogara, Péaquin, Perrin, Rini, Rollandin, Rosset,
Testolin, Viérin)
Il Consiglio non approva.
Articolo 27. Non ci sono richieste di intervento, metto in
votazione. La votazione è aperta. La votazione è chiusa.
Esito della votazione:
Presenti: 34
Votanti: 34
Favorevoli: 21
Contrari: 13
Il Consiglio approva.
Articolo 28: stesso risultato. Ha chiesto la parola il collega
Borrello, ne ha facoltà.
Borrello (AC-SA-PNV) -
Volevo solo chiedere, prima della
votazione finale, quindi a seguito della votazione degli allegati,
se poteva concedere una sospensione per una Conferenza dei
Capigruppo.
Presidente -
Metto in votazione l'allegato 1. La
votazione è aperta. La votazione è chiusa.
Esito della votazione:
Presenti: 34
Votanti: 34
Favorevoli: 21
Contrari: 13
Il Consiglio approva.
Allegato 2: stesso risultato. Come richiesto dal collega
Borrello, prima della votazione nel suo insieme, è concessa una
riunione della Conferenza dei Capigruppo.
La seduta è sospesa dalle ore 19:43 alle ore 19:50
.
Rosset (Presidente) -
Possiamo riprendere i lavori. Come
concordato nella riunione della Conferenza dei Capigruppo, si porta
a conclusione questo punto all'ordine del giorno, si fa una pausa
di un'ora di tempo e si riprende con il DL n. 124 e gli articolati
e con il DL n. 125, dichiarazioni di voto al termine del DL n. 125
e disposizioni collegate.
Metto in votazione il DL n. 123 nel suo insieme. La votazione è
aperta. La votazione è chiusa.
Esito della votazione:
Presenti: 34
Votanti: 34
Favorevoli: 21
Contrari: 13
Il Consiglio approva.
I lavori vengono sospesi e riprenderanno alle ore 21:00.
La seduta è sospesa dalle ore 19:52 alle ore 21:13
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK