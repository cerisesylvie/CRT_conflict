Consiglio Regionale della Valle d'Aosta - Oggetto del Consiglio n. 1176 del 18 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1176 del 18 aprile 1990 - Resoconto
OGGETTO N. 1176/IX - Imprese operanti nella Regione aventi
rapporti con una persona sottoposta a provvedimenti giudiziari dal
tribunale di Torino. (Interrogazione).
Presidente - Do lettura della interrogazione presentata dal
Consigliere Riccarand:
INTERROGAZIONE
All’inizio del mese di aprile è comparsa, su
numerosi quotidiani, la notizia di provvedimenti assunti dai
giudici del Tribunale di Torino nei confronti di Giovanni Iaria
conosciuto in Valle d’Aosta come scrive "La Stampa"
del 5 aprile 1990, per i suoi interessi nelle imprese A & D ed
Astrid e per essere un esponente importante del PSI della provincia
di Torino.
Com’è noto le imprese A & D ed Astrid operano
da alcuni anni in Valle d’Aosta svolgendo anche
lavori per conto dell’amministrazione regionale.
Poichè Giovanni Iaria, ed altri suoi soci in affari, sono
definiti dai giudici soggetti "socialmente pericolosi, indiziati di
appartenere ad un’associazione di stampo mafioso,
abitualmente dediti a traffici illeciti ed attività delittuose", è
opportuno esaminare con attenzione il tipo di rapporti e di
presenza di questa persona, dei suoi soci e della sua società in
Valle d’Aosta.
Tutto ciò premesso, il sottoscritto Consigliere regionale del
Gruppo "Verde Alternativo"
interroga
la Giunta regionale per sapere:
1) quali sono i rapporti fra il Signor Giovanni Iaria e le
società, citate in premessa, operanti in Valle
d’Aosta;
2) quali lavori sono stati affidati alle società Astrid e A
& D dall’Amministrazione regionale negli ultimi
quattro anni.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- L’interrogazione del
Consigliere Riccarand, che riguarda i rapporti fra le imprese A
& D e Astrid e Giovanni Iaria ci riguarda parzialmente, nel
senso che al punto 2 siamo in grado di rispondere appieno, dando
ampia documentazione al Consigliere Riccarand di quali sono stati i
lavori affidati alla società Astrid A & D dalla Amministrazione
regionale negli ultimi quattro anni. Anzi aggiungo che questa
stessa richiesta ci è stata fatta da due Consiglieri dal Gruppo
comunista come interrogazione con risposta scritta. Abbiamo già
provveduto a farla pervenire agli uffici competenti; farò pervenire
una copia al Consigliere Riccarand della stessa risposta, perchè
ritengo sia inutile leggere una elencazione in questa sede.
Il Consigliere Riccarand potrà verificare, così come gli altri
interroganti, sui dati di fatto che avremo prodotto.
Per quanto riguarda i contatti con Giovanni Iaria, ne siamo a
conoscenza anche noi dalle notizie di stampa perchè dai documenti
che sono in nostro possesso, dai documenti che vengono prodotti
dalle imprese in oggetto, non risulta il nome di Giovanni
Iaria.
Voglio ancora precisare che l’Amministrazione
regionale, prima di stipulare i contratti o di autorizzare i
subappalti, qualora ne sia il caso, acquisisce sempre e comunque
tutte le certificazioni di legge atte a dimostrare la non esistenza
nei riguardi della impresa aggiudicataria (o di quella
eventualmente subappaltatrice) di provvedimenti ostativi, di cui
alle leggi note come leggi antimafia.
Voglio ancora aggiungere, perchè di questo abbiamo avuto notizia
in questi ultimi giorni, che le imprese A & D e Astrid sono
state totalmente acquisite da una finanziaria che fa capo al
Presidente del Torino Calcio, Ing. Borsano. Quindi, da documenti
che ci sono stati prodotti, risulta che i titolari precedenti delle
imprese A & D e Astrid sono stati totalmente estromessi dalla
proprietà e dalla amministrazione delle società suddette.
Aggiungo ancora che negli anni scorsi, quando
c’erano state altre notizie sulla persona titolare
delle imprese, per almeno un anno non le avevamo più invitate alle
nostre gare di appalto. Superata questa
impasse,
avevamo
ripreso ad invitarle.
Queste sono le notizie in nostro possesso; farò pervenire al
Consigliere Riccarand l’elenco di cui dicevo
prima.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Mi riservo di esprimere un giudizio più
articolato quando avrò visto questo elenco dei lavori che sono
stati affidati dall’Amministrazione regionale
all’Astrid e alla impresa A & D. Quello che
posso rilevare è che ci sono sicuramente elementi di forte
preoccupazione rispetto al ruolo di queste società, elementi di
preoccupazione che sono stati indicati a chiare lettere dalla
magistratura e dai giudici torinesi che si sono occupati della
vicenda di Giovanni Iaria. Infatti, nell’assumere
dei provvedimenti restrittivi nei confronti dello stesso,
nell’impedirgli di risiedere per un certo numero di
anni in Piemonte e in Valle d’Aosta, sono stati
fatti dei precisi riferimenti alle due società che operano in Valle
nella zona di Saint-Vincent, che sono la Astrid e la A & D,
indicate come società in cui opera direttamente o indirettamente
Giovanni Iaria. Inoltre sono stati fatti precisi riferimenti ai
rapporti definiti dai giudici di tipo mafioso, che attorno a Iaria
gravitavano.
Credo che un esame approfondito debba essere fatto anche da
parte della Giunta sulla composizione azionaria di questa società.
Adesso c’è questa novità della cessione delle
società al Gruppo Borsano, comunque un elemento di cautela rispetto
alla composizione delle società nel settore edile, rispetto al loro
operato credo sia opportuno, perchè i segnali che sono venuti in
questi anni di presenza di elementi legati a un sottobosco di tipo
mafioso sono purtroppo frequenti ed ormai numerosi anche per
società operanti nella nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK