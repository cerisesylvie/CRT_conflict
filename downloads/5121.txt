Consiglio Regionale della Valle d'Aosta - Oggetto del Consiglio n. 2674 del 11 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2674 del 11 marzo 1987 - Resoconto
OGGETTO N. 2674/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 986 in data 6 febbraio 1987:
Esecuzione in economia diretta dei lavori di completamento della
sistemazione interna straordinaria del piano seminterrato del
fabbricato ex maternità in Via Saint Martin de Corléans in Aosta -
Approvazione ed impegno di spesa.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Leggendo la premessa della deliberazione,
non ho ben capito se i lavori di adeguamento dell'immobile dell'ex
maternità rendono possibile lo spostamento del consultorio di viale
Europa, che è particolarmente disagiato per le sue attuali
dimensioni, come credo che ben sappia anche l'Assessore ai Lavori
Pubblici.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Nel testo della deliberazione è ben
specificato che i lavori riguardano esclusivamente l'Istituto
d'Arte, che ha sede provvisoria nell'ex maternità. Nella quarta
riga del secondo capoverso è detto espressamente: "...per
permettere il buon funzionamento dei laboratori della scuola
d'arte...".
PRESIDENTE:
Se nessuno chiede la parola, pongo in
votazione la ratifica della deliberazione n. 986:
ESITO DELLA VOTAZIONE
Presenti: 23
Votanti: 22
Favorevoli: 22
Astenuti: 1 (Sandri)
Il Consiglio approva.
Oggetto n. 1272 in data 13 febbraio 1987:
Destinazione al consorzio tra i Comuni di Verrayes, Chambave e
Saint-Denis per il finanziamento della microcomunità dei fondi già
assegnati, per l'anno 1987, al Comune di Verrayes per il servizio
di assistenza domiciliare.
PRESIDENTE:
Se nessuno chiede la parola. pongo in
votazione la ratifica della deliberazione n. 1272:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
Oggetto n. 1299 in data 13 febbraio 1987:
Sottoscrizione di capitale azionario della S.p.A. "Funivie di
Champorcher", con sede in Champorcher - Approvazione ed impegno di
spesa.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Poiché nel testo della deliberazione c'è
scritto che si procede alla sottoscrizione per attestare la
partecipazione regionale al 35% del capitale azionario e poiché ad
una interrogazione con risposta scritta da me presentata è stato
risposto che la Regione ha già raggiunto il 38% del capitale,
vorrei chiedere a chi dovrebbe cedere il 3%, che supera il limite
del 35%. Si tratta di un errore materiale, che dovrebbe quindi
essere modificato nella parte relativa alle premesse della
deliberazione, oppure si dovrebbe modificare questa percentuale,
che, altrimenti, farebbe partecipare la Regione con una quota
superiore al 35% del capitale azionario della società Funivie di
Champorcher.
Inoltre, quando si discusse il rifinanziamento della legge sugli
interventi regionali negli impianti di risalita, avevo chiesto al
dott. Tambosco (non so se della cosa sia stato già informato
l'Assessore competente) che, nel Consiglio in cui si sarebbero
dovuti stornare dal fondo globale i relativi finanziamenti, si
procedesse anche ad un esame generale della situazione degli
impianti di risalita.
Chiedo venia per quanto ho detto in riferimento alla Val Vény;
si è trattato di un errore dovuto al modo in cui la situazione di
tale società era stata evidenziata nei suoi bilanci. Avevo detto,
infatti, che mi stupivo che la Val Vény avesse un utile di 1
miliardo, ma in quel bilancio non c'era scritto che la Val Vény
aveva in corso un esercizio finalizzato e, quindi, l'avevo preso
per un bilancio normale di fine esercizio, con una semplice
modifica della scadenza. Il problema preoccupante, invece, è che
anche la Val Vény ha un deficit superiore e, quindi, da questo
punto di vista, sarebbe opportuno che l'Assessorato mettesse
insieme tutti questi dati per rendere possibile una discussione in
merito.
Noi siamo d'accordo sull'intervento della Regione, però siamo
anche d'accordo sul fatto che ciò avvenga in perfetta cognizione di
causa, senza dire cose che poi si è costretti a smentire dopo
qualche anno. Mi pare che l'occasione dell'approvazione in
Consiglio di un documento finanziario possa anche essere utilizzata
per fare il punto della situazione almeno a livello di Commissione,
per consentire l'assunzione di tutti i provvedimenti necessari,
specie per gli impianti di risalita, che da tutti sono riconosciuti
come uno dei pilastri fondamentali.
PRESIDENTE:
Ha chiesto la parola il Consigliere Cout: ne
ha facoltà.
COUT (P.C.I.):
In questa delibera si parla di aumento di
capitale e di sostituzione, con un impianto più veloce e moderno,
del vecchio impianto di arroccamento Chardonnav-Laris che prevede
l'eliminazione dell'ormai obsoleta ed antieconomica "cestovia". che
del resto è anche abbastanza fredda e disagevole per chi è
costretto a servirsene. Vorrei solo chiedere se oltre al progetto
di arroccamento esiste anche un Progetto di sistemazione e di
riordino degli impianti e in questo caso, che cosa potrebbe voler
dire l'eventuale nuova sistemazione, anche perché mi sembra che si
dovrebbero fare delle riflessioni piuttosto serie su tutti gli
interventi che sono già stati fatti finora, non ultimo quello
relativo all'impianto della linea del "Superphoenix".
Non bisogna dimenticare che diverse persone ed anche alcune
forze ambientaliste hanno sollevato tutta una serie di obiezioni e
questioni relative a questa zona e pertanto, vorremmo avere
un'idea, in vista appunto di quella discussione, di che cosa si sta
prospettando o predisponendo nella zona di Champorcher.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Lanièce; ne ha facoltà.
LANIECE (D.C.):
Nel merito delle domande poste dal
Consigliere Millet, posso confermare che il nostro intervento è
leggermente superiore al 35% ed infatti noi non verseremo tutti i
100 milioni immediatamente, ma attenderemo che la società "Funivie
di Champorcher" versi la sua quota prima di portarci al -5%. Se non
chiedevi la parola sarei intervenuto io stesso per avvertire il
Consiglio che la cifra stanziata non verrà versata immediatamente,
perché, per ora siamo appunto intorno al 38.48% e cioè siamo del
3.48% oltre il limite normale delle nostre partecipazioni nelle
società funiviarie. Noi, quindi, verseremo la quota solo per
pareggiare la nostra partecipazione al 35%.
Per quanto concerne la richiesta del Consigliere Cout, posso
dire che, al momento, non c'è alcun progetto relativo ad interventi
di immediata esecuzione intorno all'impianto di arroccamento.
PRESIDENTE:
Se nessuno chiede la parola, pongo in
votazione la ratifica della deliberazione n. 1299:
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
Oggetto n. 1321 in data 13 febbraio 1987:
Concessione di contributo straordinario al tennis club di Aosta
- Approvazione e liquidazione di spesa.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Qui si parla di un contributo
straordinario accordato "una tantum" al tennis club per le spese di
gestione. Se ben ricordo, anche l'anno scorso era stato accordato
allo stesso tennis club un altro contributo straordinario, però non
ricordo se era relativo alla copertura dei campi o alle spese di
gestione. Vorrei che l'Assessore mi desse una risposta in merito.
Inoltre, poiché la società chiede il contributo anche "al fine di
non scoraggiare la numerosa utenza (circa 450 soci) con selettivi
aumenti di tariffe", vorrei sapere se la società offre precise
garanzie di non procedere ad aumenti delle tariffe di qui a qualche
mese.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Per quanto concerne il contributo
accordato a tale società l'anno scorso, devo andare a verificare,
perché non sono in grado di rispondere in questo momento. Nel
merito dell'altra richiesta, inerente alle tariffe, posso dire che
la società si è impegnata a non ritoccarle per il corrente anno
solare.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Vorrei sapere se questi finanziamenti
straordinari vengono accordati anche ad altre società che
gestiscono impianti di tennis.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Dovrei controllare e, del resto, non te
lo posso dire subito, anche perché è il primo finanziamento
straordinario che mi capita di approvare.
PRESIDENTE:
Se nessuno chiede la parola, pongo in
votazione la ratifica della deliberazione n. 1321:
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva.
Oggetto n. 1322 in data 13 febbraio 1987:
Legge
regionale 28.6.1982, n. 16 art. 5 - Incarico alla Finaosta S.p.A.
di effettuare un finanziamento a favore della S.p.A. S.I.B. di
Pollein.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Anche se la deliberazione mi sembra
abbastanza chiara, ritengo ugualmente utile illustrare brevemente,
come del resto ho già fatto in sede di Commissione, il
provvedimento che viene proposto all'approvazione del
Consiglio.
L'intervento a favore della Società S.I.B. di Pollein è
finalizzato a completare un piano presentato all'Amministrazione
regionale nel 1983. In quell'anno, la Società di Pollein aveva
presentato un primo piano di intervento nello stabilimento per
riorganizzare i reparti di produzione, la cantina e la filtrazione.
Agli inizi degli anni '80, in effetti, per la Società si era posto
il problema di costruire un nuovo stabilimento oppure di potenziare
quello di Pollein. La scelta ricadde su quest'ultima soluzione e,
quindi, si decise di aumentare la capacità di produzione di birra;
pertanto, nel 1983, come ho già detto, venne presentata una prima
proposta che intendeva ottenere dall'Amministrazione regionale la
somma di 5 miliardi, suddivisa in 2 miliardi per l'esercizio 1983,
2 per il 1984 ed 1 per il 1985, a fronte di un investimento
preventivato in quasi 12 miliardi e che, in effetti, raggiunse poi
la somma di quasi 18 miliardi. L'intervento aveva lo scopo di
potenziare i reparti di produzione, la cantina e la filtrazione, di
aumentare l'occupazione di circa 23 unità, di aumentare il gettito
fiscale della Regione per effetto dell'imposta di fabbricazione
sulla birra e di aumentare anche un certo indotto legato
all'attività della fabbrica.
Abbiamo constatato che questi obiettivi sono stati tutti
raggiunti in quanto lo stabilimento è stato ristrutturato, la
potenzialità è passata a 125.000 hl/mese, e quindi ad 1 milione di
hl/anno, l'occupazione è aumentata di 24 unità nel periodo
1983/1986 (12 impiegati e 12 operai), il gettito fiscale, per
effetto dell'imposta di fabbricazione, è passato dai 4 miliardi e
887 milioni del 1982 agli 11 miliardi e 300 milioni del 1986. Vi è
stato quindi un riscontro positivo al primo intervento.
Se quel primo intervento non fosse seguito da questo secondo,
che proponiamo oggi, rischierebbe di rimanere monco, in quanto, ad
una potenzialità di 125.000 hl/mese bisogna far corrispondere anche
la possibilità di imbottigliare tale produzione e di poterla
commercializzare. Si rende quindi necessario un ammodernamento dei
reparti di imbottigliamento e dei magazzini.
Per queste ragioni la S.I.B. ha chiesto all'Amministrazione
regionale un secondo intervento, che le consenta di far fronte ad
un investimento stimato in circa 16 miliardi. Per la precisione, ha
chiesto un intervento di 6 miliardi, ripartiti nell'arco di un
triennio: 1,5 miliardi nel 1987, 3 miliardi nel 1988 e 1,5 miliardi
nel 1989. I due interventi sono stati programmati in questo modo
per non costringere lo stabilimento ad interrompere la produzione,
in quanto la Società è impegnata ad aumentare sempre più la sua
presenza sui mercati nazionali. Da una presenza, infatti, del 4%
nel 1975, la produzione si è attestata sul 12% circa del 1986. Ciò
è stato possibile perché non si è interrotto il ciclo
produttivo.
Questo secondo intervento, quindi, intende riorganizzare i
reparti che ho già ricordato, aumentare l'occupazione di altre 24
unità ed incrementare anche il gettito fiscale, per l'aumento della
produzione, di circa 8 miliardi, in quanto si prevede di aumentare
la produzione di circa 350.000 o 400.000 ettolitri.
Noi pensiamo che l'intervento vada nel senso voluto ed auspicato
dalla Regione, in quanto si tratta di riammodernare uno
stabilimento industriale, di aumentare l'occupazione e le entrate
regionali. Per questi motivi l'intervento viene proposto
all'approvazione del Consiglio regionale e, come è stato già
annunciato in Commissione, viene accompagnato da una proposta di
emendamento che aggiunge al deliberato di chiedere alla S.I.B. la
presentazione di un'apposita lettera di "patronage" per cautelare
maggiormente la proposta che il Consiglio è chiamato a votare.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Noi siamo favorevoli all'approvazione di
questa deliberazione, perché la S.I.B. di Pollein è una delle poche
industrie che vanno bene, per cui riteniamo giusto che la Regione
contribuisca al suo sviluppo.
Per ragioni di chiarezza vorrei far notare che nel primo
intervento la S.I.B. si era impegnata ad incrementare la produzione
di birra sino a raggiungere i 90.000 hl/mese. Si parlava di
sviluppo della produzione, cosa ben diversa dalla potenzialità.
Invece, a ben vedere, questa parte dell'impegno assunto allora non
è stata rispettata, perché se dividiamo i 540.000 hl/anno per gli
11 mesi (si esclude il mese di ferie) otteniamo la cifra di 50.000
hl/mese.
Gli impianti erano in grado di produrre sino a 125.000 hl/mese;
a noi, però, sotto l'aspetto fiscale interessa solo quello che
viene realmente prodotto e commercializzato. I 90.000 hl/mese,
quindi, non sono stati raggiunti, per la strettoia riscontrata
nella fase dell'imbottigliamento.
Vorremmo far notare che questo punto del precedente intervento
non è stato rispettato, anche se per valide ragioni, e che ora, per
rispettarlo, c'è bisogno di altri 6 miliardi. Infatti, se dividiamo
1 milione di hl/anno per gli 11 mesi utili dell'anno, otteniamo
circa 90.000 hl/mese e, quindi, per raggiungere il complesso di
quegli impegni si rende necessario questo secondo intervento.
Ho voluto fare solo una osservazione per ragioni di chiarezza.
Riconosco, infatti, che tutti gli altri impegni sono stati
rispettati....
(...INTERRUZIONE...)
MILLET (P.C.I.):
Sviluppare la produzione significa
produrre e vendere. Uno dei vantaggi del precedente finanziamento
era costituito dal positivo riflesso fiscale, ma se il prodotto non
viene commercializzato non si ottiene, per riscontro, alcun
beneficio fiscale, anche in presenza di una enorme potenzialità
produttiva.
Nel merito della questione relativa ai generi contingentati, che
la nuova legge ha aumentato di circa 5.000 ettolitri, facendoli
ascendere dai 15.000 ai 20.000, vorremmo sapere se il problema è
stato affrontato o meno con la S.I.B., perché, come è scritto nella
relazione, di quei 15.000 hl. ad essa ne spettavano ben 10.000.
Vorremmo far presente che, se del caso, questo problema dovrebbe
essere affrontato in una sede a parte, perché sarebbe opportuno
verificare la convenienza a continuare o meno con lo stesso
metodo.
In ogni caso, noi votiamo a favore di questa deliberazione,
perché riteniamo giusto che la Regione intervenga a favore di una
delle poche industrie della nostra Valle che vanno bene.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Vorrei solo precisare al Consigliere
Millet che l'aumento della capacità produttiva si è verificato con
il primo intervento, in quanto la potenzialità è stata portata a
125.000 hl/mese. Questa, però, non è sinonimo di prodotto venduto,
ma significa solo che c'è la possibilità di produrre 125.000
hl/mese. Con questo secondo intervento si offre alla S.I.B. la
possibilità di imbottigliare questi 125.000 hl/mese di birra e di
immetterli nel mercato.
L'aumento del gettito fiscale è stato ottenuto perché si è
passati dai 300.000 o 350.000 hl/mese degli anni precedenti ai
540.000 hl/mese attuali, ma la potenzialità dell'impianto di
produzione può giungere sino ad 1.000.000 di hl/anno.
Oggi è necessario completare questo investimento, altrimenti non
ci sarebbe quell'aumento fiscale. L'intervento, quindi, è stato
predisposto in due "tranches", ma ciò non significa che non sono
stati rispettati gli impegni assunti con il primo intervento.
Precisavo, appunto, che non si è potuto realizzare tutto nella
prima fase, perché non si poteva limitare o bloccare del tutto la
produzione.
PRESIDENTE:
Do lettura dell'emendamento proposto
dall'Assessore Martin:
EMENDAMENTO
All'ultimo comma della parte dispositiva della deliberazione
della Giunta regionale n. 1322 del 13.2.1987 si aggiunge quanto
segue:
"- nonché alla presentazione della seguente lettera di
patronage a valere sui finanziamenti per gli anni 1987 e
1988:
"Con riferimento al finanziamento sotto forma di mutuo di
complessive lire 4,5 miliardi concesso con deliberazione della
Giunta regionale n. 1322 del 13.2.1987 alla S.p.A. S.I.B. con sede
in Pollein, si precisa che la proprietà del pacchetto azionario
della predetta Società appartiene allo stesso gruppo che detiene il
controllo della Società N.B.M. di Messina.
Si assicura tempestiva comunicazione per le variazioni che
dovessero intervenire nella composizione del capitale sociale della
Società Birraria Valdostana".
PRESIDENTE:
Se nessuno chiede la parola, pongo in
votazione l'emendamento testé letto:
ESITO DELLA VOTAZIONE
Presenti, votanti e favorevoli: 25.
Il Consiglio approva all'unanimità.
PRESIDENTE:
Se nessuno chiede la parola, pongo in
votazione la ratifica della deliberazione n. 1322, nel testo
emendato:
ESITO DELLA VOTAZIONE
Presenti, votanti e favorevoli: 25.
Il Consiglio approva all'unanimità.
Oggetto n. 1385 in data 13 febbraio 1987:
Lavori di continuazione della sistemazione di un ulteriore
tronco della strada regionale di Torgnon - Aggiudicazione dei
lavori mediante trattativa privata - Approvazione ed impegno di
spesa.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Come si può leggere nel testo della
deliberazione, si tratta della "sistemazione di un ulteriore tronco
della strada regionale di Torgnon" e precisamente del penultimo,
prima che tutta la strada sia ammodernata.
Era previsto un lavoro di 911 milioni al netto del ribasso
d'asta; è stato deciso di eseguirne un tronco in più, per la cifra
di 322 milioni, per evitare che durante l'estate del 1987 ci
fossero ancora lavori lungo la strada di Torgnon, proprio perché
con questo ulteriore tratto si è deciso di arrivare sino alla
partenza di un tronco la cui progettazione è tuttora in corso.
Mi spiego meglio. All'inizio degli anni '70 era stata fatta la
progettazione dell'ampliamento di tutta la strada regionale di
Torgnon. Quella progettazione, per questo ultimo tratto ancora da
eseguire, prevedeva una variante estremamente ampia e costosa,
oltre che dannosa agli effetti dell'ambiente e dei terreni da
occupare. Si è deciso, quindi, di predisporre una variante che
partirà proprio là dove si è arrivati con questi ulteriori lavori.
Il miglioramento del ribasso d'asta è avvenuto ai sensi
dell'articolo 12 della legge n. 1 del 1978.
PRESIDENTE:
Se nessuno chiede la parola, pongo in
votazione la ratifica della deliberazione n. 1385:
ESITO DELLA VOTAZIONE
Presenti: 26
Votanti: 22
Favorevoli: 22
Astenuti: 4 (Aloisi, Breuvé, Pascale e Torrione)
Oggetto n. 1390 in data 20 febbraio 1987:
Lavori di costruzione della strada ai vigneti e
dell'allacciamento alla frazione Ronc de Vacca in Comune di Donnas
- Parziale modifica della deliberazione di Giunta n. 465, in data
23.1.1987.
PRESIDENTE:
Se nessuno chiede la parola, pongo in
votazione la ratifica della deliberazione n. 1390:
ESITO DELLA VOTAZIONE
Presenti: 27
Votanti: 26
Favorevoli: 26
Astenuti: 1 (Sandri)
Il Consiglio approva.
Oggetto n. 1402 in data 20 febbraio 1987:
Concessione di contributo straordinario alla Coopagrival di
Aosta nelle spese per l'effettuazione di una visita guidata in
Trentino.
PRESIDENTE:
Se nessuno chiede la parola, pongo in
votazione la ratifica della deliberazione n. 1402:
ESITO DELLA VOTAZIONE
Presenti, votanti e favorevoli: 27.
Il Consiglio approva all'unanimità.
Oggetto n. 1518 in data 20 febbraio 1987:
Concessione di contributi alle parrocchie di Arvier, Ollomont e
Pollein per l'installazione di impianti di allarme-antifurto a
salvaguardia del patrimonio storico-artistico conservato nelle
Chiese parrocchiali dei Comuni di Arvier, Ollomont e Pollein -
Approvazione ed impegno di spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 1518:
ESITO DELLA VOTAZIONE
Presenti, votanti e favorevoli: 27.
Il Consiglio approva all'unanimità.
Oggetto n. 1522 in data 20 febbraio 1987:
Concessione e liquidazione alle aziende autonome di soggiorno
della Valle d'Aosta di un contributo nelle spese di funzionamento
relative all'anno 1987 - Approvazione e finanziamento di
spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 1522:
ESITO DELLA VOTAZIONE
Presenti, votanti e favorevoli: 27.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK