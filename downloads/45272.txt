Consiglio Regionale della Valle d'Aosta - Oggetto del Consiglio n. 2047 del 30 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2047 del 30 novembre 2022 - Resoconto
OGGETTO N. 2047/XVI - DL n. 81: "Interventi regionali per lo
sviluppo dell'imprenditoria giovanile, femminile e da parte dei
disoccupati di lunga durata nei settori dell'industria e
dell'artigianato".
Bertin (Presidente) -
Punto n. 7.01 all'ordine del
giorno. Il disegno di legge è composto da quattordici articoli, è
stato depositato un emendamento da parte della II Commissione
consiliare e tre emendamenti da parte dei gruppi Lega, PLA e FI. Il
relatore è il consigliere segretario Jordan a cui passo la parola
per l'illustrazione della relazione.
Jordan (AV-VdA Unie) -
Il presente disegno di legge,
proposto dall'Assessorato dello sviluppo economico, formazione e
lavoro, si propone di favorire la creazione e il sostegno
dell'imprenditoria giovanile femminile nei settori dell'industria e
dell'artigianato attraverso la concessione di contributi
una
tantum
a fondo perduto.
L'imprenditoria è la capacità delle persone di tradurre le idee
in azione, in ciò rientra la creatività, l'assunzione del rischio e
l'innovazione, oltre che la capacità di pianificare e gestire
progetti per raggiungere obiettivi. Queste è tra le competenze
utili a tutti nella vita quotidiana e nelle società serve per saper
cogliere l'opportunità e tradurle in lavoro, in impresa.
È evidente che l'impresa non si crea da un giorno all'altro,
sono necessarie idee, capacità imprenditoriali e mezzi ed è per
questo che un Paese, una Regione che vuole assicurare una crescita
economica deve favorire la nascita di nuove imprese.
Il nostro ruolo, colleghi, è di individuare strategie operative
a sostegno del contesto socio-economico attuale, perché in un
momento così delicato e difficile è importante non solo far passare
un messaggio di vicinanza e aiuto al settore produttivo da parte
delle Istituzioni, ma anche far conoscere quali possono essere
effettivamente le opzioni che vengono messe a disposizione di
cittadini e imprenditori.
Con questo provvedimento si è ritenuto opportuno, tenuto conto
anche degli obiettivi del Piano delle politiche del lavoro
2021/2023, al fine di invertire il
trend
negativo del lavoro
indipendente, di definire una misura di finanziamento a sostegno
dell'imprenditoria femminile e giovanile come strumento di sviluppo
della nostra Regione.
Si vuole nel contempo garantire ai giovani imprenditori e alle
imprenditrici di avere certezze economiche finanziarie per l'avvio
delle loro iniziative imprenditoriali.
L'approvazione di questa proposta legislativa crediamo sia un
importante passo per dimostrare concretamente e in modo
significativo di dare fiducia ai giovani, alle loro idee
imprenditoriali, oltre che alla risorsa imprenditoriale
femminile.
Per quanto riguarda l'occupazione femminile, riteniamo
necessario segnalare che il raggiungimento dell'uguaglianza di
genere e dell'emancipazione di tutte le donne rappresenta uno dei
diciassette obiettivi di sviluppo sostenibile che gli Stati europei
si sono impegnati a raggiungere entro il 2030.
La centralità delle questioni relative al superamento delle
disparità di genere viene ribadita anche nel piano nazionale di
ripresa e resilienza per rilanciare lo sviluppo nazionale in
seguito alla pandemia. Il piano infatti individua la parità di
genere come una delle tre priorità trasversali perseguite in tutte
le missioni che compongono il Piano.
Oggi si contano in Italia 1,3 milioni di imprese femminili, pari
al 22 percento del totale, imprese che danno lavoro a quasi 3
milioni di persone. In Valle d'Aosta, con una percentuale
leggermente superiore, contiamo 2.900 imprese al femminile su circa
12.000. È evidente quindi che ci sia da colmare un importante
gap
.
Entrando nel merito del provvedimento, il presente disegno di
legge ha come obiettivo di rilanciare l'imprenditoria femminile in
Valle d'Aosta rivolgendosi ai giovani di età compresa tra i 18 e i
35 anni e alle donne a prescindere dalla fascia di età che
intendano avviare un'attività imprenditoriale.
Rispetto alla previgente legge regionale 23 gennaio 2009 n. 3
che viene in questa sede abrogata, il presente disegno di legge
incrementa il contributo massimo concedibile ed estende l'accesso,
oltre ai giovani, a tutte le donne, a prescindere dalla fascia di
età.
Inoltre il disegno di legge in oggetto introduce quale obbligo
la presentazione di
business plan
da parte dei potenziali
beneficiari, prevedendo una maggiore selettività per l'accesso ai
contributi rispetto al passato.
L'intervento è rivolto all'industria e all'artigianato, in
quanto settori che hanno necessità di maggior sostegno per
stimolare la nascita di nuove realtà imprenditoriali, anche in
considerazione della difficoltà dell'attuale congiuntura economica
che perdura ormai da diversi anni.
Un obiettivo politico potrebbe essere il coordinamento e la
razionalizzazione delle misure già attive con lo stesso obiettivo
della presente legge anche in altri settori
dell'Amministrazione.
L'intervento si concretizza principalmente nella concessione di
contributi agli investimenti a imprese di nuova costituzione, al
fine di fornire alle stesse uno strumento facilmente accessibile e
immediato, oltre che nella possibilità di cumulo con i mutui a
tasso agevolato.
Tali peculiarità dell'intervento rendono l'intervento
agevolmente rendicontabile sui fondi strutturali, in quanto... in
particolare tale iniziativa è coerente con l'obiettivo di
policy
"OP1-Un'Europa più intelligente" di cui alla
programmazione europea 2021-2027, nonché nella missione 5
Inclusione e coesione, componente 1 delle politiche del lavoro del
PNRR.
Le principali novità rispetto alla previgente legge regionale n.
3/2009 riguardano:
- i beneficiari: come già indicato, il presente disegno di legge
non si rivolge solo ai giovani ma estende l'accesso a tutte le
donne, a prescindere dalla fascia di età;
- l'entità dell'agevolazione: il presente disegno di legge
prevede la concessione di contributi
una tantum
a fondo
perduto nella misura massima del 60 percento della spesa
ammissibile rispetto al precedente 30 percento.
- il limite minimo di spesa ammissibile per poter accedere ai
contributi: con il presente disegno di legge il limite minimo viene
ridotto a 10 mila euro rispetto al limite precedente di 15 mila e
il limite massimo del contributo concedibile viene innalzato da
euro 60 mila a euro 80 mila.
Il disegno di legge si compone di 14 articoli dei quali di
seguito si riassumono gli aspetti più significativi.
L'articolo 1 individua oggetto e finalità dell'intervento
normativo.
L'articolo 2 individua i destinatari dei contributi, ovvero i
giovani di età compresa tra 18 e 35 anni e le donne, in particolare
è definito il concetto di nuove imprese, comprensivo, oltre che di
quelle di nuova costituzione, anche di quelle costituite da non più
di due anni alla data della presentazione della domanda.
L'articolo 3 quantifica l'entità del contributo concedibile di
cui già ho indicato precedentemente l'ammontare.
L'articolo 4 prevede la possibilità per le imprese beneficiarie
dei contributi di accedere anche ai mutui previsti dalla legge
regionale 6/2003, inoltre stabilisce la cumulabilità dei contributi
con eventuali contributi previsti dalla normativa statale ed
eurounitaria.
L'articolo 5 dispone, quale requisito oggettivo per l'accesso ai
contributi, il possesso da parte dell'impresa beneficiaria di un
business plan
, prevedendo la possibilità per le imprese che
non ne dispongono uno di avvalersi del servizio di tutoraggio
erogato dalla struttura regionale competente in materia di
politiche del lavoro e della formazione.
L'articolo 6 definisce le tipologie di spese ammissibili a
contributo che si sostanziano in particolare in immobilizzazioni
materiali e immateriali, classificabili interamente quali spese di
investimento.
L'articolo 7 disciplina i casi di alienazione, mutamento di
destinazione e sostituzione dei beni.
L'articolo 8 definisce le modalità di concessione dei
contributi.
L'articolo 9 dispone in merito alla revoca dei contributi
concessi al verificarsi di specifiche circostanze.
L'articolo 10 prevede la verifica del rispetto degli obblighi
previsto dal presente disegno di legge.
L'articolo 11 dispone che la Giunta regionale definisca con
propria deliberazione ogni ulteriore requisito o aspetto, anche
procedimentale, per l'accesso ai contributi previsti dal presente
disegno di legge. Come già detto, l'articolo 12 abroga la legge
regionale 3/2009 e la legge regionale 9/2003.
In conclusione l'articolo 13 reca le disposizioni finanziarie
pari a 230 mila per l'anno 2023, come già detto, in aggiunta alle
risorse individuate si ipotizza, ove compatibile, l'utilizzo di
risorse eurounitarie previste nell'ambito dei fondi FESR.
L'articolo 14 dispone infine che la legge entri in vigore a
decorrere dal 1° gennaio 2023.
Colleghi, il disegno di legge è stato analizzato dalla IV
Commissione consiliare attraverso le audizioni, oltre che
dell'assessore Bertschy con le sue strutture dirigenziali, dalla
Finaosta e dalla
Chambre
che hanno entrambi espresso
apprezzamenti per l'iniziativa. La Commissione ha approvato il
disegno di legge all'unanimità.
Presidente -
Con la relazione possiamo aprire la
discussione generale sul disegno di legge 81. La discussione
generale è aperta. Non vedo richieste di intervento, se non ci sono
prenotazioni, chiudiamo la discussione generale... pardon, ha
chiesto la parola il consigliere Aggravi, ne ha facoltà.
Aggravi (LEGA VDA) -
Intervengo in discussione generale
in realtà anche per approfittarne e presentare gli emendamenti che
con i colleghi di Forza Italia e di Pour l'Autonomie abbiamo
presentato.
In realtà sono tre emendamenti che hanno un'unica
ratio
,
ovvero quella di andare ad inserire tra i soggetti beneficiari di
quest'intervento anche i disoccupati di lunga durata; questo un po'
perché abbiamo fatto, a seguito degli approfondimenti anche della
Commissione - e su questo ringrazio i colleghi della Commissione
che hanno esaminato il disegno di legge e anche gli intervenuti
nelle audizioni che ci hanno permesso di capire un po' meglio la
situazione non solo delle aziende in Valle d'Aosta, ma anche delle
procedure che poi dovranno essere condotte per la messa in funzione
di questa legge -, una valutazione che tiene anche conto di quelle
che oggi sono le direttive, o comunque le linee di intervento che a
livello nazionale e a livello europeo stanno sostenendo la
creazione di nuove imprese con riferimento non soltanto ai giovani
e alle donne ma anche ai disoccupati di lunga durata, che,
sappiamo, sono, tra l'altro, un ambito complesso anche da mappare,
perché ne abbiamo già discusso con delle iniziative in Consiglio,
se ne è anche parlato nel Consiglio politiche del lavoro, spesso
identificare o individuare questi soggetti non è sempre facile.
Tra l'altro, nell'ambito delle azioni strategiche del piano
politiche del lavoro 2021/2023, è anche prevista l'idea di attuare
una misura rivolta ai disoccupati di lunga durata, così come
sappiamo che ci sono anche delle iniziative che riguardano il
programma GOL riguardo sempre ai disoccupati di lunga durata.
L'idea quindi era cercare di mantenere nell'alveo di queste tre
tipologie di possibili beneficiari una
ratio
e una
consequenzialità, tenuto anche conto di quelle che sono state le
evidenze delle casistiche interessate già dall'applicazione della
norma precedente e quindi anche a fronte delle audizioni che ci
sono state, abbiamo ritenuto che potesse essere utile, ai fini di
questa legge, inserire anche la categoria dei disoccupati di lunga
durata tra i possibili beneficiari di questi interventi.
Ricordiamo che oggi la normativa nazionale vigente definisce
disoccupati di lunga durata coloro che, dopo aver perso un posto di
lavoro o cessato un'attività di lavoro autonomo, e forse in una
situazione di crisi questa seconda categoria rischia di essere
maggiore della prima, siano alla ricerca di una nuova occupazione
da più di dodici mesi, nel caso dei giovani da più di sei mesi, e
quindi comunque anche tangente rispetto alle previsioni
dell'articolo 2.
L'idea era quella di fornire un ulteriore potenziamento di
questa linea di intervento prevedendo questa categoria con tre
emendamenti che vanno a inserire i disoccupati di lunga durata
all'interno degli articoli 1 e 2 della legge.
Presidente -
La parola alla consigliera Minelli.
Minelli (PCP
) - Brevemente per dire che voteremo questo
disegno di legge perché riteniamo che sia importante rivolgere
un'attenzione all'imprenditoria sia giovanile che femminile.
Dico anche due cose, la prima sull'emendamento che ha anticipato
il collega Aggravi, che ci vede altrettanto favorevoli. La seconda
è una perplessità, che avevo in parte sollevato anche durante
l'audizione in Commissione: quest'intervento è rivolto ai settori
dell'industria e dell'artigianato che sono stati considerati
importanti e che necessitano di un impulso.
Avevamo chiesto come mai non sono rivolti ad altri settori,
quale quello dell'agricoltura e quello delle attività turistiche
che vedono anche lì forse in questo momento un'attenzione da parte
di queste categorie di giovani e di donne, che però, se hanno un
sostegno ulteriore, ovviamente ne possono trarre beneficio.
L'assessore Bertschy ci aveva detto che il disegno di legge è
stato costruito sulla base delle competenze dell'Assessorato dello
sviluppo economico e quindi che in sostanza si concentrava
l'attenzione su quei settori.
È una valutazione, è una spiegazione, ma a noi sembrerebbe però
che su un tema di questo genere, così importante qual è
l'occupazione, sarebbe forse necessario un ragionamento un po' meno
a compartimenti stagni, ma più ampio e che vada a coinvolgere i
vari settori produttivi.
Al di là di quest'osservazione, comunque questo disegno di legge
avrà il nostro voto.
Presidente -
Ha chiesto la parola il consigliere Cretier,
ne ha facoltà.
Cretier (FP-PD) -
Solo per esprimere un parere sul
disegno di legge n. 81, un importante disegno di legge che si
inserisce in un contesto economico e sociale complicato, ma che
potrebbe attrarre iniziative che vanno sostenute per una sana
imprenditoria giovanile e femminile, apprezzato nelle audizioni
dalle categorie: ad esempio,
la Chambre
.
Lo scopo è di riattivare quei settori importanti nell'industria
e nell'artigianato con una bella e importante concessione di
contributi del 60 percento nelle spese ammissibili, come ha già
detto il relatore. Certo, è necessario redigere un
business
plan
e sfruttare anche un tutoraggio per la compilazione e per
le prospettive future. Oltre alla percentuale di aiuto, anche il
tetto dello stesso è esteso a 80 mila euro.
Credo sia importante attrarre attività sane nel nostro
territorio che potenzialmente offrono grandi possibilità di
sviluppo e magari anche assunzionale e che possono accumulare anche
i mutui a tasso agevolato della legge n. 6/2003 e sarebbe il
massimo averle anche insediate nelle tante strutture disponibili
sul territorio.
À tour de rôle
abbiamo negli anni fatto le
visite a queste strutture ma al momento grandi risultati non ci
sono.
Se guardiamo i dati forniti dalla
Chambre
, le imprese
rosa hanno un peso locale maggiore rispetto all'Italia, quindi
l'efficacia di questa legge potrebbe essere letta anche in questo
senso.
Proprio
la Chambre
ritiene positiva la scelta e
l'iniziativa, pensando anche alle aziende costituite non più di due
anni... in considerazione del fatto che anche in pandemia c'è
qualcuno che non si è demoralizzato e si innova e investe comunque.
Magari si fa accompagnare con la forma del tutoraggio, come ho
detto prima, per un approccio consapevole ed efficace.
Sugli emendamenti siamo d'accordo perché ci sono molti esempi in
Italia e anche qualcuno in Valle d'Aosta, che dalle competenze
acquisite in anni di attività hanno le capacità e uno spirito
imprenditoriale e riescono a decidere di iniziare un'attività per
conto proprio
ex novo
, assumendosi la responsabilità con
assunzione eventualmente di colleghi per dare un posto di
lavoro.
Siamo quindi perfettamente d'accordo sulla proposta
dell'assessore Bertschy su questa norma di legge.
Presidente -
La parola al consigliere Marquis.
Marquis (FI) -
Riteniamo che il disegno di legge sia
positivo perché propone sostanzialmente un'attenzione verso la
nuova imprenditoria giovanile e femminile, tra l'altro, ci è stato
dato anche un segnale di accettazione degli emendamenti che sono
stati predisposti per renderlo più estensivo, quindi non possiamo
che essere favorevoli a questa proposta. Una proposta che capita in
un momento anche molto particolare di grande difficoltà, di
debolezza del nostro tessuto economico e produttivo, quindi
riteniamo che tutto quello che va nella direzione di incentivare
l'avvicinamento dei giovani e delle categorie che hanno maggiori
difficoltà a entrare nel mondo del lavoro a costituire impresa sia
una cosa molto positiva. Così come è positiva anche all'interno del
provvedimento tutta la parte di approccio al tutoraggio per creare
un aiuto, sostanzialmente per formare e far crescere la capacità di
fare impresa con la predisposizione dei
business plan
e con
l'accompagnamento da parte delle strutture delle politiche del
lavoro per chi ne vorrà accettare questa facoltà.
Riteniamo che, seppur sarebbe stato bello che il provvedimento
fosse stato esteso a livello trasversale a tutte le categorie, ma
ci rendiamo conto che in questo momento non è stato possibile, è
stato limitato alla componente artigianato e industria, annuncio il
nostro voto favorevole all'iniziativa.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Alcune considerazioni le avevo già
fatte nel corso delle Commissioni riguardo questa legge, poi da
buon bastian contrario le ripeto anche qui oggi, anche perché,
grazie a Dio, nel mio partito c'è libertà di espressione e di
vedute non sempre univoche. Ho poco da eccepire e non ho mai avuto
nulla da eccepire riguardo all'intervento verso i giovani, che era
già la
ratio
, com'è stato detto, della legge n. 3 del
gennaio 2009 che da questo nuovo intervento legislativo viene
abrogata, ampliata e riproposta con l'aggiunta di contributi poi
alle donne senza limiti di età. Perché non ho grandi cose da dire
riguardo ai giovani? Perché mi pare chiaro che, riguardo
all'accesso al credito, e quindi alle attività imprenditoriali, le
generazioni, probabilmente già dentro la mia, hanno avuto una
difficoltà maggiore di accesso al credito rispetto a generazioni
più vecchie, anche solo per fare un esempio banalmente, per dare un
dato oggettivo, l'assenza di contratti a tempo indeterminato che la
mia generazione ha visto replicarsi in moltissime fasi, in
moltissimi modi, quindi la mancanza di un contratto indeterminato
ha fatto sì che l'accesso al credito per molti della mia
generazione e quelli che vengono dopo sia stato certamente
ridotto.
Dall'altra parte anche una sorta di tutoraggio riguardo ai
business plan
, eccetera, per i giovani di ambo i sessi
ovviamente, ha, secondo me, un certo significato, un certo senso,
perché c'è una sorta di apprendistato per entrare in un mondo
complesso quale quello dell'imprenditoria.
È sulla questione femminile che io ho espresso varie volte le
mie perplessità, perché quanto meno oggi resta agli atti che un
certo spirito critico non è sopito, nonostante tutta la propaganda
che si fa su questi temi.
Trovo anche interessante giustamente che questo Governo, che è
di tipo autonomista progressista, fa uno dei propri mantra quello
dell'inclusione in generale, poi dopo, quando si va a realizzare
degli interventi, anche questo lo avevo sollevato in Commissione,
una categoria e un genere a un certo punto non c'è, non viene
contemplato. Dalle nostre parti, ad esempio, parlando dei principi
e parole chiave, abbiamo la parola chiave "merito", piuttosto che
"inclusione", il merito ha il sacrosanto effetto positivo di essere
non discriminante perché chi è bravo, chi è capace ha accesso,
riesce a realizzarsi e non abbiamo bisogno di categorie
preferenziali. Vi dico, riflessione sempre mia, immaginiamo se
avessimo fatto una proposta di legge in cui si lasciava il canale
preferenziale invece al genere maschile, quante critiche elevate di
scudi ci sarebbero state, giustamente, ci mancherebbe; invece no,
perché certi principi sono ormai passati nella mentalità comune e
non si vede più infatti alla base che cosa c'è. Questi principi
sono passati perché passiamo dai grandi obiettivi dell'agenda ONU
per lo sviluppo sostenibile del 2030, passiamo poi per il PNRR dove
andiamo a fare in alcuni casi del debito per eliminare presunte
storture nella società, in questo caso la stortura riguarda il
genere femminile, come il fatto che si iscrivano, ad esempio, meno
le ragazze alle materie STEM, oppure alla distorsione che si fa
della questione del
gender pay gap
, che, come viene posta
sul tavolo, è una bufala gigantesca, ma viene utilizzata in questo
modo, fino ad arrivare poi contro la lotta contro gli stereotipi di
genere da fare nelle scuole, magari già negli asili, come già
abbiamo visto anche sui giornali regionali in questi giorni.
Con questi interventi noi andiamo ad aumentare l'intervento
pubblico nell'economia e nella società con direttive dall'alto che
poi vengono incanalate e alle quali tutti ci adeguiamo. Io parlo
criticamente, però questo è, ma questi interventi in economia poi
portano a delle storture successive, bisogna almeno tenerle in
considerazione, è ovvio che in questo caso probabilmente non sarà
granché la stortura che ci sarà perché l'intervento è limitato ma
ci sono. Conosco uomini, ad esempio, che vorrebbero aprire
un'attività e mi dico: "mi interesserebbe una legge di questo
tipo". Non lo so, dirò loro di far fare la domanda alla moglie, gli
dirò: "falla aprire a tua moglie o se hai una figlia, dille di
farlo a tua figlia, alla sorella", magari le amanti le
istituzionalizziamo in questo modo, non lo so. Ovviamente capiamo
che ci possono essere delle distorsioni quando si interviene in
queste cose. Così poi guarderemo i dati dell'imprenditoria
femminile giustamente e diremo: "abbiamo fatto grandi passi verso
l'uguaglianza di genere" e saremo tutti contenti per aver raggiunto
i risultati, in realtà sono molto discutibili. Ci sono interi
settori lavorativi, ad esempio, che sono dominati dalla presenza
maschile, come il mondo dell'edilizia, mentre altri dalla presenza
femminile, come il mondo della scuola in genere. Tanto per dire il
dato 2020 in Valle d'Aosta in scuola dell'infanzia le maestre sono
il 99,3 percento, sono tutte donne, e via via salendo poi negli
ordini scende un po' la percentuale ma sono tutte donne. Allora io
mi dico: faremo delle leggi ad hoc anche lì? Interverremo, in
questo caso a livello nazionale, con dei concorsi solo per i
maestri maschi? Vediamo, facciamo ingegneria sociale nella società,
vediamo dove c'è la discriminazione, la presunta e interveniamo,
però da qualche parte sì, da qualche parte no.
Comunque sia queste sono le mie considerazioni estremamente
personali, che però si basano su fatti e sui numeri. Abbiamo
proposto un emendamento che va ad allargare alla platea dei
disoccupati ma, come dicevo, da liberale quale io sono, abbiamo un
altro concetto di economia, preferiamo creare le condizioni
abbassando tassazione e burocrazia, rendendo l'accesso all'habitat
più facile, le condizioni migliori e poi chiunque abbia capacità,
non ha importanza sesso, religione, etnia, orientamento, nessuna
cosa di questo tipo, il terreno è favorevole e il merito poi a
sviluppare...
Con questa visione, a nostro avviso, gli Stati nel mondo che la
applicano hanno creato benessere, hanno creato un maggiore
sviluppo, hanno creato maggiore libertà; dall'altra parte gli
interventi nell'economia e nella società hanno sempre dei
side
effect
li definirei, effetti negativi, che possono essere
pericolosi, negativi dal nostro punto di vista ideologico e quanto
meno oggi volevo mettere a fattor comune.
Presidente -
Vi sono altri interventi in discussione
generale? Non vedo altre richieste. Chiudo perciò la discussione
generale. Per il Governo interviene in replica l'assessore
Bertschy.
Bertschy (AV-VdA Unie) -
Innanzitutto dico che gli
emendamenti proposti dalle forze di opposizione e sostenuti dal
gruppo PCP saranno accettati dalla maggioranza perché sono in linea
con l'obiettivo che la legge si propone di raggiungere: dare
maggior vigore alle politiche a sostegno di categorie, di
generazioni di persone, di genere di persone che oggi hanno
necessità di maggiore aiuto e sicuramente estendere questa legge,
oltre che ai giovani, al genere, alle persone che sono in
disoccupazione da più di dodici mesi va in questa direzione. Noi
dobbiamo dare delle opportunità di riequilibrio sociale attraverso
le politiche pubbliche e per una persona in disoccupazione avere un
doppio canale di rientro nel mondo del lavoro, da lavoro dipendente
piuttosto che da imprenditore è in linea.
Mi ricordo di averlo detto anche nella fase di confronto in
Commissione, su questo tema avevamo avuto anche noi un confronto
con le strutture tecniche e con gli attori che avevano lavorato con
noi al provvedimento e si era deciso di proporlo così ma riteniamo
che l'analisi politica che è stata fatta non possa che produrre sì
un'estensione della platea, ma dall'altra parte un'opportunità in
più.
Ringrazio quindi sia per il voto in Commissione, ringrazio il
Presidente di Commissione per aver condotto sia velocemente ma
anche con efficacia il lavoro, con lui ci siamo confrontati sulle
proposte di emendamento presentate, ringrazio il relatore per la
dettagliata relazione e anche per il sostegno politico al
provvedimento. Raccolgo anche le osservazioni costruttive che sono
emerse dal dibattito e ci lavoreremo, in particolare con
l'assessore Guichardaz c'è un confronto su questo provvedimento,
come su degli altri, per estendere sempre più la possibilità ai
giovani di esprimersi anche in settori che vadano oltre a quello
dell'agricoltura, che ha già dei suoi provvedimenti, a quello
dell'industria e dell'artigianato, anche del turismo, del
commercio, piuttosto che altri settori lavorativi.
Il provvedimento è parte di una strategia che ci ha visto già in
azione con un progetto sperimentale che è quello della
neo-imprenditoria, che ovviamente sostiene progetti di impresa di
un livello diverso ed è rivolto in maniera particolare alle persone
disoccupate. Anche lì c'è un premio all'impresa di genere proprio
perché si vuole garantire a chi crede in un momento di difficoltà
nella necessità di reinvestire nella propria iniziativa personale
attraverso il lavoro di impresa più strumenti possibili e credo che
sarà importante anche cercare di costruire dei moduli per le
persone iscritte ai centri dell'impiego, dei moduli magari brevi,
ma che possano dare delle informazioni al riguardo, delle
informazioni sui
business plan
, sui bilanci, sulle regole
fiscali e tutto quello che può essere un po' utile per motivare
delle persone a mettersi in gioco e a cercare di esprimere
competenze e conoscenze.
Non possiamo che rilevare con piacere il sostegno all'iniziativa
che dà un'ulteriore spinta verso un dato... che il lavoro che
abbiamo fatto di analisi in questi anni e che continueremo a fare
evidenzia un problema sul quale investire, cioè il lavoro
indipendente deve essere parte di una progettazione che ci permetta
di dare a più nostri cittadini l'opportunità di lavorare non
semplicemente con un'unica visione professionale, che è quella
dello stare all'interno di un'azienda, piuttosto che di un comparto
pubblico, ma piuttosto di mettersi in gioco e di provare a lavorare
con progetti di impresa da noi sostenuti.
Nel dibattito, com'è successo in Commissione, il collega Perron
ha espresso una sua visione ideologica, una sua analisi sul
provvedimento che ovviamente non mi vede concorde, e non parlo a
nome di altri, perché ci sono un paio di modi di esprimere le
politiche e di costruire dei provvedimenti. Sono provvedimenti che
possiamo definire di carattere trasversale, cioè che possono essere
rivolti a tutti, con una visione politica di sistema e ci sono
delle politiche che, per forza di cose, per la natura che deve
avere un provvedimento legislativo, vanno a incidere per dare
maggiore forza, maggiore aiuto ai soggetti più deboli; possono
essere nei servizi, possono essere in casi come questi, perché le
politiche servono anche per costruire azioni che rendano una
migliore coesione sociale della comunità.
Sbagliato o giusto che sia, a mio avviso, le leggi servono per
andare a colmare delle lacune, per cercare di implementare della
progettualità, per cercare di rendere nell'insieme questi
provvedimenti utili a sostegno dei soggetti, che, come in questo
caso, hanno bisogno di un sostegno maggiore. Ognuno può leggere
nella sua maniera e come ritiene giusto nella società senza per
questo iscriversi al partito di chi è a favore o meno delle
politiche a sostegno del genere piuttosto che di altro.
Io lo dico anche da educatore e da padre, a mio avviso, noi
dobbiamo educare i nostri figli, maschi e femmine, a costruirsi dei
progetti di vita e cercare di conquistare gli obiettivi della vita
con le loro forze e con le loro energie, ma non se non si riesce a
leggere oggi che questa società non garantisce pari opportunità ai
generi, probabilmente si vede gli occhi con mondi diversi e, per
fortuna, che siamo diversi.
Presidente -
Vi sono dichiarazioni di voto? La parola al
consigliere Padovani.
Padovani (FP-PD) -
Io che non sono un liberale sono molto
favorevole all'intervento pubblico in economia, soprattutto quando
si tratta di correggere storture, iniquità e disuguaglianze e
questo provvedimento è utile penso a correggere quell'iniquità,
quella disuguaglianza che c'è nel mondo del lavoro tra il genere
maschile e il genere femminile, ce lo dicono i dati, non ce lo
dicono le ideologie: i dati in Valle d'Aosta dicono che su 12.000
imprese ce ne sono 2.900 create da donne, sono numeri, non è
ideologia, sono dati, è un fatto e a questo fatto va posto rimedio,
va posta una correzione.
È evidente che anche i giovani sono in sofferenza per quanto
riguarda il mondo del lavoro, ce lo dicono anche qui i dati, quindi
io penso che questo sia un provvedimento, oltre che giusto, più che
giusto, perché è vero che in un mondo ideale il merito dovrebbe
essere il punto di riferimento per quanto riguarda la creazione del
lavoro, la propria carriera; è anche vero che in un mondo che non
ci fa partire dalle stesse condizioni sociali, di vita, economiche
il merito non esiste, è una balla, è una balla...
(interruzione di un Consigliere, fuori microfono)
...bugia... chiedo scusa se ho offeso qualcuno usando questo
termine, mi sembrava abbastanza di uso comune.
Penso che in una società nella quale i giovani e le donne, a
maggior ragione le donne, trovano una disuguaglianza per quanto
riguarda il reddito, la possibilità di carriera, la possibilità di
aprire un'impresa io penso che un intervento come questo sia
sacrosanto, giusto e indispensabile. Ribadisco quindi il nostro
voto a favore per questo provvedimento.
Presidente -
La parola al consigliere Perron per
dichiarazione di voto.
Perron (LEGA VDA) -
Innanzitutto penso che questa sia
forse la più vera discussione politica in sé che si possa fare in
questo Consesso.
Assessore, io la ringrazio anche per la stima che indirettamente
mi dà, ma non è un'opinione mia in realtà, questa è proprio la
visione, ripeto, dalla parte non progressista. Lei giustamente
appartiene a un partito che ha il progressismo nel suo DNA, quindi
ci sta; dall'altra parte c'è un'altra visione, ma è proprio il
grande successo dell'ideologia oggi dominante, il progressismo, è
proprio questo, che non si possa mettere in discussione i
fondamenti. Si parte dal presupposto che quello che dice
quell'ideologia sia tutto giusto e non ce ne sia un'altra, invece è
sbagliato, perché politicamente ce n'è un'altra.
Vede, anche nella filosofia politica ci sono due modi di
ottenere l'uguaglianza: c'è l'uguaglianza di opportunità, che,
secondo noi, è già raggiunta, e poi c'è l'uguaglianza di risultato.
Per andare ad avere le uguaglianze di risultato su ogni settore,
bisogna intervenire ovviamente, c'è un intervento statale per
forza, che, dalla mia parte, non piace, perché preferiamo arrivare
all'uguaglianza di opportunità, perché l'unico modo di rendere il
mondo fatto di persone completamente uguali sapete qual è? Quello
di togliere completamente la libertà. Infatti l'hanno fatto, i
sistemi comunisti l'hanno fatto, hanno tolto tutte le libertà e si
arriva all'uguaglianza completa ed è questo che a noi non
piace!
Ripeto: legittimo da parte vostra, quindi ci mancherebbe, questa
è proprio una visione politica di base, non è la mia da questa
parte, ripeto, ci sono interi settori dove c'è una prevalenza
totale del mondo femminile, ho fatto l'esempio della scuola. Perché
da una parte si interviene e dall'altra no? Perché è una visione
ideologica semplicemente, ma è legittima, però è legittimo che noi
ne abbiamo una nostra, perché altrimenti non è più dibattito
politico, è pensiero unico e questo a noi non piace.
Grazie quindi, ho potuto fare questa precisazione, non è mia
però io la sposo.
Presidente -
La parola al consigliere Chatrian.
Chatrian (AV-VdA Unie) -
Qualche considerazione, anche
perché il collega Jordan ha ricoperto il ruolo da relatore,
oltretutto è entrato nel merito di questa nuova legge, di questa
proposta, dettagliando bene quali sono i suoi punti di forza e poi
il nostro Assessore di riferimento ha messo in evidenza non solo la
bontà, questo è un primo tassello, quindi perché intervenire?
Intervenire per il fatto che sicuramente questo è un passaggio
importante, rispetto l'intervento del collega Perron, oltretutto
supportato anche da dei dati e delle considerazioni, ma se, da una
parte, lo rispettiamo, dall'altra siamo distanti anni luce ed è
corretto che questo venga messo in evidenza, tant'è vero che,
essendo un primo tassello questa legge, in altri campi gli aiuti
diretti proprio per le pari opportunità ci sono: cito
l'agricoltura, probabilmente in altri campi, tipo turismo o altri
ancora, c'è lo spazio per poter intervenire e accompagnare, anche
perché le pari opportunità non ci sono.
Sul piano politico ci trova assolutamente d'accordo nel
sostenere quest'intervento legislativo proprio perché abbiamo una
visione autonomista progressista che deve creare quelle condizioni
per poter far crescere non solo tutti alla stessa maniera, ma chi
oggi parte più indietro rispetto ad altri. Penso che questo disegno
di legge vada proprio in questa direzione e dovremmo cercare, nei
prossimi mesi e nei prossimi anni, di farne di più di questi
disegni di legge che vanno ad accompagnare chi è più fragile, chi
ha meno opportunità e chi, in un momento comunque delicato, può
mettersi a questo punto in discussione e il pubblico può
accompagnarlo per raggiungere determinati obiettivi.
Bene questo passaggio, bene che la platea è molto larga e quindi
non ci sono limiti di età, che sia il ventenne o la ventenne in
questo caso o la cinquantenne, a maggior ragione cerchiamo di
elaborare, quindi proporre a questo Consiglio, che siano disegni di
legge o proposte di legge, altre iniziative che vadano in questa
direzione.
Per quanto ci riguarda, per quanto riguarda Alliance e VdA Unie,
ci trova assolutamente d'accordo proprio sul piano politico e, di
conseguenza, anche amministrativo.
Presidente -
La parola alla consigliera Minelli.
Minelli (PCP) -
Per ribadire il voto favorevole a questo
disegno di legge e per fare due considerazioni che sono sui dati,
rimango sui dati. La disoccupazione femminile in Italia è pari al
10,2 percento, quella maschile all'8,2 percento, quindi abbiamo un
gap
del 2 percento, che, tradotto in cifre, significa un
numero considerevole di persone.
Per quanto riguarda l'occupazione femminile, il nostro Paese è
al penultimo posto della classifica europea, quindi credo che
alcune delle considerazioni che ho ascoltato, come ha detto anche
il collega Chatrian, considerazioni su cui ci sentiamo davvero
distanti anni luce, siano personali, le opinioni sono tutte
ammesse, ma quanto meno queste sono un po' anacronistiche. Così
come il riferimento alla prevalenza femminile nel mondo della
scuola: sappiamo tutti che questo è stato tradizionalmente l'unico
o pressoché l'unico settore produttivo nel quale è stato in qualche
modo - e lo dico tra virgolette - "permesso" alle donne di
lavorare, perché sappiamo che in tanti altri settori la preclusione
c'è stata, e per moltissimo tempo.
L'ultimo riferimento che faccio è legato al Piano nazionale di
ripresa e resilienza a cui in qualche modo mi sembra che questo
disegno di legge dia delle risposte e aderisca. Il PNRR stabilisce
di destinare ai giovani
under
36 e alle donne circa il 30
percento dell'occupazione aggiuntiva creata con l'assegnazione di
fondi ed è stato proprio richiesto dall'Unione europea all'Italia
di promuovere l'innalzamento dei tassi di occupazione femminile e
giovanile, proprio questi, non altri: i tassi di occupazione
femminile e giovanile, con l'obiettivo ultimo per il triennio che
va dal 2024 al 2026 di arrivare a un incremento del lavoro
femminile di almeno il 4 percento, che è una percentuale, a nostro
avviso, ancora molto bassa, ma siamo perfettamente in linea nel
promuovere delle iniziative di questo tipo per andare a dare delle
risposte che vengono richieste a livello anche più generale di
quello che sia una Regione o un Paese.
Presidente -
La parola al consigliere Aggravi.
Aggravi (LEGA VDA) -
Per dichiarazione di voto,
ringraziando i colleghi che sono intervenuti in questo dibattito e
confermando il voto favorevole a questo punto su tutto l'intero
provvedimento, comprensivo anche degli emendamenti con i quali
pensiamo di aver fatto qualcosa di utile, anche in prospettiva
soprattutto, perché su questa categoria c'è molto da lavorare e,
visto che prossimamente comunque verrà affrontato anche il tema del
rinnovo o dell'evoluzione del Piano delle politiche del lavoro,
pensiamo che possa rendere anche più coerente questa prima, direi,
misura d'intervento.
Io non voglio entrare, perché non sono esperto di tutta una
serie di tematiche di cui altri colleghi sono esperti e portano
numeri e altri ne parlano, credo, citando un passaggio che abbiamo
anche fatto all'interno al nostro movimento, non soltanto parlando
di questo disegno di legge ma in generale, sicuramente ci sono dei
soggetti... e penso a una libera imprenditrice, a una
professionista, che ovviamente può portare avanti il suo lavoro da
sola e sappiamo che in certe situazioni, come nel caso della
maternità, ha dei problemi maggiori rispetto a altre situazioni.
Vedete però proprio in questo caso e proprio su quest'aspetto,
sentendo parlare altri colleghi di correzioni o di interventi
nell'economia, mi dico: caspita, ma chi sino ad oggi quelle
componenti, quelle frazioni, nel senso tedesco del termine, rosse -
e lui lo apprezzerà - che hanno tanto portato avanti queste
politiche a sostegno delle donne, dei giovani, delle situazioni di
difficoltà... se nel 2022 dobbiamo ancora portare avanti questi
interventi, forse qualcosa non funziona. Perché dico questo? Io non
andrò oltre la cortina, che quando c'era, forse si stava meglio, ma
io vado a nord e nei tanto citati Paesi del nord Europa sappiamo
che c'è un sostegno alla maternità e soprattutto al lavoro che
permette alle donne lassù di poter portare avanti meglio anche la
propria occupazione anche in prima persona, mi chiedo: ma fino a
oggi i Governi o le ideologie di Centro-Sinistra e di Sinistra che
cosa hanno fatto? Perché se siamo ancora a questo punto, caro
collega Padovani, queste correzioni mi sa che non vanno proprio
bene e sappiamo che correzione può essere anche ambivalente. Un po'
di autocritica quindi forse è il caso di farla, perché un conto è
parlare, un conto è fare.
Ripeto: tante volte dalla sua parte politica si è parlato di
correggere storture che si imputano ad altri, ma se fino ad oggi,
chi ha portato avanti certe misure e certe politiche, non è certo
di questa parte del tavolo, mi chiedo una seria autocritica su
quello che è stato fatto e non è stato fatto, ovvero non è stato
risolto un problema o in parte, perché sappiamo che certi problemi
non si possono risolvere al 100 percento... allora forse qualcuno
vive di questi problemi, allora forse qualcuno ci fa propaganda,
allora forse qualcuno non ha tutto questo interesse a risolvere o a
correggere, oppure sa qual è il problema? Che chi vuole correggere
in realtà non è capace a farlo.
Presidente -
La parola al consigliere Carrel per
dichiarazione di voto.
Carrel (PA) -
Abbiamo ascoltato il dibattito, non entro
nel merito in quanto hanno già ben esposto tutti i colleghi la
questione dell'introduzione dell'aspetto delle donne all'interno di
questa legge. Io credo che nella Commissione siano stati esposti
dei dati che sono sicuramente interessanti sullo sviluppo
dell'imprenditoria giovanile, purtroppo in pochi fanno parte e
usufruiscono di questa legge. Credo che questo sia il punto di
partenza, dopodiché possiamo sicuramente discutere sull'opportunità
di aggiungere altre categorie e ringrazio l'Assessore e il Governo
per aver accettato gli emendamenti proposti come gruppi di
opposizione che mirano appunto ad ampliare la platea che può
aderire a questa legge.
Questa legge nasce per l'imprenditoria giovanile, purtroppo però
i dati dicono che viene utilizzata poco per i giovani ed è qui che
dobbiamo interrogarci, perché abbiamo una legge, oggi la
modifichiamo e l'ampliamo, ma questa legge ha portato a pochi
risultati; perché? Cosa sta succedendo? Cosa possiamo fare di
diverso? Ovviamente mi aggrego a quanto ha detto anche la collega
Minelli: non è un problema solamente di due settori, quali
l'industria e l'artigianato, ma io credo che è bene approvare
questa legge, ma dobbiamo porci un altro quesito: cosa non ha
funzionato sui giovani? Dopodiché, per quanto riguarda le donne,
per quanto riguarda i disoccupati e l'inattività di lunga durata,
credo che questo sia un segnale positivo, ma lascio questo
interrogativo, che, dal mio e, dal nostro punto di vista, non è
secondario e con questo comunque dichiariamo di votare
favorevolmente al disegno di legge.
Presidente -
Se non vi sono altri interventi, non vedo
altre richieste di intervento, passiamo alla votazione
dell'articolato. Iniziamo con l'emendamento n. 1. La votazione è
aperta. La votazione è chiusa.
Presenti, votanti e favorevoli: 35
L'emendamento è approvato all'unanimità.
Stesso risultato per l'articolo n. 1, modificato come da
emendamento. Emendamento all'articolo n. 2. Stesso risultato.
Articolo 2 modificato come da emendamento. Stesso risultato. Stesso
risultato per l'articolo n. 3? Stesso risultato. Articolo 4. Stesso
risultato. Articolo 5. Stesso risultato. Articolo 6. Stesso
risultato. Articolo 7. Stesso risultato. Articolo 8. Stesso
risultato. Articolo 9. Stesso risultato. Articolo 10. Stesso
risultato. Articolo 11. Stesso risultato. Articolo 12. Stesso
risultato. All'articolo n. 13 c'è l'emendamento della II
Commissione. Stesso risultato. Stesso risultato anche per
l'articolo n. 14. Possiamo adesso votare la legge nel suo insieme.
La votazione è aperta. La votazione è chiusa.
Presenti, votanti e favorevoli: 35
La legge è approvata all'unanimità.
Con questo punto all'ordine del giorno i lavori di questa
mattina sono terminati. I lavori riprenderanno alle ore 15:00.
---
La seduta termina alle ore 13:05.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK