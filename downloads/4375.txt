Consiglio Regionale della Valle d'Aosta - Oggetto del Consiglio n. 50 del 27 gennaio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 50 del 27 gennaio 1982 - Resoconto
OGGETTO N. 50/VII - PROSPETTIVE OCCUPAZIONALI PRESSO
L'IN.TE.VA. DI POLLEIN - (Interpellanza).
PRESIDENTE
:
Do lettura dell'interpellanza in
oggetto presentata dai Consiglieri Mafrica, Bajocco e Carral:
"Poichè sta per concludersi il periodo di cassa integrazione per
le lavoratrici dell'IN.TE.VA. di Pollein;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1) quali prospettive vi sono oggi per il futuro della
azienda;
2) se tutte le lavoratrici, al termine del periodo di cassa
integrazione, riprenderanno il lavoro;
3) se la
Regione interverrà in qualche modo attraverso
agevolazioni finanziarie o strutturali nella ristrutturazione
dell'azienda.
PRESIDENTE
:
Illustra l'interpellanza il
Consigliere Mafrica. Ne ha facoltà.
MAFRICA
(P.C.I.):
Continuo il discorso del
Consigliere Cout. Non è concepibile che l'Assessorato all'Industria
della Valle d'Aosta non abbia una mappa delle industrie esistenti,
delle produzioni, degli occupati, delle possibilità di mercato! Se
si continua in questa strada si dimostra una volta di più
l'inutilità di avere scritto "Assessorato all'Industria, Commercio,
Artigianato e Trasporti", perchè per i trasporti non si è fatto
ancora niente e si dice che si farà, ma per l'industria siamo
assolutamente a zero. Noi dobbiamo rivolgere delle interpellanze, è
il nostro compito di opposizione, ma rivolgersi all'Assessorato
all'Industria è un po' come fare le previsione con i fondi delle
tazzine da tè! Ecco, dopo aver fatto l'interpellanza ne sappiamo
esattamente quanto prima. Ma questo, diciamo, è l'Assessorato con
cui abbiamo a che fare e ad esso rivolgiamo le domande. C'è da
aggiungere che in alcuni casi risulta anche una rassegnazione, non
so se interessata o meno, dello stesso Assessore, alle posizioni
degli industriali: cioè si accetta in modo fatalistico che questi
poveretti non abbiano i soldi, che non ce la facciano ad andare
avanti; ecco, questo è un po' il caso dell'IN.TE.VA.
Si era rimasti, dopo una serie di iniziative del Consiglio, in
una situazione di incertezza: anziché licenziare i dipendenti,
l'IN.TE.VA. aveva accettato di metterli in cassa integrazione.
Poichè sta per finire il periodo di cassa integrazione, noi
vorremmo sapere dall'Assessore quali prospettive vi sono per il
futuro dell'azienda, se quelle lavoratrici che si minacciava di
licenziare saranno invece riprese al lavoro e se in questi mesi la
Regione ha fatto qualcosa e se ci sarà qualche intervento
finanziario o qualche agevolazione che permetta la ristrutturazione
dell'azienda e la conservazione di questi posti di lavoro che hanno
il pregio di occupare manodopera femminile.
PRESIDENTE
:
Risponde l'Assessore all'Industria,
Commercio, Artigianato e Trasporti Chabod. Ne ha facoltà.
CHABOD
(D.C.)
: Io vorrei interpellare l'Assessore
all'Industria del Piemonte! Se vuole interpellarlo, glielo chieda
che mappa hanno e se sanno tutto! ... - Interruzione - ... Sì, sì,
la mappa! Vai a vedere che mappa hanno! E' comodo gridare qui! Ad
ogni modo, qui non c'entra niente, va bene! Rispondiamo sull'
IN.TE.VA.
L'IN.TE.VA. S.p.A. di Pollein ha abbandonato la produzione dei
pantaloni classici da uomo in relazione alla forte concorrenza
presente sulla suddetta linea di produzione; molti laboratori di
piccole e medie dimensioni sono infatti in grado di produrre
pantaloni ad un costo decisamente minore. La Direzione aziendale ha
pertanto definito un piano di diversificazione della produzione
mediante l'introduzione di una linea di cappotti da uomo.
L'avviamento delle nuove produzioni è iniziato nel secondo semestre
'81 e tale produzione continua regolarmente.
La Società IN.TE.VA. S.p.A. aveva avviato nel luglio '80 la
procedura di riduzione del personale a seguito della cessazione
dell'attività del reparto pantaloni. Il 5 agosto '81, presso il
Ministero del Lavoro, sotto la Presidenza dell'On. Angelo Gresso,
sottosegretario, è stata siglata dalla FULTA Valdostana, dalla
Direzione aziendale, dal Direttore dell'Ufficio del Lavoro e dal
sottoscritto, l'ipotesi di accordo che prevedeva la cassa
integrazione per 37 dipendenti a partire dal 24.8.1981 e per la
durata complessiva di sei mesi. Nell'arco di sei mesi, la Direzione
si era impegnata a riassorbire non più di 17 persone per inserirle
nella produzione della linea cappotti; per i restanti 20 dipendenti
la Direzione ha dilazionato la risoluzione del rapporto di lavoro
alla data del 24.2.1982, ribadendo che se condizioni di
competitività del mercato l'avessero consentito avrebbero
provveduto al reintegro di tale personale. Poichè tali condizioni
non sembra si siano verificate, ed anzi la crisi del tessile si fa
sempre più grave, è probabile che alla data del 24.2.1982 la
Azienda procederà come previsto alla risoluzione del rapporto di
lavoro.
La Società IN.TE.VA. ha richiesto un finanziamento a valore sui
fondi di rotazione regionali per l'ampliamento dell'immobile e
l'acquisto di macchinari necessari alla nuova linea di produzione;
tale richiesta è stata per ora congelata in attesa di poter meglio
valutare l'effettiva ripresa di efficienza dell'Azienda e la
volontà della stessa di mantenere l'occupazione ai livelli
attuali.
PRESIDENTE
:
La parola al Consigliere Mafrica per
la replica.
MAFRICA
(P.C.I.):
Devo dire che avevo ragione,
perchè rispetto a quello che si sapeva nell'agosto 1981, a gennaio
del 1982 non c'è nessuna novità; da quello che ha detto l'Assessore
non è venuta fuori nessuna iniziativa particolare per affrontare
questa situazione; si è detto che le richieste sono rimaste
congelate, non sono state nè esaminate nè contrattate nè ci sono
state controproposte. Quindi, io esprimo la nostra insoddisfazione
non tanto per la risposta, ma proprio per l'attività stessa
dell'Assessorato all'Industria nei confronti di queste situazioni
di crisi.
PRESIDENTE
:
La Presidenza propone di passare
subito alla trattazione dell'oggetto iscritto al n. 16 dell'ordine
del giorno, così concludiamo le interpellanze rivolte all'Assessore
Chabod.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK