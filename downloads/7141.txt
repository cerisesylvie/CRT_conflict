Consiglio Regionale della Valle d'Aosta - Oggetto del Consiglio n. 1644 del 27 novembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1644 del 27 novembre 1985 - Resoconto
OGGETTO N. 1644/VIII - LEGGI DI BILANCIO PER IL 1986.
PROSECUZIONE DEL DIBATTITO GENERALE.
PRESIDENTE:
Si prosegue nella trattazione dell'oggetto 13
e 14, bilancio di previsione della Regione per l'anno 1986, dopo le
relazioni del Presidente della Giunta e dell'Assessore alle
Finanze.
Ha chiesto di parlare il Consigliere Baldassarre, ne ha
facoltà.
BALDASSARRE - (P.S.D.I.):
Questo mio intervento sarà
breve, ma mi riservo di intervenire in un secondo tempo o al
momento della votazione dei vari capitoli.
La presentazione della legge di bilancio è ogni anno una
occasione di approfondito dibattito fra le forze politiche che
compongono l'assemblea regionale; è altresì un momento di verifica
dell'operato dell'esecutivo e della maggioranza che lo sorregge. Il
mio intervento si limiterà ad alcune annotazioni tecniche e ad
osservazioni politiche sia sul bilancio di previsione per
l'esercizio 1986, sia ancora sul D.L. n. 244 che accompagna il
progetto di bilancio, adeguando le spese agli obiettivi della
previsione annuale e poliennale.
La stessa tecnica del documento del bilancio, pur essendo
ricodificata e raccordata, come stamani ha indicato l'Assessore
Martin, al linguaggio del bilancio dello Stato, presenta ancora una
sua impenetrabilità e molte ombre, tali da consentire variazioni,
ripescaggi, interventi di sostegno, azioni che possiamo
tranquillamente ritenere e definire alla giornata. Ciò accade
perchè, al di là degli obiettivi enunciati a breve e lungo termine,
vi è l'incapacità organica della Giunta di attuare a monte una
vasta riforma della spesa regionale. Tale riforma non consiste
nell'aggiornare le leggine recanti i contributi, ma nell'affrontare
le spese in conto capitale con l'ottica di una produzione
legislativa attenta al momento di grave crisi che sta travagliando
la nostra Regione.
In questo senso la massa residuale ritoccata lievemente dimostra
tutta l'incompetenza della Giunta regionale, la sua incapacità non
solo ad accelerare la spesa verso gli scopi dell'azione programmata
e molto reclamizzata, ma addirittura l'impotenza a spendere le
stesse somme impegnate. Sto parlando di somme già impegnate e
rimaste a livello di impegno, con trascinamenti che si accumulano
senza che si abbia il coraggio di operare uno stralcio dei residui,
senza avere la forza d'animo e la volontà politica necessaria di
dichiarare carenti quegli stanziamenti che vengono ormai rubricati
solo per non dispiacere alle varie clientele comunali e agli
appetiti sempre in agguato.
Una massa residuale accertata per il 1985 di oltre 300 miliardi
ed una presunzione che sarà certamente oltre i 400 miliardi per il
1986, e di per sè un dato negativo, perchè paralizza il costo della
spesa e pone dei seri interrogativi sulla capacità degli
amministratori. Ma è altresì indicativo di una penalizzazione in
settori come l'assetto del territorio, lo sviluppo economico, la
sicurezza e la promozione sociale.
Invece, signori Consiglieri, se guardiamo i residui attivi, con
un accertamento che nel 1985 ha già superato la soglia del 46% con
oltre 438 miliardi, ed alla presunzione di ben 396 miliardi, pari
al 33,21% per l'esercizio che stiamo approvando, assistiamo ad un
gioco di prestigio come quello delle tre carte. Da una parte
assistiamo all'incapacità di spendere i fondi già impegnati,
dall'altra manca la conoscenza elementare del flusso derivante
dalla legislazione statale.
Non a caso nella cosiddetta relazione alla legge finanziaria,
scritta presumibilmente dalla stessa Giunta, leggiamo delle frasi
che già sono delle sentenze e che illustrano il clima di
clientelismo. A pag. 4 della relazione leggiamo testualmente:
"L'azione del Governo regionale non si è quindi presentata molto
semplice al momento della costruzione del bilancio per l'esercizio
1986, in quanto il processo di formazione deve essere quanto più
coordinato possibile e soprattutto esente da sollecitazioni che
finiscono per falsare l'organicità delle scelte da operare".
Ancora più avanti si legge che "La Giunta regionale ritiene,
infatti, necessario ed indispensabile coinvolgere tutto il
Consiglio regionale per una modificazione urgente della situazione
in ordine a molti settori della spesa regionale", indicando inoltre
la necessità di "ammodernare la macchina regionale, offrendo una
produzione legislativa in armonia con i tempi".
Queste sono le due parti che chiedono un attento esame e bisogna
dire che è la stessa Giunta regionale a reclamare una produzione
legislativa più qualificata. Ci sono due ipotesi: o è un'altra
Giunta regionale quella che giudica il fallimento cui assistiamo,
oppure quelle frasi e quei concetti così penetranti sono proprio
redatti dalla Giunta in carica, nella speranza che il Consiglio
regionale approvi tutto, anche l'autocritica, pur di mantenere ben
calde e con il mastice le sedie.
Mentre cresce il malessere dell'economia valdostana, mentre i
giovani reclamano un posto di lavoro, mentre si sfascia l'industria
pesante con nuovi cassaintegrati, in questo Palazzo degli
Amministratori continuano a sperimentare come si può sprecare il
danaro pubblico.
Manca la volontà politica di incidere, con scelte coraggiose,
nel tessuto economico della Regione. Infatti il bilancio di oggi è
un disastro con il quale non si produce occupazione, ma si
trasforma la Regione in una specie di Comune da serie A, con
appalti riservati da anni a poche imprese miliardarie ed ai soliti
mastini, e con l'aumento delle trattative private a colpi di 500
milioni per volta. Sono trattative private che non vengono ripetute
perchè le imprese sanno attendere il loro turno. La colpa è dei
metodi usati negli ultimi dieci anni, che non appartengono solo al
movimento di maggioranza relativa, ma ai suoi alleati succubi, che
rinunciano alle proprie ideologie pur di conservare il potere.
Con queste premesse diciamo no a questo bilancio, diciamo no a
questa maggioranza, diciamo sì ad un cambiamento e ad un modo nuovo
di governare la cosa pubblica; questa maggioranza soffoca il
benessere della popolazione e crea disoccupazione, rinviando le
scelte strategiche per l'avvenire dei giovani. Questa Giunta è una
brutta copia, sbiadita, delle Giunte precedenti; questo bilancio è
un bilancio di attesa, una attesa che ormai dura da anni, mentre la
popolazione valdostana non può più attendere: sono necessarie
scelte coraggiose che questa Giunta non è capace di fare. Per
questo il nostro giudizio è negativo.
Ma vorrei fare delle osservazioni sulla relazione dell'Assessore
Martin, quando stamattina con molto entusiasmo ha indicato che il
60% del bilancio è dovuto all'I.V.A. di importazione. E' vero, caro
Assessore, ma a Strasburgo abbiamo incontrato deputati italiani, i
quali ci hanno confermato che entro il 1990, limite massimo, ci
sarà un mercato libero, per cui lo sdoganamento avverrà a
destinazione. Allora, Assessore Martin, cosa sarà di questo
bilancio se il 60% è dovuto all'I.V.A. di importazione?
Un altro interrogativo: a questo punto a cosa è servito spendere
6-7 miliardi per l'acquisto di una quota dell'autoporto?
Permettetemi un'altra osservazione sulla relazione del
Presidente Rollandin. E' la prima volta, lo ammetto, da quando sono
in Consiglio, che abbiamo assistito ad una relazione esauriente dal
punto di vista della quantità, perchè per la qualità lascia molto a
desiderare, trattandosi di una elencazione di buoni propositi che
difficilmente questa maggioranza riuscirà a realizzare.
Stupisce il fatto che il Presidente della Giunta abbia
scavalcato le competenze dell'Assessore alle Finanze, il quale nel
suo intervento si è limitato ad una elencazione di cifre, già
conosciute da questo Consiglio.
Mi chiedo: o il Presidente Rollandin è troppo avanti, o
l'Assessore alle Finanze è rimasto troppo indietro, oppure
l'Assessore alle Finanze non sa quel che fa il Presidente della
Giunta e viceversa.
Tutto questo ci stupisce, vorrei sottolinearlo; abbiamo visto
l'imbarazzo dell'Assessore Martin nel prendere la parola dopo la
fumosa relazione del Presidente della Giunta. Si ha l'impressione
che vi sia contraddizione fra quanto affermato dal Presidente
Rollandin e quanto contenuto nel documento finanziario, che è privo
di idee nuove e non certamente all'altezza del difficile momento
che attraversa. Si potrebbe avere la sensazione che il Presidente
non abbia letto attentamente il bilancio preparato e proposto dal
suo Assessore, che non recepisce affatto lo spirito della
relazione.
Chi si aspettava idee e proposte nuove per far decantare una
situazione politica confusa, è stato deluso, come lo è stato chi si
aspettava una proposta di cambiamento dopo la tanto reclamizzata
verifica politica, se per tale verifica bisognava aspettare la
legge del bilancio e fare una controrelazione; mi sembra che sia
riduttivo questo modo di reclamizzare, affiancato dagli organi di
stampa, questa verifica politica.
Il Presidente Rollandin non ha saputo fare altro che pronunciare
i generici appelli al confronto, senza nessun accenno alla
necessità di cambiare un quadro politico ormai logoro e contestato
da diversi settori della stessa maggioranza.
Dopo queste brevi riflessioni, riservandomi di intervenire
successivamente, dichiariamo il nostro giudizio negativo su questa
maggioranza che riteniamo incapace di risolvere i gravi problemi
della comunità valdostana.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ - (A.D.P.):
Ormai un anno è trascorso e ci
troviamo nuovamente di fronte al bilancio preventivo con il quale
ci dobbiamo confrontare.
Si tratta di un documento molto importante che crea le premesse
per tutta l'attività dell'Amministrazione regionale. Tale
documento, anche se di natura contabile, riveste però una
importanza politica notevole, per la maggioranza che lo propone e
per a minoranza che sul bilancio preventivo si deve
confrontare.
Sul piano amministrativo credo che l'Assessore Martin abbia
illustrato nel migliore dei modi, insieme al Presidente della
Giunta, i motivi ispiratori del bilancio sottoposto oggi alla
nostra approvazione.
Intendo quindi oggi fare alcune considerazioni di ordine
politico che mi sembrano importanti. Innanzitutto credo di poter
dire che il Governo regionale, espressione dell'attuale
maggioranza, ha operato positivamente durante l'anno che sta per
concludersi, con interventi coraggiosi e posizioni qualificanti che
brevemente oggi intendo illustrare.
Vorrei iniziare, se mi permettete, dal Casinò. Il Governo
regionale, bisogna prenderne atto, ha saputo affrontare con
dignità, equilibrio e fermezza, una situazione di impasse non
facile, intricata ed ancora oggi non facilmente definibile, a causa
della situazione di stallo in cui tutto l'affaire Casinò si trova.
La magistratura da parte sua, dopo quasi due anni, non ci ha
fornito ulteriori elementi di valutazione e di giudizio. Ci
auguriamo che al più presto venga fatta piena luce su quegli
avvenimenti che, bisogna ricordare, hanno tormentato la comunità
valdostana e creato - e perchè no? - difficoltà nell'ambito della
maggioranza. Personalmente non posso non esprimere il disagio e lo
scoramento di fronte ad una vicenda giudiziaria che pone delle
persone di fronte ad una attesa lunga ed estenuante. Tale
situazione rischia di creare un clima di sfiducia non voluto nei
confronti delle istituzioni democratiche, nell'ambito delle quali
la magistratura svolge un ruolo istituzionale fondamentale e
determinante per la nostra democrazia.
Per quanto mi riguarda mi pare di poter dire che la Giunta
Rollandin, la Commissione Affari Generali, le forze politiche della
maggioranza, hanno operato per fare chiarezza ed anche - diciamolo
pure - per porre rimedio agli errori del passato, perlomeno per
cercare di mantenere, nel limite del possibile, sotto controllo la
casa da gioco. La revoca della concessione alla SAISET rappresenta
a mio avviso il segno emblematico della volontà del Governo
regionale di invertire la rotta.
Sul Gran San Bernardo e sull'autoporto di Pollein, mi pare di
poter dire che l'acquisizione della maggioranza del pacchetto
azionario del traforo ed una partecipazione qualificata nella
società autoporto di Pollein, assumono una importanza significativa
nell'ambito di una politica tendente al controllo dei gruppi
economici che operano in Valle d'Aosta. Certamente bisognerà,
nell'ambito dei relativi Consigli di Amministrazione, operare delle
scelte qualificanti, innanzitutto con lo spostamento del famoso
casello di Saint-Rhemy e con uno sviluppo equilibrato del
comprensorio di Saint-Rhemy-Bosses. Per l'autoporto bisognerà
organizzare con criteri moderni e razionali le strutture
autoportuali per agevolare lo sdoganamento delle merci in Valle
d'Aosta e soprattutto per incentivare una politica a livello
nazionale ed europeo, al fine di impedire che una diversa logica
degli sdoganamenti, prospettata proprio nei giorni scorsi durante
il recente viaggio a Strasburgo, dai parlamentari europei, possa
penalizzare la Valle d'Aosta.
Sui
"
lycées techniques
"
bisogna pur dire
qualcosa; questo provvedimento è stato secondo noi un atto di
coraggio da parte delle forze di maggioranza, nel tentativo di
rivalutare da una parte il ruolo della lingua francese e dall'altra
di dare vita ad una scuola professionale rispondente alle nuove
esigenze dell'economia valdostana.
Certamente questo provvedimento ha creato non poche perplessità
nell'ambito della scuola ed in alcune forze politiche della
maggioranza, compresa la nostra. D'altra parte nella politica e
nell'amministrazione, come nella vita, bisogna qualche volta avere
il coraggio di imboccare delle strade nuove e non facilmente
percorribili, a condizione però, se le strade si presentano
difficoltose, di apportare le opportune modifiche.
Poichè stiamo parlando di lingua, permettetemi di fare una breve
riflessione sul ruolo che in Valle d'Aosta sta assumendo in questi
ultimi anni la lingua inglese. Dato per scontato che in Valle
d'Aosta, per i motivi che ben conosciamo, la lingua francese svolge
e deve svolgere a nostro parere un ruolo che è irrinunciabile per
noi, non possiamo trascurare l'esigenza che nasce dalla vita
economica della regione di dotare molti operatori della conoscenza
della lingua inglese, ormai lingua commerciale e direi
universale.
In molte zone della Valle d'Aosta la conoscenza dell'inglese
diventa uno strumento indispensabile per poter vivere e lavorare.
Desidero fare un esempio: a Breuil è difficile esercitare una
attività economica senza la conoscenza della lingua inglese. Per
questi motivi intendo oggi sottoporre all'attenzione della Giunta,
in particolare dell'Assessore Faval, che in altre occasioni ha già
dimostrato molta sensibilità su questo argomento, la necessità di
porre in essere degli strumenti legislativi per dare una risposta
positiva a questa esigenza che mi sembra nel futuro tenda a
consolidarsi.
E' sul turismo, sul commercio e sull'artigianato indotto che
riponiamo gran parte delle speranze della nostra economia;
l'attività promozionale che l'Assessorato competente persegue va
potenziata. La Valle d'Aosta ha ottenuto manifestazioni sportive
importantissime, purtroppo abbiamo saputo oggi che la coppa del
mondo di slalom maschile è stata rinviata e si svolgerà al
Sestriere. E' un fatto grave, ma non bisogna scoraggiarsi; dobbiamo
proseguire per mantenere in Valle d'Aosta queste grandi
manifestazioni internazionali e cercarne delle altre.
Il miglioramento delle strutture ricettive degli impianti
sportivi per il tempo libero, è condizione indispensabile per
mantenere competitività alla nostra offerta turistica, più che una
politica semplicistica dei cosiddetti prezzi stracciati. Molto è
già stato fatto a Courmayeur, ad Aosta e in altre località, ma ci
sono altre richieste in lista di attesa. Ad esempio - l'Assessore
mi permetta di ricordarlo, non lo dico per campanilismo ma solo per
fare un esempio - lo stadio del ghiaccio di Breuil Cervinia, un
centro di allenamento sportivo in alta quota, zone sperimentali per
innevamento artificiale, impianti per lo sfruttamento razionale di
nuovi domaines skiables, anche se concordiamo con la tesi dominante
che prima di tutto occorre migliorare gli impianti esistenti.
Nell'industria: purtroppo l'economia industriale non gode di
ottima salute, con gravi danni per l'occupazione e purtroppo le
soluzioni possibili il più delle volte sono nelle mani della
DELTASIDER o dell'ILSSA-VIOLA, cioè sono nelle mani di altri, o
perlomeno la possibilità di intervento della Regione è molto
limitata.
Bisognerà quindi fare uno sforzo comune per mantenere, almeno
nella Valle centrale, dei livelli occupazionali accettabili e
contemporaneamente dare il via ad un lavoro di ricerca che permetta
di creare delle soluzioni alternative. Mi pare che i recenti
provvedimenti legislativi impostati dall'Assessore, ricordo il
protocollo d'intesa, vadano in questa direzione, per cercare di
mantenere in Valle d'Aosta dei livelli occupazionali
accettabili.
Dell'agricoltura non è facile parlare: si dice che è in stato
preagonico. In parte è vero, mi pare però di aver notato
nell'ultimo anno un sensibile miglioramento della situazione
generale, grazie anche ai notevoli incentivi regionali che toccano
un po' tutto il mondo agricolo. Basta ricordare a questo proposito
gli interventi regionali a favore degli alpeggi, delle cooperative,
delle piccole aziende agricole, gli interventi nella
commercializzazione dei prodotti locali, per il risanamento del
bestiame e via dicendo.
Qualcuno, mi pare di poter dire, comincia a dire che in
agricoltura è possibile svolgere una attività dignitosa e
remunerativa; non sono un pessimista e sono convinto che ci sia una
inversione di tendenza, che va però rafforzata.
Nel settore sanitario intendo brevemente porre in evidenza, fra
i vari interventi, quello a favore degli anziani. Il finanziamento
diretto all'assistenza degli anziani è stato quasi raddoppiato
questo anno ed è in sintonia con il piano socio-sanitario che
prevede la istituzione di piccole ed agili strutture disseminate
sul territorio, strutture che particolarmente si adattano alla
esigenza degli anziani, che hanno in tal modo la possibilità di
vivere nel proprio ambiente.
E veniamo al decentramento, che è l'argomento forse più
difficile da affrontare in un momento in cui la partecipazione ed
il decentramento sono forse meno sentiti.
La discussione sul decentramento va approfondita e merita un
rilievo del tutto particolare. Democrazia significa governo del
popolo, significa cioè che il popolo deve potersi autogestire e
governare; compito quindi della classe politica è soprattutto la
ricerca di quegli strumenti che permettono al popolo di governarsi.
In questa ottica il decentramento di poteri e di competenze è una
componente fondamentale della vita democratica. Nella vostra Valle
in particolare l'esigenza di trasferire una parte del potere
regionale agli enti locali è molto sentita, soprattutto perchè le
valli laterali con le particolarità territoriali, linguistiche e
geografiche, richiedono interventi diversificati.
Anche noi riteniamo che la dimensione comunale sia quella più
importante per la vita democratica e quella più conforme alle
necessità della popolazione; la struttura comunale deve essere
quindi valorizzata e sostenuta. E proprio in questa ottica si
inserisce, permettetemi di ricordarlo, l'emendamento presentato
dall'On. Dujany al disegno di legge costituzionale che prevede per
la Valle d'Aosta la competenza primaria in materia elettorale.
L'emendamento prevede per la nostra Valle la potestà legislativa
primaria in materia di ordinamento degli enti locali e delle
relative circoscrizioni. Se la legge verrà approvata, la Regione
potrà consolidare il ruolo positivo che già svolgono i Comuni, in
particolare sarà possibile per la Regione dare la possibilità a
questi ultimi di prevedere un giusto indennizzo per i nostri
Sindaci.
Desidero ancora ricordare in materia elettorale che con la nuova
legge sarà possibile procedere ad una revisione della materia
stessa, con l'eventuale adozione del sistema mandamentale
ampiamente collaudato nell'epoca prefascista.
Mi pare opportuno sottoporre alla vostra attenzione, anche se
forse è prematuro, questa possibilità (lo pongo come possibilità e
non come una nostra presa di posizione) per ricordare che la
distribuzione geografica dei Consiglieri regionali qualche volta
avviene in modo sproporzionato. Forse con il sistema mandamentale
sarà possibile venire meglio incontro alle esigenze che vengono
dalla periferia e dalle valli laterali; non solo ma forse sarà
possibile venire incontro maggiormente alle esigenze che vengono
addirittura dal capoluogo regionale. Ho voluto sottoporre questo
problema alla vostra attenzione come oggetto di riflessione.
E veniamo al nodo cruciale che è quello delle Comunità Montane,
perchè gli A.D.P. delle Comunità Montane devono pur parlare; non lo
facciamo per demagogia, ma perchè ne siamo convinti, crediamo nella
loro validità ed impegniamo la Giunta regionale ad operare per dare
loro impulso.
E' vero, come si bisbiglia nei banchi dell'opposizione, il
bilancio regionale non prevede come gli anni scorsi un
finanziamento "ad hoc". La ragione di tale scelta è semplicissima,
lo ha già ricordato stamattina l'Assessore Martin: l'attuale
maggioranza ha previsto nel programma di legislatura la necessità
di un approfondimento sul ruolo delle Comunità Montane e noi ci
riserviamo di fare nel corso dell'anno questo approfondimento.
Per quanto ci riguarda, intendiamo ribadire oggi il nostro
impegno irrinunciabile a mantenere in vita le Comunità Montane, con
l'intenzione nei tempi brevi anche di presentare delle proposte
concrete. Non si tratta di un atto di fede, ma di una convinzione
che nasce dall'esigenza di mantenere in vita in Valle d'Aosta delle
strutture intermedie che vanno ben studiate e che potranno essere
modificate a livello comprensoriale, fra la Regione ed i
Comuni.
Intendo cogliere l'occasione del dibattito sul bilancio
regionale per rilevare l'importanza di porre attenzione ai nuovi
fermenti che provengono dal mondo della scuola. I giovani
rappresentano il futuro della società e sono il frutto della nostra
vita, ed in essi non possiamo non vedere una parte di noi stessi;
per questo riteniamo che il governo regionale debba guardare con
molta attenzione al mondo della scuola, cercando di interpretare in
modo positivo i segnali che da questa provengono.
Guardando all'impegno politico, come A.D.P. dobbiamo
sottolineare che nell'attuale collaborazione a livello regionale
con le forze alleate, noi vediamo come valori fondamentali lo
spirito autonomistico ed una concezione cristiana della vita. Sono
componenti ideali, è vero, che nell'attività amministrativa però
devono sfociare in un orientamento programmatico a favore della
cultura valdostana; dei valori spirituali e morali della nostra
gente e delle nostre caratteristiche etnico-linguistiche, che
devono concretizzarsi a favore delle istanze sociali che provengono
dai ceti meno abbienti e marginalizzati geograficamente.
In questa ottica è nostro desiderio promuovere dei momenti di
solidarietà fra le forze politiche, sociali e culturali, che si
ispirano a questi valori. Si tratta quindi sul piano strettamente
politico di migliorare in modo dialettico i rapporti con la
Democrazia Cristiana e l'Union Valdôtaine nella ricerca di questi
valori. Con tutto ciò non intendo - vedo che il Consigliere Pedrini
mi sta ascoltando -, perchè ho già fatto una volta questo errore,
sottovalutare l'apporto costruttivo che più volte è stato dato
dalle forze più propriamente definite laiche; anzi la presenza di
queste piccole forze anima il dibattito e ci induce al
confronto.
Con il partito comunista devo dire che mi trovo un po' in
difficoltà, non tanto perchè sono anticomunista, ma perchè a volte
faccio fatica ad intravvedere la strategia di questo partito, che -
bisogna riconoscerlo - svolge in modo dignitoso il ruolo di una
opposizione costruttiva, tallonato da Nuova Sinistra che non
ammette compromessi.
Mi trovo un po' in difficoltà con il partito comunista, perchè
mi pare che abbia un rapporto di odio-amore (permettetemi
l'espressione, non offendetevi) con l'Union Valdôtaine, trascurando
invece i rapporti con forze politiche che si collocano più a
sinistra, come ad esempio la Democrazia Cristiana, con la quale un
grande uomo come Enrico Berlinguer aveva dato inizio al compromesso
storico.
Con il partito socialista italiano, dopo un periodo di rapporti
diciamolo pure piuttosto freddi, dovuto più che altro ad interessi
di altre forze politiche, oggi abbiamo una dialettica improntata al
massimo rispetto ed a dignitosa e reciproca considerazione.
Con questo concludo il mio breve intervento. Ribadendo il nostro
giudizio positivo nei confronti del bilancio regionale, intendiamo
anche dire che non condividiamo quello che è stato detto dal
Consigliere Baldassarre, il quale ha visto delle contraddizioni
nelle relazioni del Presidente della Giunta e dell'Assessore
Martin, anzi riteniamo che queste due relazioni siano valide e che
non siano fra di loro in contraddizione.
La relazione del Presidente della Giunta è lineare, articolata e
di ampio respiro; la relazione dell'Assessore Martin è più tecnica,
data anche la specifica competenza dell'Assessore, ma non meno
incisiva e qualificante.
Con queste ultime osservazioni ribadiamo il nostro voto
favorevole ed il nostro giudizio positivo sul bilancio
regionale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
La discussione sul bilancio molto
spesso diventa troppo tecnica e inutilmente articolata, perchè ci
si confronta e si discute di numeri e quantità che poi non trovano
riscontro nel consuntivo di fine anno. Quindi con l'Assessore alle
Finanze si fanno dibattiti accesi sulla entità del disavanzo,
sull'importo delle entrate del riparto fiscale, e la discussione
rischia di restare sterile perchè poi nel consuntivo tutte le
previsioni sono ampiamente falsate. Pertanto credo sia più
opportuno, in occasione della discussione sul bilancio, vedere
questioni politiche ed andare invece a fare i conti sui numeri -
perchè i numeri comunque sono una misura dei fatti - al momento del
consuntivo.
La legge di approvazione del consuntivo, a nostra richiesta
dovrebbe essere discussa anche nelle Commissioni consiliari come
adesso esaminiamo il bilancio. Ci sono stati anni in cui il
consuntivo era una semplice formalità e tutti lo votavano, ma da
qualche anno lo si discute un po' di più. Credo che se veramente
vogliamo fare una verifica di come si amministra la Regione, la
discussione effettiva sui dati certi debba essere fatta al momento
del consuntivo e che quindi la discussione del bilancio debba avere
più carattere politico e, pur essendo a tutti nota la mia passione
per i numeri, cercherò di dare questa volta il meno possibile i
numeri contabili relativi al bilancio.
Il giudizio complessivo sul bilancio è quello che è già stato da
noi illustrato sul nostro giornale: il bilancio è ricco come
risorse, prevede numerosi interventi, però manca un disegno
complessivo adeguato alla gravità della crisi di trasformazione che
la nostra Regione sta affrontando. Per usare un paragone si
potrebbe dire che un bilancio come questo, in periodi di ordinaria
amministrazione potrebbe essere giudicato positivamente, invece,
siccome non siamo dell'opinione che la nave stia andando, ci sembra
che questo bilancio sia al di sotto delle esigenze.
E' un bilancio ricco e le cifre stesse dichiarate dall'Assessore
lo dicono: c'è un avanzo stimato in 85 miliardi. C'è il fatto, e
risulta chiaro da alcuni capitoli del bilancio, che la Regione deve
riversare su un conto infruttifero dello stato la bellezza di 350
miliardi.
Credo che bastino queste due cifre a dare l'idea di un bilancio
ricco.
L'avanzo di amministrazione è effettivamente di 85 miliardi? Ho
molti dubbi in proposito, perchè come ha ricordato stamani
l'Assessore, l'avanzo di amministrazione si calcola valutando
quanto c'è nella cassa, facendo una previsione dei residui attivi e
sottraendo i residui passivi. Ora basta fare una stima prudenziale
dei residui attivi negli ultimi mesi ed aumentare con impegni poi
non rispettati i residui passivi, per fare si che l'avanzo di
amministrazione si riduca.
Per fare un esempio, volendo fare una valutazione doppia
dell'avanzo di amministrazione, basterebbe ricordare che alcuni
Consigli fa abbiamo trasferito alla FINAOSTA 20 miliardi per la
gestione speciale, che non verranno sicuramente utilizzati nel
corso dell'anno, che in questo Consiglio si prevede una cifra di 60
miliardi da trasferire alla FINAOSTA per acquistare aree per
interventi di carattere industriale non ancora ben definiti, e si
arriva ad 80. Altri 5 miliardi possono essere calcolati negli
interessi che qui vengono valutati in 500 milioni, invece dai conti
risultano già superiori ai 5 miliardi. Questo per dire che l'entità
dell'avanzo di amministrazione è una questione relativa.
In realtà un dato di fondo è il seguente, e credo che non potrà
essere negato: la Regione in passato aveva questioni di risorse non
utilizzate che cercava di mascherare con artifici contabili di
varia natura, da qualche tempo ha trovato un sistema che è quello
di trasferire i fondi alla FINAOSTA.
Ho guardato l'ultimo bilancio della finanziaria della Regione ed
ho verificato che c'erano fra una cosa e l'altra 110 miliardi
depositati in banca. Questa cifra ha reso 15 miliardi di interesse;
ottima cosa, e piuttosto che lasciarli sul conto 508 che non rende
niente, è meglio trasferirli alla FINAOSTA, però il problema si è
semplicemente spostato. La FINAOSTA non è stata costituita per
funzionare da banca di riserva della Regione, ma doveva avere
funzione di sviluppo ed a noi sembra che soprattutto nella parte
ordinaria questa funzione non ci sia stata.
Non so se come Presidente della FINAOSTA è stato nominato il
Segretario della Democrazia Cristiana per queste sue doti di
navigatore tranquillo, nel senso che non si nota assolutamente
quello che fa, ma certamente non possiamo dire che la gestione sia
stata efficiente, positiva e che abbia dato dei risultati.
Sulla questione dei fondi versati sul conto 508, l'Assessore
Martin ha detto che si tratta di movimentazioni; qui si movimentano
350 miliardi, 250 di quelli che arrivano direttamente dallo Stato
in conto trasferimenti e 100 miliardi di quelli che la Regione è
costretta a riversare perchè supera la quota consentita di
cassa.
Calcolando una giacenza media di 6 mesi per questi 350 miliardi,
perchè poi vengono presi, versati e nuovamente recuperati, fa la
bellezza di almeno 21 miliardi di interessi, quindi non è una cosa
trascurabile questa del versamento sul conto 508. Tuttavia non è
neanche questo il problema.
Il problema è che c'è una massa di denaro, avanzo di
amministrazione, somme che la Regione intrattiene su questo conto,
che non si riesce a spendere anche avendone la volontà. In altri
momenti forse questa volontà non era avvertita come può esserlo
oggi, tutta- via esiste questo problema di una struttura che può
avere anche per la parte politica una certa volontà di spesa, ma
che non riesce a superare determinati scogli. Questo è un problema
che deve essere affrontato dal Consiglio; credo che non ci sarà
bisogno di quel mutuo di 100 miliardi. Già nel 1982 si diceva: la
Regione accenderà un mutuo di 35 miliardi perchè non bastano le
risorse; avendo a disposizione queste somme, questo avanzo di
amministrazione e questi fondi non utilizzabili così rapidamente
sul conto 508, non penso che la Regione andrà a pagare il 15% di
interessi mentre mantiene 350 miliardi inutilizzati su un conto
infruttifero. Quindi non esiste questo problema del mutuo, mentre
sussiste quello di risorse che la Regione deve riuscire a spendere,
non solo ad impegnare teoricamente.
Come mai non si riesce ad ottenere questo risultato? Credo che
il primo problema sia quello delle idee, dei programmi. Questa
mattina il Presidente della Giunta ha fatto una esposizione
interessante degli indirizzi che l'Amministrazione regionale
intende seguire e molte delle cose dette possono essere considerate
patrimonio comune di tutti gli Amministratori che hanno un certo
collegamento con la realtà in cui si opera; quindi programmazione,
sviluppo dell'informatica, rapporti corretti con il cittadino,
utilizzo delle risorse locali, difesa della grande industria,
insediamento di nuove piccole industrie;
utte cose che possono essere condivise da larga parte delle
forze politiche. Resta il problema di una discrasia (che fa paio
con la sinergia, grazie a Nuova Sinistra che tallona sempre) fra le
affermazioni e i principi ispiratori da una parte e la realtà di
una amministrazione quotidiana dall'altra.
Ci si parla di programmazione e poi ci è stato presentato un
bilancio che non ha neppure la relazione programmatica, che lo
scorso anno era stata fornita al Consiglio. Ci si dice a questo
proposito: abbiamo voluto sentire i Comuni per poi poter fornire
per il piano lavori le indicazioni ricavate da questi incontri.
Questo può essere vero, però è un atteggiamento un po' strano,
perchè le cifre per le strade, per i municipi e per le scuole sono
già stanziate dal bilancio, quindi andiamo a sentire i Comuni, però
abbiamo già deciso come Consiglio regionale quanto destinare a
queste risorse. Poi non credo che la relazione programmatica possa
avere il carattere soltanto di relazione relativa ai lavori
pubblici.
Se si vuole davvero parlare di programmazione e di programmi, si
deve rifare quello sforzo che si è tentato in alcuni periodi in
questa Regione; ricordo nel '74 una prima bozza di piano di
sviluppo molto interessante, che conteneva delle indicazioni che
anche se non sono poi state approvate dal Consiglio hanno avuto un
seguito; ricordo ancora nel '79 un secondo tentativo di presentare
al Consiglio una bozza di programma di sviluppo. Se vogliamo andare
in questa direzione non si tratta soltanto di presentare programmi
che ancora non conosciamo per le sistemazioni idrauliche, per i
lavori pubblici, per il turismo; si tratta di presentare un piano
complessivo su cui il Consiglio si confronti per quel che riguarda
il futuro della nostra Regione.
Di tutto questo, per quel che abbiamo potuto vedere nel bilancio
regionale, non c'è ancora una traccia adeguata. Ci sono tantissimi
interventi, ognuno con una sua giustificazione, però di segnali
nuovi che dicano che si vuole cambiare strada e si vuole alzare il
tiro per riferirlo alla situazione drammatica in cui si trova la
Valle d'Aosta oggi, non ne vediamo
Direi che solo due interventi hanno un po' questa
caratteristica: il fondo di 15 miliardi per il F.R.I.O. ed il fondo
di 3 miliardi per applicare il protocollo d'intesa. C'è da dire
però che mettere a disposizione 3 miliardi per affrontare i
problemi dei disoccupati, dei giovani, delle donne, dei
cassaintegrati, e mettere a disposizione due miliardi per il
rimborso delle protesi dentarie, dà un'idea di come non si sia
fatta una scelta sufficientemente proporzionata. Se si vuole
intervenire realmente in questa direzione, l'entità delle risorse
deve essere molto più rilevante.
Nei capitoli del bilancio ed anche nella parte dei fondi globali
non ho visto molte altre cose nuove, perchè gli interventi per i
centri storici c'erano già in precedenti bilanci e non sono stati
poi messi in opera; interventi per le terme erano presenti nel
bilancio passato. Le novità sono queste e non sono a nostro
giudizio sufficienti, perchè abbiamo da una parte un avanzo di
amministrazione che c'è in poche altre realtà, abbiamo risorse
disponibili di una certa consistenza; sta cambiando molto
rapidamente la realtà sociale della nostra Regione e noi
continuiamo più o meno con gli stessi interventi.
La nostra è una Regione complessa perchè presenta molti problemi
e molte contraddizioni. Tanto per citare dei fatti emblematici che
possono essere ricavati da dati ISTAT: la Regione Valle d'Aosta è
quella con il più alto reddito interno lordo nel 1982, è la Regione
che ha il più alto numero di autoveicoli, è la Regione che ha la
più alta densità di strade per abitante, fatti questi che fanno
presupporre una situazione di ricchezza. Però è anche la Regione in
cui c'è la percentuale più elevata di morti accidentali e per cause
violente, la Regione in cui c'è il più alto tasso di suicidi e
tentati suicidi, è una Regione in cui esiste il problema di un
saldo naturale negativo per quel che riguarda le nascite. Voglio
però fermarmi soprattutto sulle trasformazioni sociali - essendo
questa una parte alla quale siamo molto attenti - che stanno
avvenendo in questi anni. Riteniamo che prima di tutto si debba
dare risposta a questi problemi.
Esiste nella nostra Regione una accentuazione forte della
richiesta di nuova occupazione da parte delle donne, due terzi
degli iscritti al collocamento sono di sesso femminile; è aumentata
negli ultimi anni in modo netto la percentuale di giovani che
richiedono lavoro. Gli iscritti alle liste di collocamento sono in
numero variabile: dai 2250 del mese di agosto, in cui c'è la
massima occupazione, ai 3500 del mese di dicembre, in cui i
lavoratori delle costruzioni vanno in cassa integrazione, per cui
abbiamo una oscillazione della percentuale dei disoccupati che va
dal 5% al 7,5%. Abbiamo anche un alto numero di cassa integrati: i
dati ultimi riferiti parlavano di 1250 cassa integrati, un altro
2,7%. Abbiamo quindi un 10% di persone o in cerca di prima
occupazione o disoccupati, oppure cassa integrati.
Il fatto più significativo credo sia quello relativo al crollo
vero e proprio dell'industria. Nel 1971, dai dati relativi alla
popolazione, si poteva ricavare che nell'industria erano occupate
18500 persone, il 44,5%; nel 1981 da 18500 si era scesi a 17000, il
37,5%; nell'84 i dati medi ISTAT parlano di 14000 occupati, il 30%.
Quindi c'è un calo molto forte nell'industria in generale, però
l'elemento che bisogna tener presente è che, mentre c'è questo calo
molto forte, le costruzioni (che vengono raggruppate nell'industria
delle costruzioni) che occupano circa 5000 addetti, sono rimaste
sempre allo stesso livello, vale a dire che il calo di occupazione
è avvenuto nell'industria in senso stretto, dove si è passati dai
13500 del 1971, ai 12000 dell'81, agli attuali 9000 addetti, pari
ad una diminuzione di circa il 20%.
Nelle aziende principali, quelle con più di 35 dipendenti, si è
passati negli ultimi anni dagli 8000 del '79 ai 5000 di oggi;
questi ultimi sono in gran parte raggruppati all'ILSSA VIOLA ed
alla Cogne.
La situazione dell'industria è quella di aver perso 4500 addetti
negli ultimi 15 anni e di averli persi in modo particolare
nell'industria vera e propria, mentre è rimasto costante il numero
di addetti alle costruzioni.
Questo è il problema più drammatico che dobbiamo affrontare ed a
cui non mi sembra finora abbiamo saputo dare una risposta.
Continuano poi altri fenomeni interessanti: nell'agricoltura si
è passati con un lento degrado dai 6000 addetti del '71 ai circa
4000 di oggi, nel commercio e turismo si è passati dai 7000 addetti
del '71 ai 10000 dell'81, oggi probabilmente sono di più.
Un altro elemento interessante è quello della Pubblica
Amministrazione: gli ultimi dati relativi a questo settore
parlavano di 9000 addetti, per cui questa diventa l'attività con
più addetti. Per ricordarli: 2000 alla Regione, 1300 all'U.S.L.,
1500 nei Comuni, 1700 nella scuola, dove ce ne sono altri 500 che
fanno supplenze saltuarie, 1500 nello Stato; siamo a 9000 persone
che lavorano nella Pubblica Amministrazione.
Altre 8000 lavorano poi nei servizi: al Casinò, nelle banche,
nei trasporti, nelle società a fune.
Abbiamo perciò 45-46000 occupati in Valle d'Aosta, è una
percentuale del 40% circa, migliore di quella del resto del paese,
dove abbiamo una percentuale del 36%. Quindi abbiamo di fronte a
noi una situazione che non è drammatica in assoluto, ma lo diventa
perchè ci sono trasformazioni molto rapide e direi anche
patologiche.
Abbiamo una industria che cala seccamente e che ha quasi tutti
gli ultimi rimasti, in aziende in pericolo; abbiamola Pubblica
Amministrazione che ha una espansione molto forte per servizi che
possono essere definiti terziario avanzato, abbiamo una richiesta
di lavoro soprattutto fra i giovani, fra le donne e fra le persone
con più di 35 anni.
Cosa fa la Regione oggi e cosa dovrebbe invece fare? E' questo
un altro aspetto da mettere in rilievo: il ruolo determinante e
centrale, e forse eccessivo della Regione, nella vita economica e
sociale della nostra Valle.
Richiamavo prima il numero di persone che sono nel libro paga
della Regione: ci sono 2000 dipendenti, 1700 insegnanti, passano
ancora per la Regione i 1300 dipendenti dell'U.S.L.; negli ultimi
anni abbiamo 1500 persone che lavorano con attività precaria nel
settore della forestazione: 750 nei cantieri ordinari, 750 circa
per il piano F.I.O.. Le cifre che fornisco sono tanto per dare
un'idea del fenomeno, poi potranno essere più precise.
Oltre a questi, dipendono in modo indiretto dal bilancio
regionale almeno altre 1500 persone che lavorano nel settore delle
costruzioni. Se calcoliamo che la Regione attraverso fondi suoi
diretti, attraverso quelli dati ai Comuni, investa nei lavori
pubblici circa 200 miliardi all'anno, vediamo che con un calcolo
del costo del lavoro del 20%, possiamo calcolare che altre 1500
persone siano sostenute indirettamente dall'Amministrazione
regionale.
E non è finita qui. La Regione è oggi presente con il 35% in
numerose piccole industrie, ad esempio in quasi tutti gli impianti
a fune della Valle d'Aosta.
La Regione è entrata recentemente nella società Autoporto, è
proprietaria di immobili e prima o poi sarebbe utile per il
Consiglio avere un esatto elenco dei beni patrimoniali, interviene
dando finanziamenti ai Comuni; ci sono interventi massicci in
agricoltura, per la bonifica sanitaria e per il miglioramento
fondiario; ci sono mutui della Regione per i commercianti, per gli
artigiani, per le cooperative.
Il rischio è che con un intervento così diffuso della Regione,
se questo motore dell'economia della società non gira a regime,
come a noi sembra, si ingolfi il motore stesso e ci si trovi in
difficoltà per andare avanti. La Regione allora invece di
esercitare un'azione di stimolo, di supporto, diventa essa stessa
qualcosa che dà sostegno ad una economia drogata.
Abbiamo questa preoccupazione e crediamo che si debba riuscire a
superare questa fase di stallo. La droga per l'economia regionale
ovviamente deriva dalle entrate non proprie della Regione, che sono
quelle provenienti dall'auto-porto. Se i 300 miliardi, che derivano
dall'IVA dei TIR in transito, non ci fossero, il bilancio regionale
si dimezzerebbe di colpo, perchè da una parte non ci sarebbero i
fondi sul conto 508, dall'altra mancherebbero le entrate.
Dicono alcuni uomini politici a livello europeo che queste
entrate sono sotto la spada di Damocle, a tempi più o meno lunghi.
Allora queste risorse eccezionali, almeno fino a quando ci saranno,
dovrebbero servire per dare basi più solide all'economia
valdostana, per dare una struttura più valida alla stratificazione
sociale ed alla produzione di beni nella nostra Valle. Si dovrebbe
avere una strategia di sviluppo che possa rendere la Valle d'Aosta
indipendente dal flusso di queste entrate.
Il primo elemento da mettere in rilievo è quello della difesa
della grande industria; a questo proposito dobbiamo dire che negli
anni dal '78 all'83 la Giunta regionale ha dimostrato grande
disinteresse rispetto a questo problema e solo negli ultimi anni
c'è stato un certo recupero. Però se si sono avuti dei danni gravi
nei confronti della grande industria, a nostro giudizio c'è stata
anche in questo senso una disattenzione da parte della Giunta
regionale.
Crediamo che qui si debbano fare proposte molto forti nei
confronti della FINSIDER, si debbano se necessario effettuare
investimenti di tutto rilievo perchè, in accordo con la FINSIDER,
si dia un ruolo produttivo alla Cogne, si riesca a salvare
l'ILSSA-VIOLA, si riesca a coinvolgere in un discorso di un polo di
acciai speciali della Valle d'Aosta l'intera siderurgia valdostana,
con possibilità anche di avere nuove iniziative.
Crediamo anche, in vista di una strategia di sviluppo, che debba
essere perseguito il fine di andare alla creazione di una effettiva
rete di servizi, di imprese industriali, commerciali e artigianali.
Finora questa cosa è stata sottolineata ed accettata come positiva
da molte forze politiche, però non abbiamo ancora visto la Regione
muoversi molto in questa direzione. E' stato riferito anche stamani
dal Presidente della Giunta, ma non vediamo nel bilancio interventi
decisi in questo senso, invece crediamo che si debba andare a
valorizzare in modo programmato le risorse ambientali,
archeologiche, storiche della nostra Regione, perchè questo può
avere valore sia rispetto alla qualità della vita, sia rispetto
all'attrazione di fasce turistiche diversificate per un
prolungamento delle stagioni.
Per la formazione professionale, si dovrebbe andare al di là del
solito piano che è stato fatto finora, perchè ci sembra che si sia
fatta una buona legge, si sia nominata la Consulta, ma ancora non
ci sia un piano vero e proprio per la formazione professionale.
Rispetto ai problemi dei giovani, dei disoccupati, dei
cassaintegrati, è utile, a nostro avviso, seguire l'esempio del
Trentino e creare una agenzia del lavoro anche in Valle d'Aosta,
che possa avere queste funzioni di camera di compensazione e di
indirizzo delle diverse attività, anche nuove, che possono essere
create a dare occupazione a queste fasce sociali.
Crediamo anche che degli sforzi possano essere fatti per il
miglioramento dei servizi sociali, perchè ci siano più servizi e
più individualizzati verso il cittadino. Si potrebbe pensare - nel
bilancio non ci sono anche se ne abbiamo parlato in alcune
occasioni - a strutture quali l'auditorium, ostelli per la
gioventù, strutture al servizio del tempo libero dei giovani.
Pensiamo anche, avendo a disposizione risorse, ad un piano
programmato che riguardi un certo numero di anni, con il quale si
potrebbe finanziare qualche opera di grande respiro che possa
caratterizzare anche l'attività politica della Regione di un
determinato periodo. Per fare due esempi, crediamo che sia da
prendere in seria considerazione l'ipotesi di costruire un tunnel
che colleghi Aosta a Martigny, questa potrebbe essere un'opera
decisiva per modificare determinate strutture dei trasporti, oppure
di fare investimenti
sulla Aosta-Pré-Saint-Didier. Questo è un piano di investimenti
che può essere pensato per utilizzare da una parte le risorse,
finchè c'è la disponibilità finanziaria, e per influire sul
complesso della società valdostana dall'altra.
Per concludere, crediamo che la Regione abbia soprattutto un
problema di qualità e non di quantità degli investimenti e degli
interventi; la Regione Valle d'Aosta fa tanti interventi in tanti
campi, il problema è quello di qualificarli.
Questo è lo sforzo che crediamo sia da affrontare e non dobbiamo
rimanere come Regione in attesa, per fare un esempio emerso anche
in una recente conferenza dell'occupazione, che venga
l'imprenditore ad offrire insediamenti industriali in cambio di
laute agevolazioni regionali; dobbiamo fare lo sforzo noi di
cercare l'industria cui rivolgerci per fare una determinata offerta
di insediamenti, per creare le condizioni per una industria
qualificata, che abbia delle prospettive.
Non si possano sprecare queste risorse e questi anni; per andare
nella direzione che si diceva di un rapporto fra amministratore e
cittadino che sia il più corretto, dovrà essere fatto uno sforzo
perchè il cittadino valdostano sia messo a conoscenza dei suoi
diritti, delle opportunità che sono offerte dalle leggi della
nostra Regione e sia stimolato più che a ricevere perchè chiede, a
metterci qualcosa di suo, ad entrate con le sue energie
professionali ed umane per una riqualificazione dell'apparato
produttivo, per un miglioramento della qualità della vita nella
nostra Regione.
Se invece continueremo, pur con alcuni buoni propositi, a
seguire le vecchie strade, può darsi che passeranno i tempi delle
vacche grasse e quando verranno quelli delle vacche magre saremo
ridotti senza possibilità di intervento.
PRESIDENTE:
Ha chiesto di parlare il Consigliere Ricco,
ne ha facoltà.
RICCO - (D.C.):
Anche quest'anno, come avviene da diversi
esercizi finanziari, la Giunta regionale è riuscita a presentare il
bilancio di previsione in tempo utile onde evitare l'esercizio
provvisorio. Un plauso a mio avviso va tributato non solo
all'Assessore alle Finanze, ma anche a tutta la Giunta che dimostra
efficienza e dinamismo.
La relazione dell'Assessore alle Finanze è stata ampia,
esauriente, onesta, specialmente allorquando ha sottolineato che il
nostro è un bilancio ricco solo in apparenza, in quanto una buona
parte di esso viene speso in opere che dovrebbero essere a carico
dello Stato. Questo fatto rafforza la nostra autonomia
amministrativa, che ci permette di risolvere i problemi con
rapidità e con più oculatezza. Certo, dopo l'autorevole e pacato
intervento a carattere politico amministrativo del Presidente della
Giunta e degli autorevoli Consiglieri che mi hanno preceduto, non è
facile aggiungere molto.
Condivido l'enunciazione dello spirito autonomistico e della
cultura cristiana e sociale del collega Maquignaz. Comunque il tema
è vasto ed ognuno può spaziare nel campo più congeniale.
Prima di discutere del bilancio di previsione 1986, mi sembra
opportuno accennare velocemente alla situazione economica del
nostro paese, in quanto come sapete la Valle d'Aosta è sempre parte
integrante dell'Italia e conseguentemente le situazioni economiche
positive o negative si ripercuotono anche nella nostra Valle.
Il prodotto interno lordo nel 1985 non è affatto aumentato
rispetto agli anni precedenti, continuando a segnare la seconda
flessione del dopoguerra.
La notevole contrazione dell'importazione dei beni e dei servizi
ha comportato a sua volta una riduzione delle risorse
disponibili.
Continua a manifestarsi un forte aumento del tasso di
disoccupazione ed anche un massiccio ricorso alla cassa
integrazione guadagni, cui seguono quasi sempre licenziamenti e
chiusure di piccole e medie industrie.
Continua il faticoso riassorbimento degli squilibri provocati
dallo choc petrolifero: ancora una volta la nostra economia è stata
investita quest'anno da tensioni valutarie di particolare intensità
che hanno impresso spinte al processo inflazionistico ed hanno reso
più netto il deterioramento dei conti con l'estero, inducendo
altresì crescenti pressioni sul valore esterno della lira fino a
giungere ad una pesante svalutazione nei confronti delle monete
europee più importanti. Si sono verificate nuove tensioni, si sono
accentuate quelle in atto e queste hanno finito per imporre un
progressivo irrigidimento della politica economica.
La situazione produttiva ancora una volta ha subito un
raffreddamento, abbiamo un quadro congiunturale preoccupante, non
si è verificata la decelerazione dell'inflazione e continua a
verificarsi lo squilibrio degli scambi con l'estero.
Ho accennato a questa grave malattia della nostra società e cioè
all'inflazione. Nel periodo di inflazione il mantenimento del
principio nominalistico riferito alle varie grandezze economiche,
ha sempre comportato conseguenze inique per quei soggetti che sono
più danneggiati dall'inflazione, cioè i creditori, i detentori di
risparmio in forma liquida, i dipendenti lavoratori, i pensionati,
in genere quelli che sono percettori di redditi fissi.
Tali soggetti, ivi compreso lo Stato a livello centrale e
periferico, da parte loro cercano di difendersi dalla erosione,
derogando al principio nominalistico di inflazione attraverso
strumenti di indicizzazione. Tuttavia il derogare ai principi
nominalistici, attraverso forme di difesa della svalutazione
monetaria, porta con sè il rischio di accrescere per questa via
ulteriormente gli impulsi inflazionistici del sistema
economico.
La dinamica dell'inflazione infatti consiste in una continua
rincorsa fra redditi e prezzi, fra i redditi dei diversi gruppi e
soggetti economici, in quanto i prezzi condizionano i redditi, ed
il potere d'acquisto di essi.
Dare a tutti i soggetti danneggiati dall'inflazione una
copertura totale da questa, anche se ciò appare inattuabile
praticamente, significa dunque accelerare tale rincorsa fra i
redditi e i prezzi rendendola incontrollabile. Le tendenze che si
verificano in questo campo non fanno che riflettere, poichè non è
possibile estenderla a tutti, un vero e proprio conflitto sulla
distribuzione del reddito fra i diversi gruppi sociali, realizzata
attraverso l'ottenimento di forme di indicizzazione da parte di
alcuni anche a discapito di altri.
Infatti, poichè è indubbio che la logica della indicizzazione
rappresenta una resa all'inflazione, se si vuole evitare che
quest'ultima esploda, l'indicizzazione non può che rimanere
parziale o, se per alcune categorie sociali è totale, bisogna che
sia minore per le altre.
In conclusione, qualcuno deve per forza pagare l'imposta
rappresentata dal processo inflazionistico. L'esigenza della
indicizzazione è nata nel nostro paese in primo luogo per tutelare
dall'inflazione i redditi di lavoro dipendente, anche se l'istituto
della scala mobile è da molti indicato come uno dei peggiori
propagatori dell'inflazione. Infatti si insiste sulla necessità
di un suo ridimensionamento attraverso una revisione del paniere
ed una sterilizzazione degli scatti determinati dall'aumento dei
prezzi del petrolio e dei tanti prodotti importanti, vista la
necessità che l'Italia paghi la tassa petrolifera con l'aumento
delle esportazioni da realizzarsi o attraverso una diminuzione
della domanda interna o attraverso una più elevata produttività del
sistema economico.
Però quando si parla di indicizzazione non bisogna limitarsi a
considerare il fenomeno di quella dei redditi dei lavoratori
dipendenti, bensì dobbiamo tenere conto anche dell'esistenza di
forme di adeguamento alle variazioni del livello generale dei
prezzi, esistenti in numerosi settori dell'attività economica.
In pratica l'esistenza di meccanismi di indicizzazione
rappresenta una forma di convivenza con l'inflazione, che risponde
al fine di salvaguardare almeno in breve periodo alcune grandezze
prioritarie dalla erosione del fenomeno monetario inflattivo.
La loro eliminazione deve essere strettamente legata ad un
programma economico generale di lotta all'inflazione attraverso il
contenimento della pubblica spesa, la ripresa degli investimenti
produttivi e competitivi.
Ed ora alcune brevi considerazioni di carattere generale sul
bilancio di previsione, che possiamo definire come sapete, un atto
di particolare complessità che si esterna in un documento avente
una grande importanza, in quanto ad esso sono collegati i rapporti
fra i diversi soggetti ed organi, rapporti che sono attinenti alla
condotta politico-economica dell'ente nel periodo cui il bilancio
stesso si riferisce.
Come a tutti è noto, il bilancio è soprattutto uno strumento
politico, oltre che uno strumento contabile, e la realizzazione del
programma politico da parte della maggioranza trova estrinsecazione
nel bilancio.
La Valle d'Aosta, come sapete, ricava la massima parte delle
entrate dalla legge di riparto fiscale n. 690 del 1981. Quattro
anni fa, in approvazione di bilancio, dissi che era necessario
amministrare bene quell'ingente massa di denaro specialmente nei
primi anni, perchè le entrate erariali attraverso i tempi avrebbero
potuto subire delle flessioni.
Non volevo fare la Cassandra, ma era una logica conseguenza
delle notizie già note che riguardavano la costruzione ed apertura
di altri autoporti e del conseguente verificarsi della diminuzione
dell'afflusso dell'IVA che era e rimane la voce più forte del
nostro bilancio.
Dicevo allora che si dovevano seguire con attenzione gli
sdoganamenti delle merci in transito e fare in modo che l'autoporto
offrisse agli operatori economici dei servizi sempre più completi,
veloci e competitivi.
Bene ha fatto questa maggioranza ad approvare l'acquisto del 33%
delle azioni dell'autoporto di Pollein, solo così potrà tentare di
arginare l'emorragia dei TIR verso altri autoporti. Bisogna però
accelerare i tempi per la costruzione dell'autostrada
Aosta-Courmayeur, elemento indispensabile al completamento del
disegno atto a convogliare sempre un maggior numero di merci da
sdoganare e nel contempo elemento necessario per evitare tragici
incidenti stradali.
La parte entrate del bilancio di previsione 1986 prevede
compartecipazioni erariali per 456 miliardi e 100 milioni, più 1
miliardo 700 milioni per i 9/10 di canoni statali per concessioni
idroelettriche e quindi per un totale complessivo di 457 miliardi
800 milioni.
Inoltre sono previste lire 108 miliardi 260 milioni per
assegnazioni e trasferimenti di fondi dallo Stato, per funzioni
proprie o delegate. Abbiamo anche 62 miliardi 125 milioni per
entrate proprie, ivi compreso il provento della Casa da Gioco di
Saint-Vincent. Infine sono previste entrate per 100 miliardi di
mutuo da contrarre. Il totale delle entrate chiamiamole effettive,
ivi compreso l'avanzo di amministrazione, ammonta a 818 miliardi
870 milioni. Non sono degne a nostro giudizio di rilievo le entrate
per partite di giro e contabilità speciali per lire 374 miliardi
630 milioni, in quanto come è noto si compensano con le uscite.
Per quanto riguarda la parte uscite, è da mettere in risalto
positivamente che oltre il 55% è destinato ad investimenti, circa
450 miliardi, mentre le spese correnti sono il 45%, circa 370
miliardi. Fra le spese di investimento sono da notare quelle per il
decentramento ai Comuni per spese di gestione, per l'arricchimento
del patrimonio comunale che va nell'indirizzo della conservazione e
miglioramento del territorio, il risanamento dei centri storici, la
manutenzione ed il rifacimento di strade, una migliore
forestazione, gli interventi della nostra agricoltura, risanamento
del bestiame, potenziamento del nostro settore più importante che è
il turismo, con rinnovamento del settore alberghiero, con
potenziamento degli impianti a fune. Non sono da dimenticare gli
impianti di depurazione e la costruzione dell'autostrada
Aosta-Courmayeur.
Da quanto sopradetto traspare la chiara volontà della Giunta e
della maggioranza di dare massimo impulso alle varie attività
produttive che rappresentano il fulcro della vita economica e
sociale della nostra Regione.
Amici miei, nella discussione del bilancio di previsione è
inevitabile che ci siano pareri favorevoli e pareri contrari, non
solo per il solito gioco delle parti, ma anche per i differenti
punti di vista delle parti stesse nel voler risolvere i problemi
economici, sociali, politici. In materia di bilanci non è facile
inventare molto, quindi grosso modo anche questo bilancio ricalca
le orme di quello precedente, salvo alcune opere nuove o nuove
spese di carattere sociale.
A mio giudizio le previsioni sono da considerarsi quasi giuste;
non è possibile a fine novembre affermare che le entrate previste
in bilancio siano stimate bene o male, in quanto non abbiamo i dati
definitivi dell'anno 1985 e sfido chiunque a fare previsioni esatte
per quello che avverrà nel campo impositivo nell'anno 1986.
Altro dato importante da esaminare in questo bilancio di
previsione è l'ammontare dei residui attivi presunti al 31 dicembre
1985, che rappresentano un terzo delle previsioni alla stessa data.
Essi sono pari a 395 miliardi circa e quasi un quarto è dovuto a
somme rimaste da riscuotere per tributi propri e per tributi
erariali derivanti dal riparto fiscale; invece quasi i due terzi di
essi derivano da entrate, partite di giro e contabilità speciali.
Si può affermare che la riscossione delle entrate proceda con
sufficiente normalità anche nei confronti dell'attuale capacità di
spesa. Invece i residui passivi ammontano a quasi 341 miliardi,
quindi inferiori al complesso dei residui attivi. Nel 1985 si
constata una maggiore capacità di spesa in tempi medi. In
conclusione si desume da un attento esame che i 3/4 dei residui
passivi derivano dai tempi lunghi dell'attuazione dei programmi e
dal ritardo nella fatturazione dei lavori; la macchina burocratica
non ha raggiunto la piena efficienza, ma non possiamo nel complesso
lamentarci, considerato che si era impreparati di fronte a questa
massa consistente di denaro da spendere.
Ed ora permettetemi una piccola tiratina di orecchi alla Giunta
regionale, dopo gli elogi, altrimenti sembra che anche io partecipi
troppo al gioco delle parti. Sono passati diversi anni e non ho
ancora potuto notare l'inizio della riorganizzazione dei servizi
finanziari regionali che sono carenti di personale specializzato,
per adempiere ai necessari controlli che scaturiscono dall'art. 6
della legge 690. Non ho visto affluire nemmeno una lira nelle casse
della Regione per entrate relative al suddetto articolo; da un
calcolo approssimativo sono convinto che avremmo potuto per i sei
anni, 1981/86, evitare il mutuo di cento miliardi previsto, che ci
costerà una cifra ragguardevole per interessi, cifra che avremmo
potuto meglio destinare a soddisfare opere sociali.
Amici miei, chiedo a tutti i Consiglieri di maggioranza ed anche
ai Consiglieri di buona volontà della minoranza di prendere in
serio esame il documento di cui stiamo discutendo e di
approvarlo.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Signor Presidente, Signori
Consiglieri, mai come nella circostanza di un bilancio di
previsione, il Consiglio regionale è chiamato a fare un esame di
coscienza sul rapporto fra funzione pubblica e servizi erogati alla
Comunità, tenendo presenti i dati reali che vanno a disegnare il
bilancio, la struttura della spesa nel senso indicato e voluto
dall'esecutivo. E proprio perchè si tratta di un esame di
coscienza, anche critico, ma sempre costruttivo almeno per quanto
mi riguarda, devo dire con tutta sincerità che trovo ben poca
rispondenza fra la volontà del Consiglio e l'andazzo della gestione
la cui responsabilità ricade esclusivamente proprio sul governo
regionale.
Basta dare un'occhiata ai resoconti consiliari degli ultimi
venti anni, per constatare come la causa principale
dell'atteggiamento dell'Union Valdôtaine contro il governo centrale
era costituita allora dalla lagnanza che, a fianco dell'Istituto
autonomistico politico, non vi erano i mezzi per una vera ed
effettiva autonomia finanziaria.
Venne poi con il 1955 il primo schema di riparto fiscale,
seguito da varie innovazioni, fino al vero e proprio "boom" del
nuovo riparto fiscale del 1981, con l'attribuzione alla Regione
Valle d'Aosta di quote dell'ordine di 9/10.
Di fronte ad un periodo così vasto di vacche grasse, chiunque si
sarebbe aspettato quantomeno, non dico una capacità di spesa, ma
una volontà progettuale finalizzata a migliorare sensibilmente le
condizioni di vita e le condizioni di lavoro degli abitanti della
nostra Regione. Il fallimento e l'incapacità dei Governi a guida
unionista, con a fianco la rassegnata e traballante sicurezza della
Democrazia Cristiana, si possono constatare ogni giorno in tutti i
campi di intervento, non ultimo quello sui lycées techniques,
caratterizzati da una sovrana ignoranza, dalla cultura dello spreco
e dalla incompetenza elevata anche da noi a sistema di Governo.
Quante cose sono state ormai promesse in questi ultimi anni,
quante cose non sono state fatte, quante cose invece rimarranno
impresse nella mente dei cittadini onesti, che non capiscono la
iattanza e la miopia amministrativa di questi ultimi governi. In
undici anni la spesa pubblica avrebbe potuto essere riformata,
ammodernata, ristrutturata ed invece i bilanci non sono altro che
la somma perniciosa di contributi elettoralistici, gettati al
vento, senza una visione di insieme, senza quel minimo di coerenza
e di lucidità che dovrebbero pure coniugarsi con le esigenze del
pubblico interesse.
Se questo è il giudizio sul bilancio, figuriamoci la gestione;
non passa mese nel quale non si assista al solito appalto pilotato,
alla disinvoltura con cui ci si piega dinanzi alla prepotenza dei
grandi impresari che entrano nell'Amministrazione regionale e fanno
i comodi loro, soprattutto poi quando vedo che alcuni Assessori si
inchinano, alcuni funzionari si adattano, il potere politico
striscia dinanzi ai cenni di quei potenti signori.
Mi spiego meglio: quanti appalti a trattativa privata sono stati
eseguiti dall'Amministrazione regionale in questi ultimi dieci
anni, e qui se mi permettete vorrei aprire una piccola parentesi,
perchè non è certamente mia intenzione attribuire eventuali
responsabilità gestionali all'attuale Assessore ai Lavori Pubblici
che solo da alcuni mesi ha assunto questo incarico. Comunque, caro
Assessore, dovrebbe sapere che sul suo conto, un notissimo
impresario locale ha detto che Lei non è nè un buon ingegnere e
neppure un buon Assessore; il che probabilmente voleva dire che Lei
è senz'altro una persona onesta. Mi auguro comunque che il sistema
possa cambiare e si riesca finalmente a sconfiggere questa
perniciosa mafia degli appalti. Chiusa parentesi.
In Valle d'Aosta, gli appalti della Regione sono quasi sempre a
trattativa privata, anche se si è in presenza di una sola offerta,
e si va avanti a suon di 500 milioni alla volta, cui fanno
sistematicamente seguito perizie suppletive. E guarda caso vi è
sempre una sola ditta che presenta l'offerta, mentre le altre sono
in coda per aspettare il loro turno sicuro. Viene così esercitata
la lievitazione delle offerte favorendo i ribassi, quando non
essendoci concorrenti, una qualsiasi ditta, anzi la sola ditta
concorrente, pratica il ribasso che più le conviene.
Pensate per un momento a cosa succederà quel bel mattino in cui
un modesto impresario si deciderà a parlare, a descrivere i suoi
contatti, i suoi appuntamenti e tutto quel marciume che ruota
attorno a questo colossale affare che si chiama appalto pubblico,
ma che in realtà è un circolo che si può tranquillamente definire
circolo mafioso. Questo è per quanto riguarda i piccoli lavori,
quando poi passiamo alla "haute cuisine", il discorso è ancora più
terribile, perchè i "big men" dell'impresa si accordano addirittura
per i lotti, al fine di evitare qualsiasi screzio e di scavare il
più possibile nelle profonde tasche della Regione. Il motto che
impera in queste occasioni è il seguente: ce n'è per tutti. L'unica
differenza è che quei tutti sono sempre i soliti due. E' così che
purtroppo viene tutelato l'interesse dell'Amministrazione
regionale, è così che purtroppo verrà appaltata l'autostrada, così
verrà costruita la funivia Aosta-Pila, con il coraggio di mettere a
trattativa privata un importo di quasi 13 miliardi.
Ora, vale la pena di rammentare, e qui mi riferisco ai lavori in
economia, che la legge della Repubblica Italiana prevede
chiaramente in materia di appalti che, qualora una gara vada
deserta, essa debba essere ripetuta. Invece nella Regione autonoma
della Valle d'Aosta siamo giunti ad elevare a regola una conclamata
urgenza inesistente, ed unitamente a tale parvenza di necessità si
è presunto a priori che i partecipanti alle trattative private
siano limitati al numero di uno, cosa che accade regolarmente, e si
rende valida l'offerta anche in presenza di un solo candidato che
offre quello che vuole, perchè è comunque sicuro di prendere il
lavoro.
Saprete senz'altro che negli Stati Uniti è in corso un processo
contro 38 esponenti mafiosi di "cosa nostra", legati alla famosa
"pizza connection", e saprete che gli ambienti di Wall Street non
sono risultati estranei al riciclaggio di quasi 18 milioni di
dollari della mafia, legata al Clan Badalamenti. Ma nemmeno la
mafia dei colletti bianchi, quella del terzo livello, il più
pericoloso, era mai riuscita a creare un meccanismo così perfetto
per poter pilotare gli appalti piccoli e grandi della pubblica
amministrazione.
Di questo passo, fra l'affaire Casinò e gli appalti pilotati
della Regione Valle d'Aosta, non riusciremo a surclassare le più
beate ed ottimistiche previsioni dei signori della Cupola, come
l'ha chiamata il superpentito Tommaso Buscetta. E se qualcuno di
voi fosse così curioso da sapere perchè questi lavori di economia
vengono regolati a trattativa privata, fino ad un importo di 500
milioni per volta, gli basti sapere che la Commissione di
coordinamento fino a tale importo non può entrare nel merito, ma
solo visionare sugli aspetti della pura e semplice legittimità.
Ecco come vengono in parte spesi i soldi del bilancio regionale.
Se poi, continuando, volessimo ed avessimo il tempo di analizzare
anche gli appalti dell'U.S.L. per quanto riguarda la pulizia, la
raccolta dei rifiuti, vi basti sapere che ci sono ben due ricorsi
presentati contro gli intrallazzi degli Amministratori delle
U.S.L., i quali sono già stati accolti dal TAR e che per uno dei
due ricorsi già si profila il riflesso penale.
Non ci rimane purtroppo che un'amara constatazione e cioè che ai
cittadini, ai contribuenti onesti, che fanno lunghe code e sono
amareggiati per la disfunzione dei servizi sanitari, rimane la
consolazione di sapere che gli Amministratori delle U.S.L. sono
molto più esperti negli appalti e negli intrallazzi di tipo
amministrativo, che non nella serietà delle prestazioni mediche. Se
mai qualcuno volesse saperne di più, sono a vostra disposizione in
qualunque giorno e in qualunque ora, anche se di queste cose
l'Assessore alla Sanità è certamente a conoscenza.
Non vi parlo poi delle carte tematiche del suolo, di quel famoso
studio Masoli di Trieste che da anni ormai imperversa nella nostra
Regione, a suon di centinaia di milioni, anche perchè altre forze
politiche se ne stanno occupando, sebbene sia molto difficile
riuscire a dimostrare che quelle carte tematiche costosissime sono
un enorme spreco di pubblico denaro, come ama definire il
Consigliere Baldassarre.
Ritornando al bilancio, al documento presentatoci dalla Giunta,
le risultanze sono evidenti. Circa 850 miliardi da spendere in un
anno, con la quasi certezza di giungere alla scadenza di esercizio
con un nuovo incremento dei residui passivi e cioè con la prova che
questa Amministrazione non solo spende male, ma è incapace di
effettuare la spesa secondo gli impegni iscritti nei capitoli degli
interventi ed in conto capitale.
Qual'è dunque il risultato di questa politica fallimentare?
Cresce la disoccupazione, si prosegue con la politica delle miserie
quotidiane a bocconi, con l'unica frenesia che è consentita in
questa materia e cioè quella dell'arroganza del potere. La Cogne,
ora DELTASIDER, sta vivendo il periodo più drammatico della sua
esistenza e parlare di una eventuale chiusura oggi non è più una
utopia; più drammatica la situazione occupazionale
dell'ILSSA-VIOLA; disastrosa la situazione della piccola e media
industria nonostante l'impegno e la dedizione dell'Assessore
Lanivi, che merita onestamente un piccolo riconoscimento anche da
una forza politica di opposizione quale io rappresento. Purtroppo
questo suo impegno non è sufficiente a risolvere nemmeno in parte
la gravissima situazione occupazionale.
Per lungo tempo l'Amministrazione regionale è rimasta assente,
inerte, incapace di prendere posizione a favore ed a tutela
dell'occupazione in Valle d'Aosta. Questo disinteresse da parte dei
nostri Amministratori è una strategia politica, come da più parti
si sussurra, che è riassunta in una frase: no all'industria, sì al
turismo? Oppure è effettivamente incapacità politica?
Non servono telegrammi, comunicati ed ordini del giorno: queste
sono solo chiacchiere inutili. Bisogna andare a Roma, battere i
pugni sul tavolo, smuovere l'inerzia dei nostri parlamentari,
impegnarsi fino in fondo per salvare l'industria valdostana e
difendere i posti di lavoro.
L'impotenza di questa Giunta è messa in giusta luce proprio di
fronte ai veri problemi, ai più drammatici quali l'occupazione,
dove non bastano le parole, ma ci vogliono i fatti. In questo clima
di basso impero, che senso avrebbe se il Consigliere Aloisi vi
leggesse in quest'aula il documento che, accompagna la legge di
bilancio, scritto da questa Giunta per illustrare la legge
finanziaria? Non so chi sia quel funzionario che ha preparato
questo documento, certo è che una tale confessione di incapacità è
un insulto per la Giunta regionale attualmente in carica, se si
pone mente che il richiamo ad un nuovo modello di spesa, ad un modo
diverso di concepire i flussi di investimento e di assemblare gli
interventi secondo l'ottica di leggi quadro e non di leggine che
rifinanziano quelle precedenti ormai agonizzanti, è scritto nella
relazione che accompagna il bilancio, che voi certamente avrete
letto, e non viene dalle forze di opposizione, ma nasce all'interno
di questa Giunta.
E' lì scritto nero su bianco, a dimostrazione che in undici anni
questa Giunta non è stata capace di apportare nessuna di quelle
modifiche sostanziali che loro stessi per primi avevano reclamato.
La patente di incapacità questa Giunta se l'è data da sola,
scrivendo ciò che ha scritto.
Probabilmente sperate soltanto di giungere in fretta
all'approvazione del bilancio per poi continuare a fare quello che
è sempre stato fatto e cioè continuare con gli intrallazzi, con gli
appalti pilotati, con le gare fasulle, facendo qualche sparata per
la lingua francese, tanto per gettare un po' di fumo negli occhi di
coloro che sono veramente autonomistici e che restano sbigottiti di
fronte a tanta inerzia e tanta incapacità.
Mi sembra che il quadro sia così penoso e squallido da non
meritare altri commenti. L'opinione pubblica lo ha già giudicato il
vostro bilancio ed il vostro fallimento per quello che sono. Sta di
fatto che i problemi di ieri sono gli stessi problemi di oggi e
continuando di questo passo saranno gli stessi problemi di domani.
I disoccupati, i giovani, i cassaintegrati, i padri di famiglia, i
commercianti, gli artigiani, vogliono sapere da voi quale sarà il
loro destino, chiedono a voi Giunta ed a noi Consiglieri di
impegnarci per risolvere i gravi problemi della nostra Regione con
i fatti e non con semplici e sterili parole.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Signor Presidente, Colleghi
Consiglieri, non nascondo che stamani, quando si è aperta la
seduta, sapendo a priori che dovevamo discutere il bilancio per
l'esercizio finanziario 1986, mi è sorto un timore, quello cioè di
assistere ad una sorta di rituale, ad una specie di gioco delle
parti dove l'opposizione diceva che tutto andava male e la
maggioranza diceva che tutto andava bene.
Questo timore devo confessare me l'ha fugato il Presidente della
Giunta, il quale ha sottoposto al dibattito di questo Consiglio
alcuni temi estremamente coraggiosi, degni di essere approfonditi e
non liquidati in maniera polemica, perchè interpretativi di una
esigenza di cambiamento che è insita nella società valdostana,
cambiamento di cui la Regione si deve fare interprete ed
addirittura promotrice.
Un altro riconoscimento al Presidente della Giunta voglio farlo
in apertura di intervento, perchè non si abbiano altri
fraintendimenti, ed è la correttezza politica. Il Presidente della
Giunta regionale della Valle d'Aosta, che è a capo di una
coalizione, non ha fatto fortunatamente nessuna apertura di tipo
politico. Infatti le aperture di tipo politico non competono al
Presidente della Giunta regionale, in quanto i rapporti fra le
forze politiche devono essere regolati da contatti fra i rispettivi
movimenti e partiti. Perciò nella sede istituzionale ringraziamo il
Presidente della Giunta di aver fatto un appello ad un confronto
serrato su argomenti specifici, perchè altrimenti tutta questa
discussione sarebbe stata falsata dall'idea di chi aveva capito che
questo era un discorso per entrare e frainteso da altri che
potevano capire che invece bisognava star fuori.
Abbiamo capito che il nostro ruolo in questo momento politico è
quello di minoranza e come tale in questo Consiglio ci siamo
comportati. Abbiamo appreso oggi con piacere che alcune forze
politiche ci hanno reso omaggio di questa nostra coerenza e da
questi banchi vogliamo contribuire a che il bilancio non sia solo
un momento della vita amministrativa, ma sia un elemento per far
discutere di temi più ampi come quelli che ci ha sottoposto stamane
il Presidente della Giunta.
Innanzitutto un elemento non va sottovalutato, e su questo
dobbiamo riflettere: il riconoscimento del ruolo centrale di questo
Consiglio. Per troppo tempo il potere esecutivo ha prevaricato su
quello legislativo; l'organo primario è il Consiglio e stavolta
finalmente si è detto che esso è la sede naturale e legittimata per
formulare le indicazioni che riguardano l'intera comunità
valdostana. E qui ci si può confrontare e parlare, perchè il
confronto fra le forze politiche - do ragione al Presidente della
Giunta - è indispensabile per la crescita della collettività
valdostana.
Questo documento il Presidente ce lo ha letto molto
affrettatamente e, fossi stato al suo posto, lo avrei sottoposto
con un certo anticipo all'esame delle forze politiche, perchè
introduce nella discussione due piani diversi,
l'etico-politico-sociale e il metodologico. Su questi due temi ci
ritroviamo: possiamo discutere e non essere d'accordo, ma possiamo
contribuire a far crescere la comunità. Finalmente si riporta nei
giusti termini il rapporto fra Amministrazione e cittadini: il
distacco fra il paese cosiddetto legale e quello reale è un
distacco che tende continuamente a divaricarsi, ma noi ci siamo
alla fine riappropriati di questo tema che è molto importante.
Finalmente l'Amministrazione tenta di non presentarsi più con il
volto e i connotati grifagni dell'arroganza del potere, ma si pone
in una logica di tipo diverso; finalmente la centralità è l'uomo
con le sue ansie, i suoi dubbi, le sue aspirazioni, da una parte, e
dall'altra l'Amministrazione che tenta di soddisfare queste
esigenze. Sono le esigenze di una collettività che vuole vivere e
crescere nella pace sociale.
In questo un elemento di novità si è verificato, una inversione
di tendenza che qualcuno ha criticato come visita pastorale, ma che
credo sia un giusto riconoscimento degli enti e delle collettività
minori. Su questo argomento tornerò più tardi.
Venendo all'altro aspetto, quello del metodo, non è
un'innovazione rivoluzionaria quella che ci ha prospettato stamani
il Presidente della Giunta, però detta da un uomo che si inserisce
in un milieu politico di un certo tipo, è sostanzialmente
innovativa: la programmazione degli interventi non più fatta
dall'alto, a cui nessuno mai ha creduto, ma una programmazione
partecipata; e questa è l'altra novità. Direi che su questo tema il
Presidente ha voluto un po' fare della autocritica e
dell'autoironia che bene ci sta. Non sempre l'Amministrazione ha
soddisfatto una esigenza programmatoria, anzi troppo sovente non ha
speso bene i suoi soldi, li ha spesi male, con contributi a
pioggia, ed il Presidente ha detto stamattina: non crediamo che
spendere tanto significhi anche spendere bene.
Questi sono i due piani sui quali la discussione deve essere
riportata in maniera corretta, per conseguire un obiettivo più
prestigioso, più composito, per cercare di prospettare un quadro di
riferimento entro il quale calare i provvedimenti di tipo
regionale. Ed allora abbiamo sentito parlare della casa, del
risparmio finalizzato, del riaccorpamento fondiario, del turismo,
del recupero dei centri storici, del recupero del patrimonio
archeologico.
Finalmente una strategia, all'interno della quale si vedono
soddisfatti alcuni bisogni della collettività: il primo è il
bisogno al lavoro, soprattutto giovanile e femminile, come faceva
giustamente rimarcare il Consigliere Mafrica, aumentare la qualità
della vita, favorire una maggiore imprenditorialità - dopo un
discorso come quello del Consigliere Aloisi, non entro in merito,
però c'è questa esigenza - valorizzare il patrimonio culturale.
Ecco altri aspetti di una strategia di tipo diverso.
Bisogna inquadrare questo tipo nuovo di governare in un contesto
che è l'attuale; a tale proposito una riflessione va fatta in
quanto si tratta intanto di un contesto di transizione e poi è un
contesto molto difficile, perchè se non stiamo attenti, se non
interveniamo con puntualità e precisione, è in atto una sorta di
disgregazione del tessuto sociale che può avere delle conseguenze
drammatiche per il futuro della nostra Regione.
Questa nostra Regione delude i giovani che sono in cerca di
posti di lavoro, è afflitta da una sottoccupazione anche di tipo
intellettuale che è preoccupante. Non servono per questo palliativi
legati alla stagionalità del lavoro, bisogna offrire dei grandi
progetti, perchè è saltato l'asse portante dell'economia regionale
che era una economia su base industriale; i quattro poli centrali,
Aosta, Châtillon, Verrès, Pont-Saint-Martin, sono quasi spazzati
via. A questo non abbiamo ancora sostituito un modello di tipo
diverso, però, dalle parole del Presidente, stamattina si è capito
che una macroindustria rapportata alla dimensione della nostra
Regione, quali erano per esempio la DELTASIDER e l'ILSSA-VIOLA di
Pont Saint-Martin, fortunatamente non si vuole più sostituirla con
industrie di questa dimensione e portata, ma si vuole coprire se
possibile il territorio regionale con una piccola e media industria
che è più duttile e meno soggetta a fattori congiunturali
negativi.
Il Presidente ha fatto un'allusione ad una pubblica
amministrazione che in questo contesto deve giocare un ruolo
propulsore e quindi deve assumere un'altra veste, un altro ruolo;
una pubblica amministrazione che - attenti perchè è una inversione
di tendenza - va considerata come l'espressione di un terziario
avanzato che si avvalga di tecnologie più sofisticate, una pubblica
amministrazione che sia competitiva con il privato. E questo è un
altro argomento su cui dobbiamo riflettere, perchè troppo abbiamo
sofferto in questa Regione di una pubblica amministrazione
paralizzata, paralizzante e non competitiva con il settore
privato.
In questo modo diverso di porsi della Regione come elemento di
coordinamento e di propulsione, sono stati individuati due settori:
quello dell'agricoltura e del turismo. Una agricoltura che per la
prima volta non è stata più intravista come un'agricoltura di tipo
tradizionale, ma finalmente si è parlato di una agricoltura
diversificata, adombrando anche la possibilità di una agricoltura
addirittura alternativa. Questo per favorire una politica
diversificata delle risorse.
Nello stesso turismo si è parlato - e qui per carità sono solo
state parole - di valorizzare oltre al turismo in sè stesso anche i
parchi, l'ambiente. Insomma, queste cose che fino all'altro giorno
si aveva quasi il timore di dirle, è un dato di fatto che noi pur
dell'opposizione non ci sentiamo di sottacere.
Però il Presidente ha aggiunto una cosa: in questo discorso
dell'uomo forse solo abbozzato, ha poi fatto seguire una sua
conseguenza sul piano operativo ed è questa diversa attenzione che
ha posto correttamente nei confronti dei Comuni e delle
collettività minori.
Credo che per troppo tempo questa Amministrazione sia stata una
mamma Regione che con la sua presenza soffocante ha turbato gli
equilibri delle Comunità minori, una Regione che ha avuto una
presenza troppo massiccia nelle entità comunali minori. Perciò
questa esigenza di andare incontro alle esigenze delle
collettività, decentrando - attenti - non solo il fatto
finanziario, ma anche le funzioni, è un fatto che può essere
innovatore, perchè determina una presa di coscienza diversa da
parte dei Comuni che possono diventare un interlocutore effettivo e
reale della Regione.
E' questa una politica di tipo diverso: è il Palazzo che si apre
all'esterno e si spalanca alla realtà regionale, un Palazzo in cui
troppe volte gli Amministratori sono stati abbarbicati all'interno
dello stesso.
Però mi chiedo: per portare avanti un progetto così ambizioso, e
qui il Presidente ci ha sollecitato a confrontarci, è necessario
quello che ci ha indicato lui, oppure è importante a questo punto
fare un salto di qualità, per conferire questo nuovo respiro
all'Amministrazione regionale, alla sua capacità di spesa, di
intervento secondo quei modelli che abbiamo cercato di evidenziare?
Ebbene, noi proponiamo al confronto di passare necessariamente da
un concetto di una autonomia un po' contemplativa e conservatrice,
al concetto dell'autonomia delle riforme. Credo che sia insito già
nel principio di decentramento il fatto di essere più vicino alle
esigenze della gente. Diciamo che bisogna andare oltre, questa
autonomia può essere rivoluzionaria nel momento in cui è
riformatrice.
Perchè facciamo questo discorso che poniamo all'attenzione di
tutte le forze politiche? Perchè è in atto nel paese una forma di
neocentralismo che è estremamente pericolosa. Intanto si prospetta
larvatamente in certi ambienti, più marcatamente in altri,
l'esigenza di omologare le autonomie speciali a quelle ordinarie,
non tenendo conto della peculiarità delle autonomie speciali.
Questo neocentralismo è una tendenza che è sempre più
accentuata, perchè si trasforma anche negli atti pratici in un
dialogo diretto fra lo Stato e l'entità più piccola: il Comune.
Questo neocentralismo trova anche una sua giustificazione perchè la
riforma più grande in fatto di decentramento che si è verificata in
Italia, cioè la cosiddetta riforma sanitaria che ha convogliato a
Comuni e Regioni prerogative e possibilità, si è rivelata per
quella che è. Di fronte a questo stato d'animo, dobbiamo cogliere
il momento per evitare che questo centralismo si accentui, per
proporre quattro riforme che riteniamo fondamentali.
Una è la riforma statutaria. Lo strumento statutario è vecchio,
è inutile nascondercelo, e in certe sue parti corrisponde ad una
realtà della Valle d'Aosta che non esiste più. Ci si riempie ancora
la bocca di zona franca e poi non si va a contrattare con lo Stato
un'altra forma di agevolazione, quando poi si scopre che con il
1992 l'Europa dovrebbe essere senza frontiere, senza dazi e senza
imposte.
Allora mettiamo mano a questo strumento. Se vogliamo considerare
che la competenza legislativa concorrente, quella dell'art. 3 e non
quella dell'art. 2, è una concorrenza che a nostro avviso va
dilatata, essa non può essere più solo surrettizia di una
competenza statale, ma deve essere fatto un trasferimento di
competenze che serva ad esaltare la peculiarità valdostana. Ci sono
alcuni elementi di disfunzione che sono insiti in questa mancanza
di possibilità in cui lo Statuto costringe la vita della nostra
Regione. Può essere un elemento di secondaria importanza, ma per la
stessa composizione del Consiglio regionale in una realtà come
questa, ridotto a 35 eletti, si potrebbe anche ipotizzare una
realtà di tipo diverso, visto che le competenze della Regione sono
aumentate.
Faccio un discorso, anticipando quello che dirò dopo, per
sostenere che per la stessa struttura dell'esecutivo regionale,
dove la funzione prefettizia è nelle mani solo del Presidente, si
potrebbe pensare alla figura di un Vice Presidente, riforma che non
è stata attuata proprio perchè la figura del Presidente è atipica
sotto questo aspetto.
Alla riforma statutaria leghiamo quella delle competenze
assessorili, perchè esse vanno ridistribuite, vanno riviste alla
luce delle esigenze della collettività; accanto ad Assessorati
monchi ne esistono altri che sono fin troppo dilatati. Quindi per
favorire il modo di governare è necessaria questa coraggiosa
riforma dell'apparato burocratico regionale - ed anche di questo
argomento mi pare che il Presidente abbia parlato, per cui non ci
torno.
La riforma dei Comuni: essa è legata alla riforma statutaria,
perchè se lo Stato ci trasferisce la competenza legislativa in
materia di enti locali, potremmo anche mettere mano ad una diversa
organizzazione dei Comuni. Non si può pensare che una legge
provinciale e comunale del 1934 che si rifà addirittura ad un
provvedimento del 1912, possa regolare l'attività dei Comuni
secondo le esigenze di una collettività come quella valdostana;
paragonare l'organizzazione del Comune di Chamois a quella del
Comune di Torino o di Milano è una forzatura che non ha più
senso.
Ecco che allora l'autonomia si deve preoccupare di queste entità
minori, visto che adesso abbiamo cambiato atteggiamento e siamo
disponibili a rendere più attiva la partecipazione di queste stesse
collettività minori alla vita della nostra Regione.
Ho apprezzato quindi ed ho cercato di dare qualche risposta a
questo confronto. Sono senz'altro risposte riduttive, frutto di una
improvvisazione su degli appunti, però le ho volute dare per non
sottrarmi all'obbligo del confronto che questo Consiglio deve
fare.
Devo chiedermi, di fronte ad un Presidente che guida una
coalizione e che finalmente ha detto delle cose nuove, perchè poi
queste cose nuove, che hanno caratterizzato lo slancio di questo
suo intervento, non si traducono in fatti. Ed allora qui una
piccola riflessione sul quadro politico la si deve fare.
Il quadro politico è ormai stabilizzato, nel senso che nessuno
vuole entrare e nessuno - mi è sembrato - voglia uscire; ha al suo
interno alcuni elementi di disfunzione, ha una forza consistente e
di prestigio come quella della Democrazia Cristiana, che - lo
diciamo con rammarico - scarsamente fa sentire il suo peso
all'interno della coalizione. E' una sorta - non si offendano gli
amici democristiani - di tigre di carta, nel senso che mostra
sempre le unghie, ma poi non le affonda mai; a me ha dato più
l'impressione di un mansueto agnellino. Questo non vuole essere
offensivo, piuttosto uno stimolo ad una forza come la Democrazia
Cristiana, che ha vaste radici in Valle d'Aosta, verso un diverso
atteggiamento.
Abbiamo apprezzato il discorso che ci hanno fatto i Democratici
Popolari, i quali sono stati separati da noi per anni da una
polemica durissima; finalmente i nostri rapporti - ha detto il
Consigliere Maquignaz - saranno improntati al massimo rispetto ed
alla reciproca considerazione. Questo sta a significare che si è
fatto in pochi giorni un salto che non ci era stato possibile in
anni di scontri.
Ho detto queste cose per non sottrarmi, come rappresentante di
una forza politica, ad un obbligo, però dette queste cose e non
vedendole trasfuse in quella che è la concretezza di un bilancio,
posso capire che ci sia una sorta di divaricazione fra ciò che si
pensa e ciò che si fa. Dico subito, prima di scendere nel dettaglio
del bilancio, che uno dei motivi della scarsa creatività del
Governo è da attribuire ad una massa di denaro che esso non riesce
per qualche verso a spendere. Può essere un assurdo, ma credo di
poter affermare che là dove si amministra con poco, si aguzza
l'ingegno; dove si amministra con tanto - e questo vale all'interno
di una famiglia, come all'interno di un'Amministrazione regionale -
l'eccesso di denaro generalmente non qualifica la spesa. Questa è
la prima riflessione.
Guardando in controluce questo bilancio, guardando la parte
entrata, non si può non considerare come questo avanzo di
Amministrazione sia un elemento estremamente negativo. Non starò a
ripetere quanto ha detto meglio di me - e dice sempre meglio di me
- il Consigliere Mafrica, ma l'avanzo non è di 85 miliardi come ci
si vuole far credere, e qui l'Assessore alle Finanze si comporta un
po' come il cuculo che va a depositare i fondi della Regione nel
nido della FINAOSTA e lì cerca di far maturare le uova d'oro del
bilancio regionale. Questa è la verità: c'è un trasferimento di
fondi, per cui non diciamo che l'avanzo è diminuito.
Mi ricordo che c'era un collega che faceva l'operazione inversa
in Consiglio comunale ed era un Assessore brillante del P.C.I., che
alla fine dell'anno tirava fuori dal cilindro decine di milioni che
aveva imboscato durante l'anno. Qui l'Assessore Martin è costretto
a fare l'operazione contraria, anzichè tirar fuori dal cilindro, lo
chiude e lo trasferisce alla FINAOSTA.
Faccio solo un rilievo "en passant" dicendo che è sempre meno
incidente su questa massa di denaro la presenza del Casinò, anche
se prendiamo atto del fatto che le sue entrate sono aumentate (con
questo non faccio ulteriori commenti), mentre
'
è minore
l'incidenza dell'IVA di importazione per i motivi che abbiamo
detto. A fronte di questo c'è una spesa corrente che è lievitata
del 5% e questo deve far preoccupare, non può non preoccupare.
Altro elemento di preoccupazione è una massa di residui atipica,
perchè i sacri testi della finanza dicono che quando i residui
ammontano al 15% del complesso del bilancio, sono già esorbitanti;
qui siamo ad una massa residuale di oltre il 30% e mi sembra
inaccettabile. Questo denota, se ce ne fosse ancora bisogno, che la
riforma dell'apparato burocratico è un elemento che deve essere
posto in maniera prioritaria rispetto ad altre riforme. E veniamo
ad esaminare i vari settori.
Agricoltura: qui c'è poco o niente da dire; c'è una sorta di
legge di rifinanziamento della legge 30, due grossi filoni come
abbiamo sentito in Commissione sono la viabilità, con tutti gli
aspetti negativi che questo può avere, e l'irrigazione; si
inserisce in questo contesto il discorso del F.R.I.O., di questa
sorta di oggetto misterioso che è il Fondo regionale di
investimento ed occupazione. Dovremo fare dei sentieri, dovremo
costruire delle mulattiere, speriamo che con il F.R.I.O. si
costruiscano più sentieri e mulattiere e meno strade poderali,
interpoderali e piste forestali. Anche perchè, e qui mi riallaccio
ad un discorso che facevo poc'anzi, con il fondo regionale di
investimento ed occupazione si tende ancora una volta non a
garantire una durata dell'occupazione per dodici mesi, ma ad acuire
il fenomeno della stagionalità del lavoro, con delle conseguenze
che sono difficilmente prevedibili, non solo sul contesto
dell'economia regionale, ma anche dal punto di vista sociale.
Tutela ambientale: qui devo dire, al di là del complimento che
ho fatto al Presidente per aver guardato con un occhio di favore a
questo argomento, che poi nel bilancio, concretamente non troviamo
grandi cose.
Intanto mi rammarico che la legge sulla tutela ambientale dorma
in qualche polveroso cassetto; questa è una considerazione che
faccio qui per la terza volta e spero che l'Assessore o chi per
esso, ritiri fuori dal cassetto questo provvedimento che è
essenziale al fine del conseguimento di quegli obiettivi cui faceva
cenno il Presidente nella sua relazione.
Mi permetto di fare qui una puntualizzazione, perchè il cap
29350 che riassume le disposizioni in materia di parchi, riserve e
beni ambientali su una massa di denaro così ampia, porta una cifra
di 150 milioni: sembra quasi la Cenerentola di tutta
l'Amministrazione. Altro che le protesi dentarie, caro collega
Mafrica! La competenza della tutela ambientale che era stata
accorpata all'Assessorato all'Agricoltura e Foreste non ha ancora
espresso quelle capacità creative che noi tutti ci attendevamo.
Industria: devo riconoscere che un passo avanti in questo
settore è stato fatto. Al di là delle considerazioni di tipo
generale si è cercato non più la ditta che tendesse a venire ad
ogni costo in Valle d'Aosta, ma a qualificare l'insediamento
industriale. Questo è un dato di fatto che bisogna riconoscere in
un contesto così difficile come quello industriale.
Elemento peraltro un po' dimenticato è l'artigianato, sul quale
aspettiamo un provvedimento di legge, perchè riteniamo che possa
essere non sostitutivo del comparto industriale, ma possa essere
integrativo, anche per gli effetti che ha sull'occupazione
giovanile se visto dall'ottica del cosiddetto apprendistato.
Il commercio: qui dobbiamo fare una riflessione perchè sembra
quasi che la Regione abbia dimenticato questo che è uno dei settori
determinanti dell'economia regionale. Mi riferisco proprio
all'aspetto strutturale del commercio: manca una legge sulla
materia. Devo dare atto che la Giunta ha recepito come giuste
osservazioni quello che è avvenuto per certi insediamenti di tipo
commerciale operati in Valle d'Aosta, che si sono rivelati, per
mancanza di piani commerciali, dei tristi avvenimenti. Una
pianificazione in questo settore non si può più tralasciare, anche
se è un obbligo preciso dei Comuni. La legge 436 del 1971, tutt'ora
in vigore, per una gran parte è disattesa in Valle d'Aosta, per cui
i Comuni che hanno un piano si possono contare sulle dita della
mano.
Tratterò solo un ultimo settore, quello del turismo, ed
accennerò brevemente alla sanità.
Turismo: qui manca un disegno complessivo; il Presidente lo ha
indicato stamattina, ma esso è ancora di là da venire. L'offerta
deve essere diversificata, il turismo è sempre più esigente. Non
stiamo qui ad approfondire i vari aspetti che incidono
negativamente sul turismo valdostano, al problema della seconda
casa, impianti di risalita e così via, ma gli sforzi che abbiamo
fatto nel cosiddetto turismo alternativo sono pressochè nulli.
Alternativo può voler dire: turismo scolastico, termale, culturale,
ecologico.
Non dico questo per criticare, ma perchè non è decollato nulla e
nonostante i buoni auspici del Consigliere Beneforti, anche il
turismo termale è rimasto lettera morta, perchè i tre miliardi sono
stati rimessi nei fondi globali, in quanto non si è attuata la
minima iniziativa in tale settore. Allora non facciamo dei convegni
dove ci riempiamo la bocca sulla necessità del turismo termale,
culturale, ecologico, per poi non attuare nessun tipo di politica
in questo settore. Pertanto devo dire che, al di là di una
attenzione particolare ad un aspetto del turismo invernale col
finanziamento per la previsione di nuove piste di sci da fondo,
cosa lodevolissima, il comparto resta quello che è: un turismo che
soffrirà nel futuro, per questa mancanza di progettualità,
conseguenze senz'altro negative.
Un accenno non si può non fare all'aspetto urbanistico. Mi
chiedo quando, lo pongo come domanda, per un problema di governo
del territorio, per un problema di tutela dell'ambiente, sarà
varato un piano urbanistico regionale, visto e considerato che la
Regione si era messa all'avanguardia negli anni scorsi (ricordiamo
il provvedimento legislativo del 1960)? Non è pensabile che uno
strumento così essenziale al progredire della collettività
valdostana non venga varato. Questo è uno strumento di governo non
solo del territorio, ma di governo di noi stessi, della Valle
d'Aosta.
L'ultimo aspetto dell'Assessorato, i beni culturali.
Lo scorso anno avevo apprezzato il fatto che ci fosse stato uno
stanziamento di 10 miliardi "ad hoc" per la valorizzazione
soprattutto del patrimonio artistico ed archeologico; ho visto un
aumento dei singoli capitoli di spesa, però un ulteriore
provvedimento di questo tipo, che dava un altro respiro all'intero
settore, purtroppo è caduto nel nulla.
Sanità: una ultima considerazione che è legata non tanto ad una
riforma su cui abbiamo tutti avuto modo di riflettere in questi
anni, ma a quanto di innovativo la Regione poteva fare.
Mi chiedo perchè, dopo un accordo con l'ospedale Mauriziano, non
riesca a decollare una nuova struttura sanitaria in Valle d'Aosta.
Ritengo che il porre il settore della sanità come un fiore
all'occhiello della nostra Regione, non sarebbe solo venire
incontro ad una esigenza primaria della collettività e della
popolazione valdostana, ma costituirebbe (chi mi vuol capire, mi
capisce) un elemento trainante nel settore turistico. E su questo
poi potremo aprire un dibattito in un'altra sede.
Credo di aver concluso il mio intervento, ci sarebbero altre
cose da dire, ma non le dico perchè mi riservo di intervenire in
sede di discussione dei singoli capitoli.
Voglio concludere questo mio intervento con una frase di Luigi
Firpo, che mi ha colpito perchè è legata al discorso che ha fatto
stamani il Presi dente della Giunta, ed è legata anche ad un modo
di essere e di divenire della nostra collettività. Ha scritto
Firpo:
"
cultura è essenzialmente l'attitudine a prendere
coscienza di sè medesimo e del mondo in cui si è chiamati a vivere,
così da poterlo comprendere e se possibile migliorare con l'apporto
infinitesimo, eppur decisivo, di ciascuno di noi. Ciò comporta
attenzione e curiosità viva per tutte le scienze dell'uomo, per la
nostra storia che ci ha fatti quali oggi esistiamo, per le comunità
umane di cui siamo parte impegnata e responsabile.
Credo che anche all'atto dell'approvazione di un bilancio che è
una sommatoria di aride cifre, un richiamo ad un diverso modo di
essere di tutti noi, sia rispettoso del nostro patrimonio culturale
e soprattutto di quella autonomia di cui siamo gelosi custodi.
Si dà atto che dalle ore 17,58 alle ore 19,28 assume la
Presidenza il Vice Presidente Franco De Grandis.
PRESIDENTE
: Ha chiesto di parlare il Consigliere Pedrini,
ne ha facoltà.
PEDRINI - (P.L.I.):
Signor Presidente, Colleghi, mi trovo
un po' in difficoltà stasera, perchè devo dire che di fronte a tre
cannoni come quelli che abbiamo sentito tuonare in quest'aula -
l'avvocato Maquignaz, il buon missino che sta alla mia sinistra e
il P.S.I. con Torrione - mi sento un fucile 91 o meglio forse come
una vecchia arma, (una volta ricevetti in questo Consiglio il
titolo di trombone) quindi come un vecchio trombone che spara, fa
quel che vuole, ma in confronto ai cannoni non ha possibilità di
affermazione.
Mi ero segnato a braccio qualche appunto che, prima l'amico
Maquignaz con molta esattezza, poi l'amico Torrione, hanno già
sotto un certo profilo sviluppato. Non voglio ripetere le stesse
cose, ma a volo d'uccello voglio aggiungere qualcosa a quanto è
stato detto, perchè ho visto che si è anche usciti dal tema
fondamentale del bilancio, trattando alcune cose e cosucce che
potevano essere benissimo affrontate in un Consiglio comunale a
Chamois, come ha detto bene l'amico Torrione.
Allora scendo anche io nel Comune di Chamois e tratto anche di
alcune cose a quel livello; vedo che così è e così mi sta bene.
Comincio subito con l'amico Maquignaz dicendoli che nella sua
esposizione, che approvo al 99%, c'è quell'1% che però ha un peso
determinante e che riguarda la legge elettorale, sul quale dico che
indubbiamente non ci sto. Infatti, a partire dal 1945, per poter
entrare in questa sala, in questo Consiglio regionale, ci sono
voluti anni ed anni, in quanto solo nel '63 venne attuata la
proporzionale, essendo prima in vigore il sistema maggioritario con
due soli partiti. E se prima il Consigliere Aloisi parlava di
mafia, non so cosa avrei dovuto dire di quel periodo dove 25
Consiglieri che avevano vinto le elezioni, e 10 all'opposizione,
facevano il bello e cattivo tempo in Valle d'Aosta, senza sentire
quelle minoranze per cui è nata la stessa nostra autonomia. Quindi
di questo ne parleremo: l'argomento è stato buttato lì come il
sasso in piccionaia e come tale lo prendo e lo lascio cadere.
Il capogruppo del P.C.I. ha parlato in modo non molto chiaro,
secondo il mio pensiero, dell'ILSSA-VIOLA e della DELTASIDER. Su
questo argomento che mi sta estremamente a cuore anche perchè abito
in un centro che ormai è costituito in buona parte da
cassaintegrati e da disoccupati, si dice fra le righe che la Giunta
e la Commissione competente ed i capigruppo avrebbero fatto ben
poco. Invece c'è stata da parte del Presidente della Giunta, come
anche da parte nostra, tutta la disponibilità per risolvere nella
maniera migliore il problema, e si è addirittura detto che c'era la
disponibilità a mettere dei miliardi pur di salvare dei posti di
lavoro. Allora, giunti a questo punto, che mi si dica che forse
abbiamo mancato nel contatto romano (mi risulta però che ci sia
stato e che si continui a mantenere) può anche darsi e non
lo voglio mettere in dubbio, però che ci sia la volontà
fondamentale di arrivare al dunque, per difendere quella che è
l'essenza della vita dei nostri cittadini della Bassa Valle, questo
non lo si deve mettere in dubbio perchè abbiamo le prove di ciò che
affermiamo.
Non ho sentito nessun accenno, se non spari di cannone oppure
barattoli lanciati da cannoni di vasellina, non ho sentito nessuno
che abbia parlato di un problema che ha grande importanza secondo
il nostro modesto parere; si tratta di un argomento che abbiamo
dibattuto in sede di esecutivo del partito liberale, convenendo
tutti che questa Giunta è nata, in modo sofferto, da un qualcosa
che ha toccato tutti quanti, in primis la nostra facciata, da
quello cioè che è successo a Saint-Vincent. Io, che se mi
permettete ho qualche annetto, penso che se mi avessero offerto il
posto di Presidente della Giunta, il che state tranquilli non sarà
mai, probabilmente ci avrei pensato quattro volte. E questa non è
una sviolinatura al Presidente Rollandin: voglio solo dirgli che ha
assunto un "badaud" dove ci volevano veramente quelli, come dicono
per le strade di Porta Palazzo a Torino. Infatti uscire da una
impasse di quel genere e portare una barca che stava veleggiando in
mezzo a dei marosi, non è stata una cosa facile e non si poteva
pertanto pensare di poter affrontare altri argomenti, quando non si
sapeva cosa c'era alle nostre spalle.
Di questo bisognerà prenderne coscienza, perchè non appena le
acque si sono relativamente calmate, perchè sotto mi risulta che
bollono parecchio ancora, mi pare che si sia partiti con un lavorio
intenso che può avere anche avuto qualche sbandata, ma che in
realtà ha dato l'esatta sensazione che si voleva fare qualcosa.
Ed allora a coloro che parlano, come ad esempio il Consigliere
Mafrica, di interventi fasulli, vorrei dire soltanto questo: è
vero, sono state riportate in bilancio voci che c'erano già lo
scorso anno, ma io non le tengo valide proprio per quello che c'era
alla schiena l'anno prima. Oggi sento e vedo che da parte di questa
Giunta c'è veramente la volontà politica, oltre che amministrativa,
di affrontare i problemi, insieme alla maggioranza ed anche alla
minoranza che ha votato alcune volte a favore, in occasione delle
votazioni su grossi problemi, perchè non potete dirmi che quello
che riguarda l'autoporto o l'autostrada Aosta-Courmayeur o il
Beauregard di cui parlerò fra un attimo, è poca cosa.
Dobbiamo aggiungere ancora che siamo andati verso i Comuni e qua
il Consigliere Torrione ha parlato della benedizione del nostro
Vescovo e dei suoi Monsignori durante le visite ai Comuni della
Valle. Non bisogna neanche sottacere che anche le Comunità Montane
hanno trovato, con questa maggioranza, una nuova struttura, perchè
anche su questo problema di cui si dovrà ancora discutere, o si
facevano morire le Comunità Montane o si dava loro almeno una
boccata di ossigeno.
Dal momento che tutti hanno fatto una velocissima carrellata
sugli Assessorati, lo voglio fare anche io. Mi ero scritto un
appunto sull'Assessore Martin che ha preparato questo bilancio.
Devo dire anzitutto, ormai mi avvio con l'amico Guido Chabod
alle nozze d'argento con questo Consiglio regionale, da queste
sedie che ho visto tante volte dei rinvii, degli esercizi
provvisori e devo dire che se non altro questo bilancio è stato
portato in porto. Quando sento il Consigliere Torrione fare quel
paragone tra la FINAOSTA e il cilindro, peraltro simpatico e
davvero magistrale, debbo dire che l'abbiamo creata noi quella
FINAOSTA, ed allora dobbiamo darle, con tutte le dovute cautele, il
mezzo per poter continuare a mandare avanti quanto noi ci siamo
proposti al momento in cui l'abbiamo creata.
E' la prima volta che vedo un impegno del genere da parte
dell'Assessore Martin, perchè posso ricordare una persona sola che
ha avuto la volontà e la forza sia dell'Assessore alle Finanze, sia
del Presidente della Giunta nel portare avanti dei problemi
affrontandoli di petto, ed era l'Avv. Bionaz, che purtroppo è
mancato e che per me è stato uno dei migliori uomini politici che
ho visto seduti in quest'aula.
Dopo aver dato a Martin quello che è di Martin, veniamo
all'Assessore Lanivi: vedo l'impegno, vedo un Assessore che si dà
da fare, ancora stamattina abbiamo parlato di lavoro insieme e mi
sono reso conto che ha le idee molto chiare. Mettiamo un po', se è
possibile, il piede sull'acceleratore per quel poco che ci
permetta, nel limite delle possibilità, specie per i nostri giovani
e per i sottoccupati, di arrivare un momento prima. Capisco le
enormi difficoltà, ma forse la volontà di perseguire la perfezione
e di essere sicuri alle spalle ci crea qualche piccola
difficoltà.
Sull'agricoltura, prendo atto finalmente che l'Assessore ha dato
ordine di fare interventi specialmente a favore della nostra
montagna. Da anni dicevo che i muretti stavano per cascare, quando
addirittura non c'erano più, che sembrava di essere in una selva
oscura sotto tutti i profili; finalmente anche qua siamo partiti e
mi pare bene.
All'Assessore Faval devo dire un grazie perchè, senza voler fare
delle critiche alle passate gestioni, ho sempre trovato
nell'Assessorato all'Istruzione una remora a quello che era il
progresso della Valle d'Aosta. Abbiamo visto finalmente ad Aosta
qualcosa di culturale, pur con tutti gli errori compatibili, perchè
non si può essere dei maghi e sapere a priori se quello è veramente
ciò che dicono o meno. Abbiamo visto - e qua ritorno al Comune di
Chamois - che l'Assessore ha messo a disposizione dei pullman che
partono da Pont-Saint-Martin e da Courmayeur, affinchè anche i
nostri cittadini di serie B possano venire a vedere qualcosa ed
allargare le loro cognizioni di intelletto, o almeno godere di
quello che si vedono. A parte quello che è il suo lavoro specifico
di Assessore, direi che dal lato culturale questa è la cosa
migliore che posso riconoscere all'Assessore Faval.
Per quanto riguarda l'Assessore alla Sanità Voyat, devo dire che
si è impegnato come pochi. Da un lato gli riconosco che ha fatto
benissimo a chiudere quella vecchia maternità che ormai era uno
sfascio sotto tutti i profili, dall'altro non devo dire niente sul
Beau-regard, perchè vi assicuro che stavo preparando un libro
bianco su questo ospedale, ma poi mi sono fermato pensando e
vedendo che l'Assessore si era davvero interessato di quel problema
- non entro nella questione dei medici perchè lì c'è un
guazzabuglio e non solo ad Aosta, ma in tutta Italia - per cui
tutto quello che era il suo peso di Assessore l'ha sempre messo a
disposizione al meglio.
Fosson è da poco che è Assessore ai Lavori Pubblici e mi pare
che abbia parlato bene il missino Aloisi ed io condivido, tu sai
con quale simpatia, quello che egli ha detto perchè ritengo che le
cose stiano così.
Per quanto riguarda il mio amico Borbey, dovrei dire cose
terribili (era ora che partissimo non solo con quel programma), ma
non trovo giuste tutte le critiche che sono state fatte. Dico che
abbiamo affrontato, tra i problemi del turismo, quello che era il
più impellente, e cioè quello dei mezzi di trasporto in alta
montagna. Un altro problema che all'Assessore toccherà risolvere
sarà quello alberghiero, perchè è inutile che noi creiamo i mezzi
per andare in alto e poi in basso non abbiamo la possibilità di
accogliere. Devo dare atto anche di ottime mostre, alcune un po'
meno, ma il ragionamento dell'Assessore Faval che non si può mai
sapere con esattezza quello che succede, mi sta bene e direi che in
complesso abbiamo visto che sotto l'impulso del Presidente
Rollandin si è riusciti ad ingranare.
L'hanno fatta tutti questa analisi, l'ho fatta anche io. Forse
l'ho fatta in modo troppo personale, ma era per caratterizzare
maggiormente e non ripetere quello che avevano detto prima gli
altri, anche se talvolta "repetita iuvant".
Siamo arrivati al dunque: a nome del partito liberale è
evidente, dopo quello che ho detto, che voteremo a favore. Mi
auguro soltanto che quello che ho detto stasera si avveri; mi
dicono che il Presidente Rollandin - non sono mai stato a trovarlo
a mezzanotte, nè alle sei del mattino - lavora anche 14-15 ore ed
io vorrei sapere come fa ad arrivare in Valle d'Aosta in sei posti
contemporaneamente alla domenica; questo è un mistero. Veramente
bisogna dargli atto di una attività, fra virgolette, bestiale. Mi
auguro che non si afflosci, che tutto questo gli dia impulso
maggiore per continuare sotto tutti i profili.
PRESIDENTE:
Ha chiesto di parlare il Vice Presidente
Dolchi, ne ha facoltà.
DOLCHI - (P.C.I.):
Colleghi Consiglieri, non farò la
fotografia degli Assessori e del Presidente seduti al banco del
Governo, come ha fatto il collega Pedrini.
TAMONE (fuori microfono):
Seduti al banco degli imputati
....
DOLCHI - (P.C.I.):
Seduti al banco del potere. Mi sia
permesso invece fare un riferimento con una fotografia forse un po'
sbiadita, che trae origine dal ricordo di tante discussioni
generali avvenute su bilanci di previsione. Vorrei soprattutto
riferirmi ad alcune considerazioni che facevamo dai banchi
dell'opposizione noi allora, ed anche l'Union Valdôtaine per bocca
dell'Avv. Caveri, sull'importanza della discussione generale sul
bilancio di previsione.
Si diceva allora, e si può dire ancora adesso, che la
discussione su questo documento doveva essere sostanzialmente
politica, perchè il bilancio viene ancora comunemente definito
documento concreto di volontà della maggioranza. La relazione
dell'anno scorso diceva che rappresenta un momento particolare
della vita amministrativa della Regione, in quanto con tale
documento si evidenziano le scelte che il Governo regionale ritiene
più opportune per lo sviluppo ed il sostegno dell'economia
regionale; questa frase non è più stata riportata nella relazione
per il bilancio 1986.
Comunque in generale il bilancio preventivo è considerato un
documento che manifesta con le cifre la volontà politica della
maggioranza, è un programma di attività annuale o triennale. Si è
detto, credo sia anche giusto ripeterlo - certo l'Avv. Caveri lo
diceva con molta più enfasi di quella che posso usare io - che
comunque è sempre un documento contabile ed in realtà, là dove ci
mettono le mani i ragionieri, può essere anche un documento in cui
certe cifre appaiono alterate, o certe voci di difficile lettura,
proprio perchè ubicate in un posto più che in un altro; ed il
Consigliere Mafrica ne ha dato alcuni esempi.
E' un documento comunque, questo lo dice il Ragioniere, che è sì
fondamentale, per cui vale la spesa fare un confronto politico, ma
è anche una legge che è variabile in ogni momento, e facendo questa
discussione sappiamo già che avremo le variazioni, gli
assestamenti, gli storni e che arriveremo alla fine dell'anno con
un bilancio diverso da quello che stiamo adesso discutendo.
L'importante è sapere di quanto sarà diverso, per valutare se è
importante discuterlo.
Il bilancio è anche, e credo che possiamo riconfermarlo nel
1986, il frutto di mediazioni fra Assessori ed Assessorati che
fanno riferimento ad un programma a cui ha fatto cenno il
Presidente della Giunta. Tuttavia esso resta un atto anche politico
che dovrebbe avere una stretta relazione con le scelte
programmatiche fatte a monte. Ma perchè è importante la discussione
del bilancio? Perchè è l'occasione unica di fare politica, di fare
delle verifiche sulla volontà politica delle forze di maggioranza e
delle forze di opposizione, e sulla partecipazione delle forze di
opposizione alla vita della Regione.
Osservava Caveri, era una sua idea che sosteneva in ogni
occasione e che adesso direi è diventata del Consigliere Mafrica,
che molto più importante dal punto di vista della verifica
politica, più che contabile, era il bilancio consuntivo. Infatti è
chiaro che uno più uno fa due, è chiaro che le pezze giustificative
che i revisori dei conti vanno a verificare, sono valide e
contabilmente regolari, ma l'analisi che se ne deduceva e che se ne
deve dedurre dal bilancio consuntivo è ancora di confronto politico
fra quello preventivo e quello consuntivo.
Nel consuntivo troviamo la realtà iniziale da cui si è partiti,
cioè il bilancio provvisorio, e la capacità di spesa della Regione.
Non farei della capacità di spesa una specie di feticcio: se non
sei capace di spendere non sei capace di governare. Tuttavia se non
sei capace di spendere vuol dire anche che non hai previsto bene a
collocazione della spesa, perchè allora hai forse sottratto delle
somme che in un altro settore potevano essere spese bene e le hai
messe in un posto dove la capacità di spesa non ti è stato
possibile di realizzarla e quindi hai sottratto alla collettività
un investimento che poteva essere più utile.
Ecco l'importanza del legame fra queste due discussioni di
carattere politico. E questa era una prima considerazione rivolta
al passato che volevo fare.
L'altra considerazione, e qui le cose che si dicevano a cavallo
degli anni '70 valgono esattamente per il bilancio del 1986, è che
dai banchi della Giunta, di fronte alle critiche costruttive e
valide, si rispondeva sempre, anche quando si presentavano
concretamente degli emendamenti nelle varie voci, sia di entrata
che di uscita, quello che il mio caro amico Maurizio Bordon, allora
Assessore alle Finanze rispondeva a nome della Giunta, e credo
che l'Assessore Martin farebbe la stessa cosa: le vostre idee
sono buone, sarebbero forse anche accoglibili, ma il bilancio è
stampato, le somme sono fatte, sarebbe troppo complicato rifare
tutto se variassimo alcune voci. Quindi il diritto di critica e
basta rimane all'opposizione.
Ma perchè ho ricordato questo? Potrei dire perchè "nihil sub
sole novi", non c'è niente di nuovo sotto il sole; il documento
1986 - ci dirà l'Assessore Martin - non si tocca, la maggioranza lo
voterà così - ce lo ha già detto il Consigliere Ricco - si tratta
di discutere o di fare dei rilievi sul fatto che questo bilancio
rappresenti o meno delle scelte politiche coerenti con quelle che
sono state le impostazioni, i programmi e le affermazioni della
maggioranza.
Stamattina il Presidente della Giunta ha fatto una relazione
ampia, piena di riferimenti e di impegni, di conferme
programmatiche, ma anche con alcune omissioni che possono essere
volute o possono anche essere casuali. Si tratta di una relazione
che, come ha già detto il Consigliere Torrione, avrebbe bisogno di
ben più lunga riflessione per realizzare quella che lui sollecita
"comme confrontation indispensable, riche, pour améliorer notre
travail". Mi sembra che questa affermazione debba essere
valutata.
"Confrontation indispensable": d'accordo, ma il Presidente
Rollandin dice anche che "notre travail est ouvert à toute
collaboration et nous sommes en train de travailler pour la
réalisation des objectifs du programme", se ho ben capito.
La mia risposta è: ma dove avviene questa collaborazione, dove
l'opposizione può dare il suo apporto? Non vorrei che questo
"travail" si facesse nell'ombra, sott'acqua. A tale proposito
permettetemi un altro ricordo storico: oltre a dire "finalement,
finalement, finalement," il sen. Page aveva anche affermato, in un
suo celebre comizio sulla piazza di Aosta, che bisognava
riconfermarlo quale senatore, perchè lui aveva capito come a Roma
si lavorava, bisognava cioè lavorare sott'acqua, perchè in
quell'ambiente era la migliore delle cose che si potesse fare. Non
vorrei che, rifacendomi a questo aneddoto, il Presidente della
Giunta assicurasse, come ha fatto stamattina, di accettare la
collaborazione, ma che poi, lavorando questa Giunta in modo chiuso,
misterioso, non dico sott'acqua perchè qui siamo ad Aosta e non a
Roma, ma in modo che il Consiglio non ne sia al corrente si finisse
per non giungere a nulla. Io non sono così ottimista come il
Consigliere Torrione, quando dice che il punto della centralità
viene indicato dal Presidente della Giunta come il Consiglio
regionale; do un elemento di risposta semmai al Presidente della
Giunta facendo questa affermazione e continuo a chiedere quando
debba avvenire questo confronto e come le opposizioni possono dare
il loro contributo.
Perché, come ho detto prima, se il bilancio ha i limiti che ha,
è chiaro che la vita politica si svolge nel corso di tutto l'anno,
e in occasione di questa discussione generale si chiede conto di
alcune scelte valide, se queste scelte valide le si trovano nel
bilancio. Questo bilancio è stato definito in vari modi: "budget de
transition" dal
Presidente Rollandin; ieri a1 TG3 ho sentito che il prof.
Lorenzin lo definiva un bilancio di attesa; nello stesso TG3
l'intervistatore, Sado, lo ha definito un bilancio di continuità;
alcuni lo hanno definito oggi, bilancio ripetitivo senza idee
forza. Direi che potrebbe essere considerato forse, fra tutte le
definizioni date in questi giorni, così, come lo definiva il
Consigliere Mafrica, cioè un bilancio inadeguato alla realtà
attuale che è, per quanto riguarda l'occupazione, drammatica e
richiede sforzo, immaginazione e soprattutto attuazione di quei
momenti di grande importanza, approfittando del bilancio - alcuni
hanno detto che non è ricco - che permette di soddisfare - dico io,
se non vogliamo usare la parola ricco - una serie di necessità.
Ebbene questo è il quinto bilancio preventivo dopo il riparto
fiscale, è già stato detto, ed ha a mio avviso il difetto di non
tener conto che siamo in un periodo di vacche grasse e che, se è
vero quello che hanno detto i colleghi che sono andati a Strasburgo
e che hanno avuto quell'incontro, dal 1992, con l'interruzione dei
dazi doganali, avremo un calo notevole nelle entrate dovute a
questa voce. Quindi un bilancio che deve e che dovrebbe affrontare
i problemi più importanti, tenendo conto di quelle che sono le
possibilità che tale situazione favorevole non si verifichi più in
avvenire. Quindi un bilancio che affronti i nodi particolari e
importanti della nostra vita regionale.
Stamattina il Presidente della Giunta ha detto che: "dépenser
beaucoup ne signifie pas dépenser bien". La mia conclusione a
questo suo discorso sarebbe: "prévoir de dépenser sans savoir
pourquoi, c'est encore pire". E qui mi rifaccio a quelle che sono
le argomentazioni che avevo cercato di spiegare prima, e cioè anche
se non c'è il collega Maquignaz lo dico lo stesso - che noi abbiamo
con l'Union Valdôtaine un rapporto che lui ha definito amore/odio,
ma con questa forza politica abbiamo avuto una esperienza di
governo in cui le spese, forse perchè i bilanci non erano così
ricchi, erano particolarmente mirate, frutto di scelte
tormentate
difficili. Se un bilancio è talmente ricco che permette di fare
tutto senza delle scelte precise e mirate, credo che finisca per
accontentare forse tutti e forse nessuno. E vorrei a questo
proposito fare degli esempi.
In un documento dell'Union Valdôtaine si dice che la Junte de
Lion aveva nel 1959 "un programme social qui prévoyait toute une
série plutôt détaillée d'interventions, de lois et de
contributions"; eravamo all'inizio di quella politica di contributo
per una trasformazione della Regione. "On cherche en 1959 freiner
l'abandon de la montagne par la construction de petites moyennes
liaisons routières, on soutient l'architecture typique, on aide les
gens de la montagne par des subventions pour la restructuration, on
aide les familles à soutenir les frais pour faire étudier les
enfants".
Voi mi potete dire: ma tutte queste cose le ritroviamo in questo
bilancio? Forse venticinque anni dopo non sono più quelle cose che
la Valle d'Aosta si aspetta, sono altre, più incisive e più
fondamentali. L'ha già detto il Consigliere Torrione, ma io mi
rifaccio ancora alla Giunta ed alla maggioranza del Leone, quando
dico che la legge n. 3 del 1960 prevede il piano regolatore
regionale per la Valle d'Aosta, se non sbaglio all'art. 5. Se in
questi venticinque anni si fosse arrivati a questo piano regionale
urbanistico e paesaggistico, non avremmo tante difficoltà - o non
avreste tante difficoltà - con i Comuni, per realizzare il
tracciato dell'autostrada per Courmayeur che guarda caso, per un
accostamento di date, dovrebbe essere finita nel 1992, quando
cesseranno i dazi doganali.
Ma ci sono altre cose e vorrei limitarmi ad alcuni esempi.
L'Assessore Martin ci ha parlato questa mattina delle Comunità
Montane e, prevenendo quelle che potevano essere le nostre
obiezioni, ha detto che la Finanziaria azzerava il contributo per
le Comunità Montane, ma che, essendo una legge di finanziamento, il
Consiglio regionale avrebbe poi discusso la validità o meno di
questo provvedimento.
La relazione della legge cui fa riferimento l'Assessore Martin
dice che la legge finanziaria per l'esercizio 1986 si presenta
molto densa di contenuti, in quanto si è inteso riportare in tale
documento tutte le scelte di fondo del Governo regionale. Allora se
questo è vero, è altrettanto vero che abbiamo azzerato i contributi
ed anche le Comunità Montane, perchè mi sembra sia poi difficile
fare un discorso sulle Comunità Montane, quando così
categoricamente si è nella legge finanziaria preso un orientamento
ed una decisione.
Tuttavia sono scelte politiche ed io potrei anche capire; ad
esempio sull'art. 5 della legge 3 del 1960, la Democrazia Cristiana
quando questa legge fu fatta, era contraria e mi sembra naturale,
se non cambia al mutar del vento, che lo sia tuttora. Diventa
quindi difficile per questa maggioranza proporre una legge come
allora si prevedeva, quando a far parte della maggioranza c'è una
forza politica di notevole rilievo, non solo regionale, ma anche
nazionale, che allora era contraria e che dovrebbe esserlo anche
adesso.
Per quanto riguarda le Comunità Montane c'è, e lo avvertiamo, un
confronto all'interno della maggioranza; esso può esplicarsi nella
dialettica a livello di maggioranza, ma ciò non andrebbe a favore
di scelte precise che possano mettere il bilancio, il Consiglio
regionale, in condizione di fare delle valutazioni politiche.
Il Presidente della Giunta, l'ho detto prima, ha fatto alcune
omissioni dimenticando quelle cose che sono, a livello di
maggioranza, controverse e che a nostro avviso sono particolarmente
importanti per la Valle d'Aosta. C'è per esempio, oltre alla legge
sulle Comunità Montane, un altro argomento che è stato ricordato
già dal Consigliere Torrione su cui l'Union Valdôtaine è molto
esplicita: "La zone franche est un droit qui nous est reconnu - si
diceva a Saint-Vincent - ce droit soit respecté sans qu'on continue
encore pendant des années à nous élargir l'aumône des marchandises
en exemption fiscale". Ma allora a chi ci si deve rivolgere?
Ripeto, la Democrazia Cristiana è partito di governo dal 1947
per trasformare questi "aumônes"; in un primo tempo non eravate
così presenti e preponderanti, c'era il governo del CLN in cui
almeno allora erano rispettati un certo equilibrio e
proporzionalità all'interno del Governo. Dal 1947 ci siete stati in
modo massiccio e fino al Governo Spadolini ed al Governo Craxi,
avete sempre avuto la Presidenza del Consiglio dei Ministri. Anche
nel programma di questa maggioranza c'è scritto: "application de
l'art. 14 du Statut Spécial, selon les adresses que le Conseil
régional de la Vallée fournira, après avoir sérieusement étudié le
problème". Forse si tratta di uno di quei problemi che vengono
"étudiés" all'ombra, sott'acqua, nel chiuso di qualche ufficio, ma
il Consiglio regionale, punto della centralità, ne è assolutamente
all'oscuro.
Voglio fare un altro riferimento alla relazione dell'Assessore
Martin, e mi avvio alla conclusione, in cui dico che - e l'ho
sentito dire da trentotto anni a questa parte - non è giusto dirlo,
proprio perchè va contro una volontà politica ed una scelta fatta
dal Consiglio regionale, dalla popolazione della Valle d'Aosta.
Quando ci si viene a dire che noi dobbiamo sopportare le spese per
la scuola, è una affermazione che va contro una scelta politica
fatta dai valdostani e dai loro rappresentanti nel corso di questi
anni. L'abbiamo voluta noi la scuola in questo modo e non è stato
neanche facile in certi momenti realizzarla: i ruoli regionali,
quelli nazionali, quelli misti. La Giunta Bondaz ha avuto parecchie
difficoltà e travagli tra il '54 ed il '59 per le posizioni degli
insegnanti. Quando diciamo che un quarto del bilancio serve per far
fronte a spese che in altre Regioni sono sopportate dal bilancio
dello Stato, veniamo a negare una scelta politica che abbiamo fatto
allora. Forse la Provincia no, forse alcuni servizi avremmo potuto
non averli; li abbiamo voluti anche quelli, fanno parte della
storia di questi quaranta anni, ma io mi limito alla scuola e dico
che la scuola l'abbiamo voluta noi valdostani ed è giusto che
compaia con tutte le sue spese in bilancio.
Ha detto il Presidente della Giunta: non siamo per "l'autonomie
des bons dessins". Riteniamo che ci sia e ci debba essere perchè
siano vincenti, sui problemi autonomistici, momenti unitari; non è
votando o non votando il bilancio che si è più o meno autonomistici
e, lo ripeto, non è votando o non votando i lycées techniques che
si è più o meno filofrancofoni. Il problema è che nei momenti
importanti della vita autonomistica regionale le lotte, compresa
quella della revisione dello statuto e della attuazione della
autonomia, diventano vincenti solamente se sono lotte unitarie. Se
questo non è, diventa difficile per una sola parte del Consiglio
portare avanti un discorso autonomistico generale.
Potreste dirmi: hai parlato poco del bilancio, hai divagato con
qualche esempio; ve ne faccio grazia perchè ero molto ferrato in
proposito in fatto di documentazioni e gli esempi sono molti. Avrei
voluto anche citare delle parole del Presidente Rollandin in
piazza, quando diceva che: "sans aller comme Emile Chanoux jusqu'au
sacrifice suprême, il
y
à là des gens qui ne sauraient même
pas lui parler dans sa langue, qui reohignent à tout effort, qui
reculent devant tout sacrifice, une fois assuré leur confort et
leur sécurité, voire leur clientèle électorale". Su questo potremmo
anche essere d'accordo, soprattutto noi che senza falsa modestia
diciamo che, non avendo il potere, situazioni di "clientèle
électorale" non possiamo certo essere accusati di averne.
Vi faccio grazia di tutti questi esempi, che volevano provare la
necessità di un confronto più frequente su basi politiche, che può
avere oggetto di volta in volta il bilancio preventivo, il bilancio
consuntivo, ma che si rende necessario se è vero che la
maggioranza, la Giunta, il suo Presidente, vogliono l'apporto ed il
contributo delle forze di opposizione.
Concludo con delle cose che ancora si dicevano quindici anni fa
e che sono sempre tuttora valide, e cioè che siccome le forze di
maggioranza durante tutto l'anno, salvo rare eccezioni, stanno
zitte, questa è l'occasione perchè ci sia un maggior confronto, si
faccia finalmente - almeno in questa occasione - politica e dei
confronti politici. Vi ringrazio per la cortese attenzione.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
In genere sono più fortunato nella
scelta del momento in cui intervenire, oggi invece mi tocca farlo
sull'assenza del tanto atteso intervento del Consigliere Mafrica
dedicato alle cifre del bilancio, che mi ha spiazzato da questo
punto di vista, dopo due interessantissimi, sia politicamente, sia
anche sotto un profilo direi quasi culturale, se non storico,
interventi che sono appena stati fatti da due colleghi
dell'opposizione.
Spero che vogliate accettare anche le poche cose che sono in
grado di portare a questo dibattito, che spero comunque possa
servire nell'ottica che ha evidenziato così bene il mancato
Presidente per l'opposizione del Consiglio regionale, ma
riacquistato elemento capace di stuzzicare in modo così signorile,
ma altrettanto pesante gli alleati di governo della Democrazia
Cristiana: il compagno Giulio Dolchi.
Vorrei chiedere formalmente al Presidente della Giunta ed
all'Assessore Martin di voler distribuire copia dei documenti che
sono stati letti questa mattina, proprio perchè vedo che tutti li
hanno ritenuti interessanti e validi per permettere un dibattito
politico più approfondito sul bilancio, che non tenga solo conto
delle cifre, ma anche degli indirizzi, degli obiettivi, della
volontà di questa maggioranza che, come diceva il Presidente, non
sono cambiati, ma si sono aggiustati rispetto a questo
bilancio.
Non è certo compito mio difendere questa Giunta, ma l'affronto
alla logica che è stato fatto da un collega in questa sala mi
costringe a dire alcune cose. Quando, ipotesi A, questo collega ha
prima definito incapace l'esecutivo regionale e poi, ipotesi B,
l'ha invece dipinto come una realtà superiore alla stessa mafia,
alla pizza connection, poichè in grado di pilotare con sicurezza
tutti gli appalti, dico allora: delle due l'una esclude l'altra.
L'intelligenza purtroppo può esprimersi anche a livello criminale,
di conseguenza questa Giunta criminale dovrebbe anche saper gestire
il bilancio in modo intelligente, oppure l'incapacità a gestire il
bilancio è reale ed allora figuriamoci se saprebbe
intelligentemente gestire una attività criminale. Le due
condizioni, intelligenza e incompetenza, non si possono verificare
in contemporanea, neppure se ribaltate; io, sempre che vi
interessi, sono comunque un modesto sostenitore dell'ipotesi B.
La previsione d'entrata per il 1985 era di 832 miliardi, che si
sono poi assestati in 953; i residui presunti erano di 312 miliardi
e sono stati accertati in 438 al 1° gennaio 1985. L'incidenza
percentuale prevista era del 37,53% sul bilancio di previsione del
1985, la si fa scendere al 33,21 per la previsione del 1986. In
realtà però verifichiamo che l'incidenza accertata reale sul
bilancio 1985, tra previsioni assestate e residui accertati, è del
45,98%, ed è superiore anche a quello reale del 1984 che era del
45,03%. Lo stesso è vero per la parte spesa e si può stimare che
anzichè del 28,6%, l'incidenza sarà molto superiore al dato
relativo al 1985, accertato, che è del 34,47%, mentre la previsione
era del 25,88%.
Io non sono certo un esperto di bilancio e tanto meno un
professore di matematica, una cosa l'ho capita però: in un
bilancio, avendo l'opportuna preparazione, il tempo ed i mezzi, si
può scrivere quasi tutto quello che si vuole pur restando entro i
limiti della legge. Se poi ci sono grosse e reali disponibilità
finanziarie, le cose sono ancora più semplici, perchè la ricaduta a
pioggia dei benefici attenua tutte le volontà di comprensione e di
critica che possano esistere. A proposito della Tesoreria Unica,
che in linea di principio non ci trova d'accordo, non so fino a che
punto possa essere criticata nella scelta che pratica. Certo non
bisogna far riferimento, pensando a questo, a ciò che fa lo Stato,
altrimenti il ragionamento non regge: sappiamo bene quali sono le
capacità di rapporto fra impegno e spesa dello Stato italiano.
Complessivamente assistiamo ad un ingigantirsi del bilancio
regionale con una tragica predisposizione all'aumento delle spese
correnti, nonostante l'Assessore Martin si affanni a voler
dimostrare il contrario. Non si può comunque non riconoscere lo
sforzo che questa Giunta sta facendo per meglio comprendere i
problemi reali, spostandosi direttamente in prima persona e
sondando il territorio attraverso le cosiddette visite pastorali.
Anche l'approccio alla discussione è stato degnamente fatto dal
Presidente della Giunta e dall'Assessore Martin. Rollandin ci ha
illustrato una volontà di operare che va rispettata per l'ampiezza
dei settori toccati, dalla casa all'occupazione, dall'archeologia
al miglioramento fondiario. E non ci si vuole muovere a caso in
queste vastità siderali, ma lo si vuole fare attraverso programmi
integrati di sviluppo volti alla eliminazione delle incoerenze
negli interventi, o attraverso programmi di sviluppo endogeno, od
addirittura con i sinergismi.
Apprendiamo che la Valle, in questa atmosfera quasi spaziale,
indirizzata verso il futuro, si sta dirigendo verso il terziario
avanzato con l'Amministrazione regionale come punta di diamante.
Poveri noi! Questa cosiddetta punta di diamante è sempre più grande
e sdentata, ed è affetta ormai da gigantismo anche lei in tutte le
sue parti, tranne che nella materia grigia. E' infatti evidente
l'impoverimento della capacità propositiva di elaborazione e di
supporto al politico che governa, da parte della dirigenza
regionale sempre più numerosa anche lei e sempre meno qualificata.
La responsabilità principale di questo fatto è divisa fra tutte le
forze che costituiscono la maggioranza, che, anzichè privilegiare
capacità e competenze, hanno sempre favorito carrierismi
interessati ed assai poco produttivi per l'Amministrazione
regionale. Non si è avuto il coraggio di fare una politica che
premiasse le capacità e le competenze, a prescindere dalla targa
politica; anche nel campo dell'aggiornamento si è fatto poco.
Vediamo qualcosa di nuovo, ma è decisamente molto poco rispetto ai
danni che sono stati fatti in questi anni.
Quindi, questa visione apparentemente indirizzata al futuro,
nasconde ancora molte vecchie magagne e non ci si venga a
contrabbandare come realtà produttiva di punta tecnologicamente
avanzata quella della Diasprotronic, scusate Discotronic (sono
rintronic), che avrebbe trovato facile collocazione anche ad Hong
Kong od in Corea. Se poi il futuro è il ripristino delle
mulattiere, bene noi consigliamo anche un adeguamento del bilancio
regionale alle necessità di potenziamento del patrimonio equino
regionale, con particolare riferimento ai muli e ai cavalli, dato
che per i somari si è già provveduto. E non si cerchi di
fraintendere, anche noi riteniamo positivo riattivare, sia ai fini
agricoli che turistici, l'uso dei molteplici sentieri di montagna
esistenti, anzi siamo convinti che parecchie piste forestali
potrebbero essere evitate o costruite, tenendo conto di queste
mulattiere esistenti, senza provocare ferite troppo profonde ai
nostri boschi.
Ci pare poi che questo approccio al futuro, anche se fatto
attraverso quei grossi paroloni quali i sinergismi, sia troppo
legato ad una visione del mondo e delle sue risorse superata. La
terra ed i suoi beni sono limitati e fino a che non ci sarà lo
sfruttamento del cosmo, che però appare ancora piuttosto distante,
dovremo fare i conti con questa realtà. Quindi scelte tipo quella
dell'autostrada devono essere fatte solo dopo aver valutato fino in
fondo quali sono i danni e quali i benefici, tenendo conto non solo
dell'economicità dell'operazione in sè, ma anche dell'ambiente e di
molti altri fattori.
Certo che le idee nuove sembrano esserci, quali la presa di
coscienza rispetto all'idea di alternativo, le nuove professioni,
l'osservatorio economico, il costituendo nucleo di valutazione
degli investimenti, ma siamo ancora a livello delle idee. Intanto
l'industria nella nostra Regione, la siderurgia in particolare, lo
dice il Presidente Rollandin stesso, è in lenta agonia. Anche la
volontà di dire no al Palazzo è lodevole, ma a parte gli incontri
con le Amministrazioni comunali, temiamo che questo resti una pia
intenzione. Molto spesso in questa aula abbiamo parlato di
trasparenza del Palazzo e riteniamo che sarebbe pericoloso il
trasferimento del Palazzo, come invece sembra debba avvenire; siamo
per la trasparenza del Palazzo in quanto è giusto che la Regione,
avendo una sua centralità, la eserciti anche, però la eserciti alla
luce del sole.
Per quello che concerne ancora il calcolo dei costi e dei
benefici relativi all'autostrada, bisogna ricordare, e l'hanno già
fatto altri colleghi, che una direttiva CEE prevede che le barriere
doganali debbano cadere entro il 1992. Non sarebbe stato necessario
andare sino a Strasburgo per saperlo, ma forse qualcuno aveva
bisogno di sentirlo dire da altri che non dal sottoscritto, il
quale ne aveva già fatto oggetto di una iniziativa di Consiglio.
Nonostante ciò la Giunta, sorda, ha voluto procedere anche
all'acquisto del 33% della società Autoporto.
Ora, i tempi di costruzione dell'autostrada sono di una decina
d'anni; ammesso che si inizi nel 1986, si finirebbe nel 1996,
quattro anni dopo la probabile applicazione della normativa di cui
sopra. Quindi una delle maggiori motivazioni di supporto a chi ha
voluto la costruzione dell'autostrada cadrebbe, mentre la nostra
Regione dovrebbe comunque sopportare tutto il peso di queste
infrastrutture. Non si è assolutamente mai voluto fare questo
calcolo dei costi e dei benefici, e tanto meno fare uno studio di
fattibilità per interventi alternativi all'autostrada. Non siamo
mai riusciti a capire perchè non si sia, a livello solo di studio,
fatto una scelta di questo genere ad esempio riferendosi ad un
sistema di trasporto diverso che è la ferrovia. Non ci è mai stata
data la possibilità di fare un confronto reale con qualcosa di
diverso, ci si è sempre voluto imporre questa autostrada, senza
dare possibilità di studiare qualcos'altro. Il tempo avrebbe dato
la possibilità di farlo, perchè di questa autostrada se ne parla da
anni, e si sarebbe potuto intervenire per migliorare almeno
parzialmente quello che è il tracciato che da Aosta va verso
Courmayeur. Ma qui abbiamo fatto tante chiacchiere e purtroppo non
abbiamo visto niente, neanche nella direzione che la stragrande
maggioranza di questo Consiglio vuole seguire.
Ripeto che la logica dello sviluppo illimitato sembra ancora
informare l'azione della Giunta regionale, anche se alcune brecce
si sono aperte in questo superato schema strategico. Come
giustamente faceva notare il collega Mafrica e come già in altre
occasioni mi è capitato di affermare in questa sede, la Regione sta
drogando l'economia regionale grazie ai tempi di vacche grasse,
tanto citate oggi, che il bilancio a sua volta drogato dall'IVA di
importazione sta attraversando. Ma se continuiamo a dimensionare le
spese correnti su queste entrate, ci troveremo in gravi difficoltà
nel momento delle vacche magre, quando come le piaghe dell'Egitto i
ruscelli che portano il denaro alle casse regionali si inaridiranno
e non ci saranno terre promesse per i valdostani. Essi dovranno
quindi, sulla loro terra, affrontare e risolvere i problemi che si
porranno.
Se tenessimo conto di questa possibilità già oggi, potremmo
porre le basi perchè anche in tempi di molto probabili
ristrettezze, la collettività valdostana possa continuare a vivere
bene.
Certo che il vedere come oggi, nonostante questa grande massa di
denaro, i problemi reali non vengano risolti, non ci fa ben sperare
per il domani. L'occupazione, è già stato detto, è una nota dolente
come anche il problema della casa, e su questo vorrei spendere due
parole relative ad una proposta di legge che abbiamo presentato da
tempo, che rinviamo di continuo alle Commissioni in attesa di una
proposta della Giunta che possa assorbirla e che affronti
finalmente questo problema. Non vediamo però nulla all'orizzonte e
l'unica cosa che questo bilancio ci presenta è una previsione nei
fondi globali. Devo dire che non ci facciamo illusioni, bisogna
ricordare che già in altri bilanci è stato previsto qualcosa per
finanziare delle leggi che poi non sono venute; in particolare
proprio per i centri storici, nel bilancio del 1984, era stata
prevista una cifra che stiamo aspettando che venga spesa.
Che dire poi della volontà di anticipare il mercato? Stiamo per
ricostruire una scuola alberghiera, struttura che avevamo, che
abbiamo usato peraltro, ed oggi per poter rispondere al mercato
(altro che anticiparlo!) la ricostruiamo. E poi vedremo con quali
risultati, perchè come dicevo nello scorso Consiglio, scopriamo che
ai concorsi regionali gente che ha frequentato l'attuale scuola
alberghiera viene spinta, dalla mentalità modificata e dal miraggio
del posto fisso nell'Amministrazione Pubblica, a concorrere ai
pubblici concorsi, anzichè fare il lavoro per cui ha ricevuto
l'istruzione. Certo non si può addebitare "in toto" alla Giunta la
responsabilità di questo fatto, però parte della responsabilità è
certamente anche sua.
Direi che siamo un po' indietro rispetto a questa volontà di
anticipare il mercato. Una piccola digressione meritano poi gli
accenni all'opposizione fatti dai Capigruppo Maquignaz e Ricco; in
particolare mi ha toccato l'accorato invito di quest'ultimo a
votare in bilancio. Caro Raffaele, ti prometto che questa notte
mediterò a fondo, cercando di dimenticare l'autostrada,
l'autoporto, i lycées techniques, il risanamento, la FINAOSTA, la
SITAV, la SAISET, l'affaire Casinò, la Val Veny, l'accesso alle
strade interpoderali, gli impianti di risalita, la politica del
contributo, il carcere di Brissogne, gli inopinati acquisti di
capannoni, immobili e terreni, i centri storici, il problema della
casa, le economie dirette, le perizie suppletive, il problema del
Parco del Gran Paradiso, la situazione del laboratorio di analisi
dell'ospedale di Aosta e della sanità più in generale, la crisi
dell'industria, la disoccupazione, le strade inutili, la Centrale
del Latte e le continue sottoscrizioni di capitale per ripianarne i
debiti, la chiusa Agraria regionale che ancora ci costa, le
fideiussioni per la Cooperativa Produttori di Latte e Fontina, la
tangenziale, la Sav, la Rav e, passatemelo, anche la Fav.
(... Ilarità dell'Assemblea ...)
Caro Raffaele, che notte da incubo vuoi farmi passare, molto
meglio confrontarsi con termini quali i programmi integrati di
sviluppo o programmi di sviluppo endogeno e sinergie, che con la
triste realtà che ho elencato prima.
Caro Ricco, lasciami sognare almeno per una notte!
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm. vald.):
Signor Presidente, colleghi
Consiglieri, come ogni anno la Giunta si qualifica attraverso
questo documento contabile che viene posto al dibattito del
Consiglio. Una occasione di confronto più politico che
amministrativo fra le varie forze di maggioranza, che già prima
d'ora hanno deciso di votarlo così come ci è stato presentato, e le
forze di opposizione, alle quali non rimane altro che accettare
l'impostazione e la volontà di chi lo ha presentato.
Viene in questo modo a mancare un confronto ed una apertura
verso quelle forze politiche che non fanno parte della maggioranza,
contrariamente a quanto ha alluso il Presidente della Giunta in
apertura.
Questo è un bilancio che presenta i soliti rifinanziamenti delle
leggi e leggine con interventi a pioggia e la mancanza di una
volontà, di una legge quadro che favorisca gli interventi
finalizzati al recupero di risorse umane e del territorio, di vere
qualificazioni professionali che tendano a creare l'alternativa
all'attuale sistema industriale ormai agonizzante. Questi sono i
veri problemi che questa Giunta elude; questo libro di bilancio non
è altro che una continuazione dei bilanci degli anni passati, con i
soliti interventi di normale amministrazione.
Manca quindi la volontà e la capacità di una diversa gestione,
tendente a spendere in modo migliore e razionale le centinaia di
miliardi che presenta questo anno il bilancio.
Ancora una volta si ignora o quasi il settore dell'artigianato e
del commercio, anche se a parole se ne riconosce il ruolo
fondamentale e determinante nel contesto della nostra economia;
tuttavia al di là dei soliti discorsi non vediamo fatti concreti.
L'artigianato, che è ancora in grado di creare nuovi posti di
lavoro, è regolamentato da una legge di oltre 30 anni fa e non si
vuole dare quell'impulso e quel ruolo che più gli compete nella
nuova società moderna, nonostante la nostra Regione abbia facoltà
legislativa primaria in materia di artigianato.
Proposte di legge in tal senso sono state presentate dal
sottoscritto con altri Consiglieri, sia in questa legislatura che
nella passata, naturalmente bloccate in attesa che la Giunta trovi
il tempo di abbozzare una legge quadro e presentarla al Consiglio.
Durante la lettura del bilancio mi riserverò di chiedere alcune
precisazioni agli Assessori competenti.
PRESIDENTE
: Ha chiesto di parlare il Consigliere
Stévenin, ne ha facoltà.
STEVENIN - (U.V.):
Il est indéniable que les rapports sur
le budget 1986, exposés par le Président Rollandin et par
l'Assesseur Martin, ont été exhaustifs, complets et je dirais même
brillants, et cela en partie a été reconnu aussi de la part de
l'opposition.
D'ailleurs la difficulté extrême, de la part de l'opposition, de
contester ce budget est flagrante et elle est là pour témoigner que
l'on est sur le bon chemin. En effet il n'y a aucune "discrasia"
entre les principes énoncés et la réalité. Il y a bien au contraire
une réelle correspondance entre les propositions et les actions
indiquées par la majorité.
Il
y
a deux motivations pour expliquer notre accord au
budget régional: la première est la constatation que, sans doute,
ce budget, sûrement plus que ceux qui l'ont précédé dans cette
législature, dans sa totalité de projets de réalisation économique
prévus, démontre la solidité des projets politiques sur lesquels se
base l'aotuelle majorité. Une majorité d'ailleurs qui est ouverte à
l'apport, comme l'a dit le Président Rollandin, de toutes les
forces politiques qui veulent y contribuer. Cette majorité s'était
donnée un document programmatique, que quelqu'un avait étiqueté
alors comme liste démagogique de bonnes intentions. Or, on est en
train de transformer ces bonnes intentions en des réalisations
concrètes. Je vous invite à vérifier cela, c'est-à-dire à
confronter le document de programmation avec les réalisations qu'on
a jusqu'à ce moment déjà portées de l'avant.
La deuxième motivation est que ce budget représente une réponse
ponctuelle aux exigences et aux requêtes qui viennent de la
Communauté valdôtaine: d'un côté la crise économique et de
l'emploi, crise dont on n'est pas à même de maîtriser les causes et
les effets, parce que son origine est ailleurs. Elle non seulement
échappe à notre compétence statutaire, mais reflète aussi une
dynamique économique qui dépend des déséquilibres économiques au
niveau mondial, même si au niveau régional l'on cherche d'adoucir
ces effets, même si au niveau régional on cherche de la
mitiger.
De l'autre côté, l'exigence que les forces sociales soient
directement intéressées dans tous les niveaux projectuels
possibles: le protocole d'entente entre Gouvernement et Syndicats
est là pour le démontrer. Voilà le deuxième aspect pour lequel on a
fait un grand pas de l'avant.
Voilà alors que les transformations sociales, indiquées dans
l'intervention de M. Mafrica, deviennent prioritaires dans les
intentions indiquées aussi dans le rapport du Président. Ces
propositions, ces aspects d'ailleurs le Président et l'Assesseur
les ont indiqués, et moi je ne veux pas revenir là-dessus. Je crois
au contraire que on ne peut pas, comme l'a fait M. Mafrica, essayer
de donner toute la responsabilité surtout aux Gouvernements passés,
du fait que les grandes entreprises sont en crise. Je veux
seulement rappeler que dans différentes occasions, des
manifestations se sont tenues dans notre Région, qui ont vu la
présence des organisations syndicales, de la population entière
avec le Gouvernement régional. Je veux rappeler que maintes fois
des Commissions qui représentaient le Conseil régional et les
organisations syndicales, se sont rencontrées à Rome, pour chercher
de donner une solution au problème de la Cogne.
Il y a toute une histoire sur le problème Cogne qui est là pour
démontrer que la responsabilité on ne peut pas la chercher au
niveau régional, bien au contraire, et je veux rappeler que ces
choix qui nous ont amenés à la situation actuelle, sont des choix
qui ont été faits à peu près pendant les années 1968-69, au temps
où un certain Einaudi a pris le pouvoir à la Cogne et, avec un
certain M. Froio, a pris des décisions importantes pour l'avenir de
cet établissement.
Je veux rappeler, qu'il plaise ou non, que certains choix tels
que la naissance de l'installation L.D. qui était en ce moment là
contestée par l'Union Valdôtaine, a été un choix qui a porté des
conséquences. En ce moment là, l'Union Valdôtaine et le Syndicat,
que je représentais, affirmaient qu'on ne pouvait pas obtenir les
aciers spéciaux par l'L.D., tandis que tout le monde au contraire
croyait de pouvoir transformer la Cogne, de produire 500 mille
tonnes d'aciers spéciaux, et de la porter à un niveau
international.
Les effets on les connaît; aujourd'hui on ne peut pas faire
retomber celles qui sont des erreurs du passé, sur le Gouvernement
actuel ni sur les Gouvernements passés.
Cela démontre que les décisions qui ont été prises à ce temps
là, les autres décisions qui sont venues par la suite de la
fermeture de la Montefibre, de la situation qu'on se trouve
maintenant à l'ILSSA-VIOLA, ne sont pas des choix qui pouvaient
être empêchés par les Gouvernements régionaux d'il y a dix ans.
Je dirais même que s'il n'y avait pas eu cette situation de
dégénération de l'industrie valdôtaine dans ces trois grandes
entreprises, sûrement notre Région ne subirait pas cette situation
de crise qu'on est en train de connaître.
Toujours pour répondre à ceux qui ont de quelque façon voulu,
d'ailleurs l'a dit aussi M. Viberti, voir dans la réunion de
Strasbourg une nouvelle éclatante, qui serait celle qu'en 1992 il y
aurait la libération des marchandises, je veux rappeler - là a
raison M. Viberti - que cela est connu depuis longtemps. En effet
c'est à l'occasion de la rencontre de Milan des Ministres de la
C.E.E. que cette décision a été prise, une délibération qui avait
fixé dans l'an 1992 la libération du marché à l'intérieur de la
communauté et qui aurait dû permettre une libre circulation des
personnes, des professions, des marchandises et des services.
Je dois quand même dire que M. Rossetti, qui nous a dit cela,
nous a annoncé aussi que les difficultés ne manquent pas, compte
tenu de l'exigence d'harmoniser certaines conditions indispensables
pour réaliser des directives, voire l'élimination des frontières,
la libérations des contingents, le problème des prix, le
dépassement des prix protégés, le payement de l'I.V.A. à la
destination. Et pendant ces jours il y a une réunion à Luxembourg,
de la quelle on pourra déjà savoir exactement si le projet va de
l'avant.
M. Formigoni nous a dit dans cette rencontre que les difficultés
sont plusieurs et qu'il y a tout de même un espoir qu'on puisse
faire des petits pas dans cette direction.
Je veux aussi dire à M. Mafrica que si d'un côté il a dit que la
Région n'oeuvre pas suffisamment, de l'autre il l'accuse d'être
trop présente dans l'économie et, partant, d'une certaine façon de
la droguer. Il est tout à fait étonnant que c'est de la part du
parti communiste qui vient cette prêche; d'ailleurs l'année
dernière, en répondant à l'Assesseur Martin, qui disait que la
Région revêtait un rôle d'acteur principal de la vie économique et
sociale, que la Région devait être le vrai moteur de l'économie de
la Vallée d'Aoste, je disais que tout en étant d'accord, il y avait
un risque, celui d'une étatisation régionale rampante. Je disais,
déjà alors, qu'aux périodes des vaches grasses qui permettent des
réalisations importantes, ils pouvaient suivre des périodes de
vaches maigres et que la gestion de cette ouvrage pouvait devenir
un problème considérable.
Je terminais en disant qu'il fallait indiquer aux valdôtains la
voie à suivre, les engager dans la reconquête de leur pays et cela
se pouvait passer grâce à l'apport de la Région, mais surtout en
risquant les 1000 milliards de dépôts qui sont dans les banques et
aux postes et en créant un esprit d'entreprise.
Je crois que si même d'une façon timide avec la loi n° 246,
"Interventia sostegno dell'occupazione e a favore dei lavoratori in
cassa integrazione guadagni", on est en train d'oeuvrer dans cette
direction. Naturellement, je suis le premier à le dire, beaucoup
reste à faire.
Il est indispensable persévérer et encourager ces initiatives,
dans l'esprit d'un développement endogène, tel qui a été indiqué et
qui d'ailleurs a été envisagé dans les nombreux congrès qui se sont
tenus dernièrement dans les semaines passées. Voilà l'esprit par
lequel nous pensons que ce budget, même si riche comme quelqu'un
l'a dit, qui a permis certaines réalisations, est un budget qui
tient compte de notre réalité et des exigences pour faire de la
façon de sortir des moments de difficulté dans lesquels se trouve
notre pays, l'Italie, l'Europe.
PRESIDENTE:
Signori Consiglieri, vogliamo proseguire o
sospendiamo la seduta e la rinviamo a domani mattina? Allora la
seduta è sospesa, i lavori riprenderanno domani alle ore 9,30.
La seduta è tolta.
La seduta termina alle ore 20,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK