Consiglio Regionale della Valle d'Aosta - Oggetto del Consiglio n. 263 del 30 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DIRITTO ALLO STUDIO
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 263 del 30 novembre 1998 - Resoconto
SÉANCE DU 30 NOVEMBRE 1998 (APRÈS-MIDI)
OGGETTO N. 263/XI Ritardi nel rinnovo del contratto di servizio
tra la Regione e le Ferrovie dello Stato, in particolare per il
trasporto di studenti universitari. (Interrogazione)
Interrogazione Appreso che a poco più di un mese dalla scadenza
del Contratto di servizio tra la Regione e le Ferrovie dello Stato
la Giunta regionale non ha provveduto ad assumere i provvedimenti
necessari per il rinnovo del Contratto.
Evidenziato che il mancato rinnovo del Contratto avrebbe delle
conseguenze pesanti con:
- eliminazione delle attuali agevolazioni per i residenti in
Valle d'Aosta (sconto 40% per tutti gli abbonamenti; gratuità per
gli anziani; riduzione per i giovani);
- peggioramento del servizio, con riduzione, a partire
dall'orario estivo, del numero di treni sia sulla linea
Aosta-Torino; sia sulla linea Aosta-Pré St. Didier;
- riduzione dei servizi commerciali a terra con chiusura degli
sportelli delle stazioni della Bassa Valle;
Preoccupati altresì per il ritardo con cui si sta procedendo
agli adempimenti necessari per mantenere le agevolazioni tariffarie
ferroviarie per gli studenti universitari valdostani;
i sottoscritti Consiglieri regionali
Interrogano
l'Assessore competente per conoscere:
1) entro quale data intende proporre all'approvazione della
Giunta regionale il rinnovo del nuovo Contratto di Servizio e quale
sarà la durata del nuovo Contratto;
2) in che data le Ferrovie dello Stato hanno firmato la
Convenzione per le agevolazioni agli studenti universitari;
3) a partire da quale data saranno disponibili per gli studenti
universitari valdostani i biglietti ridotti da utilizzare fin dai
primi giorni del 1999.
F.to: Curtaz - Squarzino Secondina - Beneforti
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Io non voglio fare polemica, Curtaz, però una
piccola premessa la devo fare. Stupisce la puntualità di certi
comunicati di una fantomatica "Commissione trasporti" dei Verdi
Alternativi: al mattino si conclude l'incontro risolutivo con i
responsabili delle ferrovie, l'ultimo di una serie di incontri al
fine di migliorare la precedente convenzione che non era un'opera
d'arte, chiuso l'incontro, puntuale arriva il fax del comunicato
della commissione.
Non ho capito se la preoccupazione del responsabile di questa
commissione, Riccarand, è quella di farci approvare a scatola
chiusa il precedente accordo o se è quella, al contrario, di fare
gli interessi dell'Amministrazione regionale che paga non poco per
un servizio che è tutt'altro che eccellente. Noi siamo per la
seconda ipotesi.
Tra l'altro, quello che manca nel comunicato è l'informazione
perché, visto che è stato fatto dopo la riunione, dovevano sapere i
contenuti migliorativi all'interno della
convenzione…
(interruzione del Consigliere Curtaz, fuori microfono)
… se mi lasci finire, poi
eventualmente replicherai ma, anziché elencare le migliorie che
finalmente la Regione è riuscita ad ottenere con il rinnovo della
nuova convenzione, si delineano sempre in quel comunicato degli
scenari catastrofici: studenti senza sconti, residenti in Valle
penalizzati, peggioramento del servizio, chiusura di sportelli, in
breve una catastrofe e si chiude con il ritornello dell'immobilismo
della Giunta regionale che per le Ferrovie non fa niente, che non
segue il problema, l'Assessore è disinteressato.
Qui non si tratta di immobilismo - e poi arrivo
all'interrogazione - ma di fare gli interessi dell'Amministrazione
regionale. Ho parlato del comunicato come premessa perché
l'interrogazione è la fotocopia del comunicato, nel senso che lo
riprende punto per punto. Ringrazio quindi gli interroganti che mi
danno la possibilità di tranquillizzare la popolazione valdostana
che sarà molto preoccupata di uno scenario di disagi, di
disfunzioni causati da questa Giunta. Venendo all'interrogazione,
la Giunta ha già approvato il rinnovo del
contratto…
(commenti da parte dei Consiglieri interroganti, fuori
microfono)
… oggi in Giunta, comunque la Giunta
lo ha già approvato.
In che data le Ferrovie hanno firmato la convenzione per le
agevolazioni agli studenti universitari: la convenzione, già
firmata da parte della Regione e dal Direttore responsabile delle
Ferrovie per il Piemonte e la Valle d'Aosta, è stata inviata a
Roma, dove probabilmente il gruppo dei Verdi più che la nostra
forza politica ha degli agganci, e a Roma non è ancora stata
firmata comunque, la convenzione va ad attuazione come se la stessa
fosse firmata. Infatti, per venire alla terza risposta, nell'attesa
di perfezionamento dell'iter del rinnovo della convenzione,
nell'attesa del primo versamento previsto dalla convenzione stessa
da parte della Regione, le Ferrovie dello Stato hanno avviato tutta
la procedura per l'acquisizione dei biglietti, i quali sono in via
di spedizione da parte della Tipografia Metrotipo di Roma. Si può
ragionevolmente presumere che saranno ad Aosta presso la Direzione
fra 5-10 giorni.
Ma la cosa importante è che l'attuale convenzione contiene tutta
una serie di migliorie rispetto alla convenzione precedente, non
ultimo l'impegno preciso, inserito nella convenzione, di 10
miliardi di interventi che devono fare le Ferrovie dello Stato,
interventi che nella convenzione precedente non esistevano
assolutamente e facevano parte di un allegato "a latere" della
convenzione.
C'è l'impegno poi di un monitoraggio molto più preciso dal punto
di vista della puntualità del servizio, c'è l'impegno a seguire
tutta una serie di disfunzioni, non ultime quelle dal punto di
vista igienico e c'è l'impegno da parte delle Ferrovie dello Stato
di rientrare nel progetto complessivo di meccanizzazione e di
centralizzazione di un servizio integrato per la diffusione dei
biglietti.
Quindi non abbiamo perso tempo e non abbiamo creato nessun
disagio agli studenti né alla popolazione, non ci sarà nessun
sportello che chiude; abbiamo solo cercato con una serie di
incontri di migliorare la convenzione precedente anziché rinnovare
a scatola chiusa quella che aveva prodotto prima l'Assessore che mi
aveva preceduto.
Président La parole au Conseiller Curtaz.
Curtaz (PVA-cU) Mi dichiaro abbastanza soddisfatto delle
rassicurazioni dell'Assessore, anche se vorrei fare alcuni
chiarimenti perché l'Assessore in questa vicenda ha avuto un
atteggiamento non proprio cristallino sotto il profilo della
correttezza dei rapporti.
Premetto che la commissione a cui lui si riferiva, che si occupa
dell'ambiente, non è fantomatica. Questa parola deriva da fantôme,
quindi fantasma, invece questa commissione c'è tant'è vero che
emette dei comunicati che possono essere graditi o meno, ma non
capisco perché debba essere definita fantomatica.
Dopodiché il fatto che sia uscito un comunicato contestuale ad
un incontro è del tutto casuale, anche perché le notizie su questa
vicenda non le sappiamo molto in Consiglio, ma le apprendiamo dalle
interviste che l'Assessore concede appena il sottoscritto o qualcun
altro deposita un'interpellanza. Questo è un fatto di cui abbiamo
avuto occasione di parlare in altre occasioni; se l'andazzo sarà
questo, ripeto una battuta che ho fatto l'altra volta, forse
potremmo fare in questo modo: io mando una lettera al giornale e
l'Assessore risponde, così evitiamo di far perdere tempo a tutti.
Si parla di centralità del Consiglio, ma noi apprendiamo delle
risposte alle nostre interpellanze via stampa anche perché c'è chi
gode di buona stampa e chi non gode di buona stampa; l'Assessore
Lavoyer gode di buona stampa. Soprattutto perché la stampa ha
riportato acriticamente alcune cose che oggi lo stesso Lavoyer ha
smentito parlando come di accordo fatto.
Oggi l'Assessore Lavoyer ha detto che l'accordo non è ancora
firmato, che la Giunta regionale ha deliberato solo oggi l'ipotesi
di accordo. Quando ho chiesto la data, ha detto oggi. Per com'è
stata presentata, sembra che noi siamo - non lo so - dei fuori di
testa e che facciamo delle interpellanze su delle cose che sono già
risolte da una vita ed invece non erano assolutamente risolte. Mi
fa piacere che ci sia quest'accordo di massima, ma non bisogna
truccare le carte, bisogna dire quello che è: c'è un accordo di
massima, ma non è stato ancora firmato nulla!
Sul merito sono, come ho detto, soddisfatto perché il mio
interesse è che la convenzione venga rinnovata. L'Assessore non lo
ha detto o forse io sono stato distratto, ma mi pare di aver capito
sempre dalla stampa che il rinnovo sarà per sei mesi e a questo
riguardo non voglio esprimere critiche perché so che c'è una
normativa in definizione anche a livello nazionale, quindi questa
cosa può essere opportuna, non la critico. Perché quando le cose
hanno un senso, non siamo qui per criticarle.
Però questa cosa che è stata contrabbandata dei 10 miliardi come
della grossa novità di questa convenzione è una cosa che non sta né
in cielo né in terra, Assessore, perché quest'impegno dei 10
miliardi lo ha detto lei stesso che non era contenuto nella
convenzione precedente, ma in un allegato. Questo investimento,
quindi, era già stato firmato. Dire che questa oggi è una novità è
prendere in giro l'intelligenza delle persone. Ci può essere
qualcuno che acriticamente accetta tutto quello che l'Assessore al
turismo dice, però andando a confrontare quei dati, credo che sia
più corretto anche verso l'opinione pubblica dire le cose come
stanno, senza farci passare per dei cretini quando i dati
confermano quella…
Président … Monsieur le Conseiller,
s'il vous plaît, votre langage…
Curtaz (PVA-cU) … no, noi i cretini,
noi opinione pubblica, quando si danno come dati acquisiti dati che
erano già stati sottoscritti dall'Assessore precedente alle
Ferrovie dello Stato e dire che questa è la grande innovazione di
questa convenzione.
Perché se questa è la grande innovazione di questa convenzione,
significa che la convenzione non si è innovata affatto e io
condivido invece, l'ho già detto l'altra volta, quando l'Assessore
dice che ci sono delle cose che vanno innovate; per esempio, sul
tema della pulizia delle carrozze e della qualità del servizio
siamo molto indietro e se questa Giunta riuscirà a trovare dei
meccanismi di controllo e di sanzione delle Ferrovie dello Stato,
su quest'aspetto avrà il nostro plauso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK