Consiglio Regionale della Valle d'Aosta - Oggetto del Consiglio n. 81 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 81 del 18 novembre 2020 - Resoconto
OGGETTO N. 81/XVI - Interpellanza: "Intendimenti in merito al
conferimento dell'indennità COVID ai dipendenti del
S.S.R.".
Bertin (Presidente) -
Punto 21 all'ordine del giorno. Per
l'illustrazione il consigliere Baccega, ne ha facoltà.
Baccega (PA) -
Questa interpellanza nasce dalla necessità
di fare chiarezza per le numerose persone che ci hanno contattato
in quest'ultimo mese, le quali hanno legittime aspettative rispetto
ai provvedimenti che sono stati emanati, provvedimenti nazionali e
regionali, che sono stati approvati per riconoscere a chi ha
lavorato in ambito sanitario e sociosanitario il
bonus
Covid. Questo è l'obiettivo centrale di questa interpellanza,
quindi dico subito: nessuna responsabilità all'assessorato, nessuna
responsabilità alla sua figura di neoassessore, né del lavoro
sviluppato dall'azienda USL, ma siccome la questione rimane aperta,
credo che sia questa un'occasione importante per informare; è un
rappel
che può essere anche a favore dei nuovi colleghi del
Consiglio regionale.
In realtà mi riferisco ai due decreti legislativi 18 e 34
approvati dal Consiglio dei Ministri, che hanno stanziato 925 mila
euro esclusivamente a favore del personale dell'azienda USL, a
compensazione appunto dell'impegno profuso dal personale sanitario
in Valle d'Aosta in ambito Covid. Mi riferisco anche all'articolo
15 della legge 8 del 2020, che è stata approvata dal Consiglio
regionale e che ha stanziato 3 milioni 400 mila euro per tutto il
personale sanitario impegnato in ambito Covid, e all'articolo 22
che ha destinato 1 milione 100 mila euro al personale delle
microcomunità, quindi infermieri, OSS, eccetera.
In realtà poteva essere la mozione del 5 ottobre, infatti noi
avevamo detto che saremmo intervenuti in quel contesto, ma stata
poi ritirata dai proponenti con la motivazione che il confronto con
i sindacati era già stato avviato e questo ci aveva fatto piacere,
perché il confronto con i sindacati è stato avviato già da
parecchio.
Il fatto è che, dopo aver condiviso con la Giunta e quel pezzo
di maggioranza che rimaneva, a fine aprile veniva predisposta e
presentata una proposta di misura
una
tantum
per
remunerare il personale di ogni profilo e livello più direttamente
coinvolto nell'emergenza e per il periodo dell'emergenza marzo e
aprile. Poi successivamente in V Commissione si decise di ampliare
al mese di maggio e quindi in quella sede si incrementò l'importo
fino a 3 milioni 400 mila euro. Era volontà della Giunta e del
Consiglio regionale riconoscere a tutte le tipologie contrattuali
di operatori sanitari, quindi al personale dipendente a tempo
determinato e a tempo indeterminato, ai convenzionati, a coloro che
avevano contratti di lavoro flessibili, ai liberi professionali, ai
somministrati e quindi anche ai medici di medicina generale,
pediatri di libera scelta e specialisti ambulatoriali; insomma,
tutti. Ecco perché la corposità di un importo di quel tipo.
Fino dal 24 aprile abbiamo convocato in sindacati in una
conference call
di quelle incredibili (erano più di
ventisette le sigle coinvolte) e si era ovviamente in presenza di
tre tipologie di contrattazione: la prima riguardava i 925 mila
euro per i quali la contrattazione era ad appannaggio della USL e
del sindacato, i famosi importi dei decreti-legge 18 e 34, 3
milioni 400 mila euro per il personale di tutte le tipologie
contrattuali che ho poco fa elencato e 1 milione 100 mila euro per
il personale delle microcomunità presenti sul territorio. A queste
ultime due contrattazioni dovrà essere presente anche la Regione,
come previsto dalla legge 8 che è stata approvata.
Ci pare, da notizie, che per destinare i 925 mila euro - ce lo
dirà lei Assessore - l'accordo sia stato trovato recentemente e
questo ci fa sicuramente molto piacere, perché così le buste paga
dei dipendenti delle USL potranno avere questo primo
riconoscimento, ma il Consiglio regionale aveva chiesto ben altro:
di ampliare la platea.
Questi 3 milioni 400 mila euro per tutto il personale sanitario
pubblico e 1 milione 100 mila euro per il personale delle Unités
des Communes e delle infermiere, come è noto questi due articoli
della legge 8, insieme ad altri otto, sono stati impugnati dal
Consiglio dei ministri e, come ho avuto modo di dire ieri nel
confronto con i parlamentari, soprattutto da parte della nostra
deputata, c'è stato un silenzio incredibile.
Io voglio sottolineare che la scelta non fu avventata, fu fatta
rimarcando le norme regionali nell'ambito delle disposizioni
afferenti all'autonomia finanziaria della Regione autonoma della
Valle d'Aosta sul sistema sanitario giornale e, più precisamente,
con riferimento all'articolo 34 comma 3 della legge 23 dicembre
1994 n. 724 che cita: " La regione Valle d'Aosta e le province
autonome di Trento e Bolzano provvedono al finanziamento del
Servizio sanitario nazionale nei rispettivi territori, senza alcun
apporto a carico del bilancio dello Stato". Ecco perché nelle
griglie LEA spesso non compariamo, perché questi dati non vengono
trasmessi.
Abbiamo anche sottolineato nel confronto che abbiamo avuto con
lo Stato all'epoca, con riferimento al personale sanitario, che la
Regione ha più volte chiarito con la Corte costituzionale,
richiamando la sentenza n. 241 del 2018 che non trova piena e
diretta applicazione alle norme nazionali. Malgrado i chiarimenti
che sono stati a suo tempo inviati, ovviamente il ministro Boccia
comunica l'impugnativa dei dieci punti della legge 8.
Ora, nella nostra interpellanza chiediamo che si vada nella
direzione di fare chiarezza rispetto agli incontri sindacali che si
sono succeduti, di avere magari l'ordine del giorno della
convocazione con i sindacati del recente incontro da lei avuto, di
riassumere le riunioni che si sono succedute tra USL, Regione e
sindacati, anche perché possono essere importanti per i nuovi
consiglieri, se era stato informato della lettera di sollecito che
noi avevamo inviato a suo tempo, chiedendo ai sindacati che non
trovavano l'accordo di farci loro una proposta, perché lo
stanziamento la Regione lo aveva fatto e soprattutto quali sono le
intenzioni della Giunta regionale rispetto al conferimento di
questa indennità Covid. Credo che su questo punto, soprattutto per
le parti di appannaggio regionale, siccome in passato la V
Commissione su questo argomento fu coinvolta più di una volta,
chiedo se sia il caso di fare un ulteriore passaggio, giusto per
aggiornare la situazione. La ringrazio Assessore.
Presidente -
Per la risposta l'assessore Barmasse.
Barmasse (UV) -
Grazie al consigliere Baccega per
l'interpellanza, così vediamo di chiarire un po' nuovamente questi
aspetti.
Per quanto riguarda la prima questione, cioè quando e per quando
sono stati convocati i sindacati, come ho già avuto modo di rendere
noto, tra le prime variazioni che hanno caratterizzato queste prime
settimane di lavoro, ho ritenuto importante programmare una serie
di incontri con le organizzazioni sindacali, per un confronto
costruttivo sui vari importanti aspetti che caratterizzano il
Sistema sanitario regionale in questo particolare momento di grandi
complicazioni e difficoltà dovute all'emergenza sanitaria in
corso.
Tra i vari argomenti esaminati abbiamo avuto modo di ampliare i
confronti che erano già stati avviati nei mesi passati, proprio in
relazione all'urgenza di procedere con la ripartizione delle
risorse stanziate sia dai decreti legislativi 18 e 34 del 2020,
incentivi in favore del personale dipendente del Servizio sanitario
nazionale, nonché dalla legge regionale 8 del 2020, ai fini
dell'indennità
una tantum
Covid. Tenuto conto delle
impugnative governative in corso vi informo che, in parallelo al
procedimento di difesa in sede costituzionale, sono in corso gli
approfondimenti per valutare l'adeguamento di alcuni passaggi della
norma regionale, al fine di poter comunque garantire ai beneficiari
di ricevere con sollecitudine almeno la parte dei fondi regionali
autorizzati dalle norme nazionali. Quanto ai fondi nazionali
l'azienda USL è a buon punto nella trattativa con i sindacati della
dirigenza del comparto e a giorni dovrebbe chiudere il negoziato
per procedere poi alla liquidazione delle somme.
I confronti con le organizzazioni sindacali sono stati
programmati in modalità videoconferenza con il seguente calendario:
Confederali e SAVT, giovedì 12 novembre 2020, quindi una riunione
che ha già avuto luogo; dirigenza USL, martedì 24 novembre;
comparto USL, giovedì 26 novembre 2020. L'ordine del giorno
riguarda al punto 1 la legge regionale 13 luglio 2020 numero 8
articolo 15, il punto 2 problematiche in ambito sanitario e poi
varie ed eventuali.
Per quanto riguarda il quesito di quante riunioni si sono
succedute tra la USL e la Regione con i sindacati a partire dal 24
aprile 2020, questa è la richiesta, le riunioni svolte sulla
tematica dell'indennità Covid tra Regione, azienda USL e i
sindacati sono state le seguenti: 7 maggio 2020, videoconferenza
con la dirigenza USL, medici, sanitari e veterinari; 12 Maggio
2020, videoconferenza con il comparto USL; 4 giugno 2020, in
presenza presso la sala Maria Ida Viglino di Palazzo regionale con
tutti i sindacati; 22 luglio 2020, in presenza presso la sala Maria
Ida Viglino di Palazzo regionale con tutti i sindacati; 19 agosto
2020, in presenza presso la sala Maria Ida Viglino di Palazzo
regionale con i sindacati Confederali e SAVT; 21 settembre 2020, in
presenza presso la sala Brean al secondo piano di Palazzo regionale
con i sindacati Confederali e SAVT.
Per quanto riguarda se sono stato informato della lettera
inviata dal commissario USL e dall'Assessorato per sollecitare una
risposta, a seguito dei vari incontri con le organizzazioni
sindacali avvenuti nei mesi scorsi, le medesime organizzazioni
sindacali, non avendo condiviso la proposta inizialmente elaborata
dall'azienda USL e dall'Assessorato, strutturata su una indennità
base di disagio rivolta a tutti i lavoratori e un'indennità Covid
articolata sulle diverse figure professionali e destinata ai
lavoratori più direttamente coinvolti nell'ambito Covid, si erano
impegnate di condurre un confronto interno e di fornire quindi una
proposta per supportare le azioni di ripartizione dei fondi, pur
già indicando di procedere con una revisione dell'articolo 15 della
legge regionale 8 del 2020, al fine di poter comunque garantire ai
beneficiari indicati dalle norme nazionali di ricevere con
sollecitudine almeno la parte dei fondi regionali autorizzati dalle
norme nazionali. In tal senso, in data 20 ottobre è stata inviata
una nota di sollecito a firma congiunta del commissario
dell'azienda, dottor Pescarmona, e dell'allora assessore alla
sanità, salute e politiche sociali, Mauro Baccega, per ricevere una
eventuale proposta elaborata ai sensi poc'anzi indicati, che ad
ogni modo ritengo che non vada a inficiare il percorso che stiamo
portando avanti poiché, a parte personale dipendente, rimane pur
sempre da definire la ripartizione dei fondi al personale
somministrato, ai liberi professionisti e alla medicina
convenzionata. Questa parte di norma è stata contestata dal
Governo, anche perché considera dei beneficiari che non sono stati
contemplati a livello centrale.
Per quanto riguarda le intenzioni della Giunta regionale
rispetto al conferimento dell'indennità Covid, le intenzioni sono
di procedere con la liquidazione ai lavoratori dell'indennità
finanziata con i fondi nazionali di cui ai decreti-legge 18 e 34
del 2020, per cui come premesso l'azienda USL ha praticamente
conclusa la trattativa sindacale.
Per quanto concerne i fondi regionali, come detto, appena
aggiornata la norma si liquideranno le risorse regionali aggiuntive
di cui all'articolo 1 comma 2 del decreto legislativo 18 e del
decreto legislativo 34, mentre per le risorse destinate al
personale somministrato, libero professionista e alla medicina
convenzionata, si procederà con la definizione della trattativa
sindacale e quindi, in assenza di nuove impegnative, alla
liquidazione delle risorse medesime.
Per completezza informativa comunico inoltre, per quanto
riguarda i fondi di cui invece all'articolo 14, cioè l'indennità
sanitaria valdostana, articolo anch'esso soggetto a impugnativa
statale, che l'azienda USL procederà in tempi brevi con la
trattativa sindacale prevista dalla legge regionale, la quale oggi
è comunque efficace e vigente, per poi valutare insieme ai
sindacati medesimi se procedere alla liquidazione con il rischio di
dover recuperare le somme laddove la Corte costituzionale dovesse
esprimersi sfavorevolmente, o se in via cautelativa attendere il
giudizio costituzionale.
Con riguardo all'indennità sanitaria valdostana, informo infine
che è mia intenzione approfondire con il supporto della competente
struttura dell'Assessorato e con i collaboratori del Dipartimento
legislativo aiuti di stato se e come tale misura remunerativa possa
essere resa strutturale, anche quale elemento di attrattività del
Sistema sanitario regionale e di affermazione della nostra
autonomia.
Presidente -
Per la replica il consigliere Baccega.
Baccega (PA) -
Grazie Assessore. Sono molto lieto della
conclusione della sua risposta, quando parla di mantenimento
dell'autonomia regionale: su questo punto siamo sicuramente e
perfettamente in sintonia.
L'obiettivo è che queste risorse che il Consiglio regionale
aveva messo a disposizione per coloro che avevano profuso tutto
l'impegno possibile e immaginabile in un momento di grande
difficoltà, come è quello attuale, peraltro, vadano a coloro che
hanno operato e lavorato nel contesto.
Mi preme sottolineare che sei riunioni sindacali a cui ho
partecipato io, più quelle che ha fatto lei, non hanno ancora
portato a un accordo definitivo per il conferimento dei 3 milioni
400 mila euro e di 1 milione 100 mila euro. Io mi auguro che nelle
prossime settimane questo percorso si completi.
Ribadisco la necessità eventualmente di fare un passaggio in V
Commissione rispetto a questi provvedimenti, perché sono
l'emanazione di una legge, la legge 8, dove quegli articoli erano
stati fortemente sollecitati da tutto il Consiglio regionale e
dalla V Commissione. Grazie molte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK