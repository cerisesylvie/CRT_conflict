Consiglio Regionale della Valle d'Aosta - Oggetto del Consiglio n. 3929 del 10 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3929 del 10 novembre 1992 - Resoconto
OGGETTO N. 3929/IX Ulteriore modificazione della
deliberazione del Consiglio regionale n. 2398/IX, in data 12 luglio
1991, concernente l'individuazione degli ambiti territoriali delle
aziende di promozione turistica (A.P.T.), di cui alla legge
regionale 29 gennaio 1987, n. 9.
(Reiezione di
risoluzione)
Presidente
Do lettura del testo della
delibera:
Deliberazione Il Consiglio
premesso che:
- con deliberazione del Consiglio regionale n. 2398/lX, in data
12 luglio 1991, successivamente modificata con delibera della
Giunta regionale n. 9416, in data 11 ottobre 1991, regolarmente
ratificata dal Consiglio, erano stati individuati gli ambiti
territoriali delle Aziende di promozione turistica (A P.T.), e
veniva altresì approvata la costituzione delle Aziende
medesime;
- tra gli ambiti individuati con le citate deliberazioni figura
quello denominato "Gran Paradiso", esteso sull'intero territorio
della omonima Comunità montana;
- tale impostazione ha peraltro suscitato numerose reazioni
negative, in particolare nell'ambito del Comune di Cogne, già sede
di Azienda di soggiorno, in quanto l'offerta turistica della
località presenta caratteristiche qualitative e infrastrutturali
assai diverse rispetto al resto della comunità montana di cui fa
parte;
- ciò fa dunque ritenere opportuno modificare l'impostazione
sinora seguita e ripartire l'ambito turisticamente rilevante
attualmente denominato "Gran Paradiso in due ambiti diversi, di cui
uno corrispondente al solo territorio del Comune di Cogne, e
l'altro esteso su tutto il restante territorio della comunità;
Delibera
di modificare la deliberazione del Consiglio regionale n.
2398/IX, in data 12 luglio 1991, come modificata dalla delibera
della Giunta regionale n. 9416, in data 11 ottobre 1991,
successivamente ratificata, sostituendo all'ambito territoriale
denominato "Gran Paradiso" i seguenti due ambiti, e approvando la
costituzione delle relative Aziende di promozione turistica:
a) Cogne - Gran Paradiso
Include il territorio del Comune di Cogne. La sede della
relativa Azienda è Cogne.
b) Gran Paradiso
Include l'intero territorio della Comunità montana n. 2 "Gran
Paradis", ad eccezione di quello del Comune di Cogne.
La sede della relativa Azienda è Villeneuve.
Presidente
Ha chiesto di parlare l'Assessore al
Turismo, Sport e Beni Culturali Voyat, ne ha facoltà.
Voyat (UV)
Come tutti i consiglieri sanno, il gruppo
dell'Union ed il sottoscritto evidentemente siamo sempre stati del
parere che in Valle d'Aosta fosse stato meglio avere una unica
APT.
Comunque, trovandoci con una legge che prevede più APT sul
territorio, abbiamo pensato come maggioranza di darne
applicazione.
C'era comunque il problema del comune di Cogne, per meglio dire
della Valle di Cogne, che insieme alla comunità montana aveva fatto
più volte richiesta di rivedere la legge e soprattutto la
deliberazione che prevede gli ambiti territoriali e il numero delle
APT, così come era già stato richiesto in Consiglio regionale con
mozioni e con interrogazioni; pertanto la Giunta regionale in data
31 luglio 1992 propose al Consiglio di aumentare il numero delle
APT in Valle d'Aosta, aggiungendo quella di Cogne.
Conosciamo le vicissitudini: inizialmente, pur lasciando il
numero delle APT invariato, si era spostata la sede da Villeneuve a
Cogne, ma la soluzione non soddisfaceva i comuni di tutta la
comunità montana, pertanto si propone di aumentare il numero delle
APT.
Bisogna anche dire che la provincia di Bolzano ha già deliberato
di fare una unica APT su tutto il territorio provinciale. Questa è
anche l'indicazione che va avanti in varie Regioni e Province
d'Italia, mi auguro che nel giro di un anno, un anno e mezzo, anche
qui si possa rivedere il discorso completo.
Ritengo comunque che non sia questo il momento opportuno per
affrontarlo, visto anche il poco tempo che manca alla fine della
legislatura, pertanto riteniamo che sia più giusto vedere la
questione di Cogne.
Ci sono state anche altre richieste, ad esempio quella di Antey,
che però come giustamente mi faceva notare qualcuno in commissione,
non è possibile accettare in quanto la legge prevede che ogni valle
deve avere una unica APT. Ci sono anche altri casi di comunità
montane un po' troppo vaste, che hanno una sola APT; facciamo il
caso di quella del Lys, quella di Gressoney, che comprende anche il
comune, ad esempio, di Champorcher. Non ci sono però mai state
richieste da parte del comune di Champorcher, almeno per quanto mi
risulta, pertanto per il momento non è stata presa in
considerazione.
A sostegno di questo ci sono anche degli atti delle comunità
montane, che appoggiano questa iniziativa.
Presenterò un emendamento, che è già stato discusso in
commissione; la deliberazione dice semplicemente:
"Include il
territorio del comune di Cogne"
, invece l'emendamento proposto
dalla Giunta regionale dice:
"Include il territorio dei comuni
di Cogne e di Aymavilles"
. Al punto b) di conseguenza, il punto
che dice
"ad eccezione del comune di Cogne"
, si modifica con
"ad eccezione dei comuni di Cogne e di Aymavilles"
.
Presidente
E' aperta la discussione generale.
Ha chiesto di parlare il Consigliere Pascale, ne ha facoltà.
Pascale (PSI)
In prima battuta chiederei il rinvio di
questa delibera, per due motivi. Il primo, perché a mio avviso non
è stata seguita correttamente la procedura prevista dalla legge
9/1987. La legge prevede la consultazione dei comuni e delle
comunità montane per la individuazione delle APT, ma il comma 7
dell'articolo 7 prevede che anche alla successiva modifica degli
ambiti già individuati si segua la stessa procedura.
L'Assessore ci ha detto in commissione di aver sentito il
Presidente dell'assemblea dei sindaci, che è anche il sindaco di
Cogne, e alcuni membri del direttivo; mi sembra una consultazione
un po' limitata. Credo che questa modifica vada inviata
all'assemblea dei sindaci e all'assemblea delle comunità montane,
per avere un parere complessivo. Anche perché le motivazioni che
vengono esposte, cioè che l'offerta turistica di Cogne è diversa
qualitativamente e quantitativamente da quella delle altre località
della comunità montana, mi pare che sia una motivazione che è
valida anche per altre località e per altre comunità. L'Assessore
ha già citato quella del Cervino: la proposta di creare due APT
nell'ambito della valle del Cervino ha bloccato per parecchio tempo
l'applicazione della legge, e tuttora a quel che mi risulta ci sono
delle riserve da parte di quella comunità, perché la realtà
turistica di Cervinia non ha niente a che fare con quella di
Châtillon, con quella di Antey e Torgnon.
E' stata citata la vallata di Champorcher, che viene accomunata
a quella del Monte Rosa, citerei anche la vallata di La Thuile:
questa è completamente diversa da quella del Monte Bianco, eppure
nell'ambito della stessa comunità è stata creata una APT.
Quindi credo sia giusto e corretto che questa modifica degli
ambiti già decisi l'anno scorso dal Consiglio regionale vada
portata all'attenzione di tutta l'assemblea dei sindaci e delle
comunità montane.
C'è poi un altro motivo di opportunità a mio avviso; circa
quindici giorni fa c'è stato a Roma un incontro fra il Ministro del
turismo e tutti gli Assessori regionali al turismo, non so se il
nostro Assessore ha partecipato a questo incontro; mi risulta che
in quella occasione è stata definita in tutte le sue particolarità
la riforma della legge quadro n. 217 del turismo, che prevede anche
nuovi criteri per la individuazione delle APT, perché l'esperienza
fatta in tutta Italia in applicazione di questa legge e che ha
portato ad una proliferazione di APT ha fatto retrocedere quelle
che erano le indicazioni da parte nazionale e si va indubbiamente
verso una concentrazione di questi ambiti turistici. L'esempio
portato di Bolzano è significativo a questo proposito.
Questa legge sarà quanto prima approvata dal Consiglio dei
ministri e dovrebbe avere un iter abbastanza accelerato anche in
parlamento, perché già nella precedente legislatura c'era stato un
consenso pressoché unanime alla riforma di questa legge.
Quindi rischiamo di dare adesso una applicazione, che può essere
messa in discussione fra due-tre mesi, per cui un attimo di
riflessione vuoi sulla realtà locale, vuoi alla luce degli
indirizzi che saranno dati dalla riforma nazionale mi sembra
opportuno.
Pertanto in prima battuta chiederei il rinvio di questa
delibera, vuoi per motivi quasi di legittimità, per una
consultazione doverosa ai sensi della legge del 1987, vuoi anche
per attendere quanto meno il testo che dovrebbe essere presentato
dal Consiglio dei ministri in Parlamento.
Presidente
C'è una questione sospensiva presentata dal
Consigliere Pascale, come di consueto, do la parola a due
consiglieri, uno favorevole e uno contrario.
Ha chiesto di parlare l'Assessore al Turismo, Sport e Beni
Culturali Voyat, ne ha facoltà.
Voyat (UV)
Innanzitutto devo dire che non è proprio
esatto quanto viene di dire il Consigliere Pascale, perché il
Ministro ha confermato di voler portare avanti la legge, quella che
era già in discussione in Parlamento, senza modifiche; quindi non
mi risulta che abbia accettato di prendere iniziative che vadano a
modificare la legge.
Per quanto concerne questa deliberazione, sono contrario ad un
rinvio perché, se anche è vero che fra 6 mesi o un anno sarà
approvata una nuova legge quadro che dà indicazioni diverse, a quel
momento sono convinto che la Giunta e la maggioranza si
adegueranno. Però ritengo che, essendoci una legge che prevede già
un certo numero di APT sul territorio della Valle d'Aosta, sia
giusto, per la particolarità della Valle di Cogne, istituire una
nuova APT così come è richiesta da parte della comunità montana,
che ha fatto anche un documento insieme ai dodici sindaci della
Comunità montana.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Per esprimere un giudizio favorevole
sulla proposta di rinvio e per sottolineare che sarebbe opportuno
non solo rinviare questo argomento, in modo da esaminarlo più a
fondo e sentire i pareri che ha indicato il Consigliere Pascale, ma
procedere ad un riesame complessivo delle scelte che sono state
fatte in materia di individuazione delle APT, proprio alla luce
delle cose che anche stamani sono state dette dall'Assessore e dal
Consigliere Pascale, cioè le decisioni che si stanno assumendo a
livello di provincia autonoma di Bolzano, in altre province, gli
indirizzi che stanno venendo avanti a livello parlamentare.
Ci troviamo in una situazione in cui non sono stati ancora
nominati gli organi di amministrazione delle APT e queste non sono
ancora state insediate, se si provvede adesso a nominare gli organi
delle APT e ad insediare le stesse, poi diventerà molto più
difficile fra sei-otto mesi, come dice l'Assessore, andare a
rivedere tutto.
Se si vuole, come penso sia necessario, rivedere tutto, bisogna
pensarci fin da adesso e quindi bisogna mettere in atto i
meccanismi opportuni per arrivare ad una modificazione.
Preannuncio che se la richiesta di rinviare questo argomento non
verrà accolta, presenterò una risoluzione nell'ambito della
discussione che faremo, chiedendo alla Giunta di riesaminare tutta
la materia e di proporre al Consiglio la individuazione di una
unica APT per tutto il territorio regionale.
Credo sia assurdo, nel momento in cui si sta andando verso una
concentrazione degli ambiti territoriali turistici, andare in Valle
d'Aosta ad individuare e mettere in funzione nuove APT, creando una
situazione che poi non si potrà più spostare, che rimarrà una
situazione immodificabile.
Quindi, se viene respinta la richiesta di un rinvio, mi riservo
di presentare una risoluzione chiedendo di rivedere tutta questa
materia.
Presidente
Pongo in votazione la questione
sospensiva:
Esito della votazione
Presenti: 28
Votanti: 28
Favorevoli: 11
Contrari: 17
Il Consiglio non approva
Presidente
Il Consiglio respinge la mozione di
sospensiva, pertanto dichiaro aperta la discussione generale sul
punto n. 64.
Ha chiesto di parlare il Consigliere Riccarand, ne ha
facoltà.
Riccarand (VA)
Ho trovato molto contraddittorio il
modo con cui l'Assessore al Turismo ha argomentato questa proposta.
L'Union Valdôtaine e il sottoscritto - ha detto - siamo sempre
stati contrari ad una proliferazione di APT e siamo favorevoli ad
una unica azienda di promozione turistica. Però non capisco che
conseguenza ci sia fra questa affermazione e il fatto di andare ad
un'ulteriore frammentazione degli ambiti di promozione
turistica.
Ci troviamo in una situazione in cui abbiamo una legge che
risale al 1987, che non ha mai trovato una applicazione e che
vogliamo adesso andare ad applicare creando nuovi ambiti di
promozione turistica, quando sappiamo che l'esperienza, la
normativa, gli indirizzi che stanno venendo avanti, vanno proprio
nel senso di concentrare la creazione di questi ambiti di
promozione turistica. Non solo, sappiamo che la Valle d'Aosta per
le sue dimensioni ridotte e per la sua omogeneità di tipo
geografico è nelle condizioni ideali per avere una unica azienda
che sia in grado di fare una adeguata promozione turistica.
Quindi, visto che la definizione degli ambiti territoriali non è
conclusa, ma viene oggi rimessa in discussione; visto che non
abbiamo ancora nominato i vari organi di amministrazione e non
abbiamo ancora insediato le APT, siamo ancora in tempo a fermare
questo meccanismo e a rivederlo, altrimenti andiamo a creare nuove
APT con il presupposto, come ha detto l'Assessore, che fra sei mesi
o un anno bisognerà rivedere tutto e questo non ha nessun senso.
Dopo che abbiamo tenuto fermo la cosa per anni, adesso ci
accingiamo a creare nuove APT per poi andare a rivedere tutto fra
un anno o un anno e mezzo; credo che questo sia sbagliato e crea
una situazione di scontentezza anche a livello regionale, perché se
adesso diamo una risposta alle richieste di Cogne, poi c'è Antey
che invece non viene soddisfatta, lo stesso discorso vale per La
Thuile e via dicendo.
Credo che la scelta di fare una unica azienda di promozione
turistica sia una scelta che consente a questa azienda di avere una
efficienza di azione, consente di ridurre i costi, perché noi
dovremo pagare qui nove consigli di amministrazione di APT.
Infatti, sono nove consigli di amministrazione che dovranno essere
pagati, sono strutture con del personale che dovranno avere nove
sedi funzionanti, cioè è una moltiplicazione dei costi di gestione
e una riduzione drastica dei livelli di efficienza di un organismo
di promozione turistica.
Quello che diceva stamani l'Assessore, cioè che la provincia
autonoma di Bolzano si è orientata nel senso di creare una sola
APT, che altre province stanno andando in quella direzione, credo
che a maggior ragione questo possa valere in un territorio ridotto
di dimensioni come la nostra Regione.
Quindi sarebbe opportuno un riesame di tutta questa materia,
siamo contrari alla proposta che è stata presentata dalla Giunta e
proponiamo la seguente risoluzione all'attenzione del
Consiglio:
Risoluzione
Rilevato che la frammentazione della Regione Valle d'Aosta in
nove ambiti territoriali non agevola certo una promozione turistica
adeguata, riduce l'efficienza delle API e determina la
moltiplicazione dei costi di gestione;
Evidenziato che le dimensioni della Valle d'Aosta e le sue
caratteristiche di omogeneità consentono l'individuazione di
un'unica azienda di promozione turistica per l'intero territorio
regionale;
Sottolineata la necessità di evitare contrasti campanilistici
per assicurarsi la sede delle APT;
il Consiglio regionale della Valle d'Aosta
Delibera
di impegnare la Giunta regionale a riesaminare l'individuazione
degli ambiti territoriali delle aziende di promozione turistica e a
formulare una proposta che preveda l'istituzione di un'unica API
per tutto il territorio regionale.
Presidente
Ha chiesto di parlare il Consigliere
Milanesio, ne ha facoltà.
Milanesio (PSI)
Non so più cosa dire su questo argomento,
perché il Consiglio si è chinato su questo argomento più di una
volta con posizioni contrastanti. Ricordo che circa un anno fa,
quando la precedente maggioranza portò un provvedimento che in
verità non si discosta molto da quello che viene presentato adesso,
ci fu in questo Consiglio una discussione abbastanza vivace, che
era stata giudicata da me (ma penso anche da altri) abbastanza
sincera, cioè molti avevano finito per dire le cose che pensavano.
Allora passai per eretico, perché mi dichiarai d'accordo con la
posizione che era stata espressa dal gruppo dell'Union Valdôtaine,
che era in quel momento il principale gruppo di opposizione.
Non voglio qui rinfocolare delle polemiche sul gioco delle
parti, credo che dobbiamo avere il coraggio civile prima che
politico di andare al di là di quello che può essere visto come il
gioco delle parti. Quello che mi preoccupa è quella che potrei
definire la vischiosità delle situazioni; sembra che chi è al
governo sia condannato in qualche modo a portare avanti delle cose
nelle quali o non crede o crede poco, ma è forzato dalla
situazione, dai precedenti, da delle attese che sono state
create.
Mi chiedo però e lo chiedo alla Giunta più che ai gruppi
consiliari perché questa mi sembra sia una posizione della Giunta,
vedo molto sconcerto fra i gruppi, vedo una grande disaffezione su
questo argomento, vedo nessuna convinzione un po' dappertutto, per
cui chiedo: ma chi ce lo fa fare? Dove è scritto che noi dobbiamo
comportarci ancora una volta come i tardi epigoni di una
legislazione sbagliata, sbagliata per ammissione di chi l'ha
concepita a livello nazionale, per ammissione di chi l'ha portata
avanti a livello locale?
L'Assessore ci viene poi a dire stamani che a Bolzano hanno
fatto una unica APT, avrei capito che dopo questa dichiarazione
dicesse: "Pertanto, cari colleghi, ne parliamo fra un po',
lasciamola perdere; nell'altro Consiglio, quando ero alla
opposizione, avevo sostenuto un'altra tesi..." ed io avevo
concordato con Voyat e con il gruppo dell'Union, unico della
maggioranza di allora.
Sono convinto che quella è una posizione giusta, così come dissi
allora, anche se poi per disciplina di maggioranza votai a favore
della proposta della maggioranza, ma dissi che il mio cuore stava
dall'altra parte e il mio voto, perché ero uomo di partito, andava
in quella direzione. Forse avrei dovuto fare l'obiettore di
coscienza, avrei dovuto votare contro; non sono arrivato a tanto,
però credo di poter dire oggi, rivolto ai consiglieri non tanto
divisi fra maggioranza e minoranza, perché su certi argomenti
questo è un gioco assolutamente stupido, sbagliato, è un gioco che
ossifica le situazioni e ci porta a fare delle stupidaggini, credo
di poter dire che se prendiamo ciascun consigliere di questo
Consiglio e gli chiediamo cosa ne pensa, dirà che questa legge non
serve assolutamente a niente.
Se la si vuole fare per dovere di posizione, allora mi viene da
chiedermi come mai quando si è in una Giunta si cerca di portare
avanti quei provvedimenti che sappiamo benissimo essere inutili,
essere dispendiosi, creare delle attese che poi non vengono
soddisfatte, solo per dire a 120-150 persone, che sono quelle che
sono interessate dalla nomina delle APT: "Avevamo preparato una
legge sbagliata, siamo andati avanti, adesso non abbiamo più il
coraggio di tornare indietro, però fra sei mesi, fra un anno, la
rivedremo perché c'è un ripensamento generale in atto".
Ma in questo modo in che cosa siamo diversi, se non peggiori di
quella partitocrazia alla quale lanciamo degli strali tutti i
giorni, di quel parlamento al quale rivolgiamo delle accuse di
inefficienza, di clientelismo, di superficialità? Siamo anche
peggiori, diciamolo pure; se facciamo una cosa del genere, facciamo
una cosa negativa che non serve a niente.
Oltretutto noi ci accingiamo a portare avanti una legge che
nominerà non otto ma nove APT, anche se non cambia niente perché il
problema non è lì, ma che autorità, che autorevolezza, che
messaggio lanciamo a queste centocinquanta-centoottanta persone che
saranno incaricate di gestire queste APT, cioè queste
superfetazioni burocratiche del turismo malato della nostra
Regione? Diremo loro: "Cari signori, avevamo una legge, l'abbiamo
portata avanti, non ci crediamo più neanche noi, la cambieremo,
intanto adesso fatevi le APT, fatevi il consiglio di
amministrazione, nominatevi il vostro presidente, a cui daremo dei
soldi, a cui daremo dei fondi, iniziate a funzionare, però sappiate
che voi siete già dei morti che camminano, perché fra un anno vi
spazzeremo via tutti in quanto l'orientamento è quello di fare una
sola APT". Questa è la sostanza.
Ora io mi rifiuto di votare una cosa di questo tipo. E' vero che
è più facile adesso, stando alla opposizione, rifiutarmi di votare,
prima ero in maggioranza ed ho votato; io mi rifiuto, poi ognuno
faccia quello che crede, però mi sembra che la Giunta e l'Assessore
farebbero una ottima figura se dicessero: "A questo punto ritiriamo
il provvedimento, perché riteniamo che il regime di
commissariamento che è in atto possa ancora andare avanti per un
anno, e poi nel frattempo decideremo".
Di questo sarei pronto a darne atto pubblicamente, naturalmente
non vi importa molto di quello che possa dire io, me ne rendo
conto, oltretutto sono anche uno scomodo consigliere di
opposizione, però sarebbe un bel gesto, denoterebbe intelligenza,
capacità di discernimento e anche amore per questa nostra
Regione.
Io non credo in questo provvedimento, non ci crede
complessivamente nessuno di quelli che hanno votato contro il
rinvio; approveremo questa modifica, manderemo avanti la legge, ma
non so se pensiamo di risolvere i problemi della Valle d'Aosta in
questo modo, con questa stanchezza, con questa lassitudine
dell'animo; non è una polemica politica la mia, è una
considerazione.
Faccio appello a tutti i consiglieri perché su questo argomento
ci sia un ripensamento: non serve a niente quello che facciamo, se
non ad innescare un meccanismo perverso di campanilismi, che
salteranno fuori, che già c'erano prima, per cui verrà fuori il
fronte patriottico del campanile denigrato, cioè di quelli che non
hanno avuto la sede dell'APT, che tireranno fuori ragioni a iosa,
che potranno dimostrare come non avendo titolo Tizio per avere
l'APT, anche Caio (che non ha titolo) avrebbe avuto titolo per
averlo.
Se riteniamo che la politica turistica della nostra Regione la
difendiamo in questo modo, accomodiamoci; è un po' come far chinare
sul corpo di un malato, che è un po' il nostro turismo, nove medici
invece di uno solo e poi ognuno di questi nove medici farà la sua
diagnosi, ognuno indicherà i suoi rimedi e alla fine nessuno
applicherà la terapia. Credo sia assolutamente illogico tutto
questo.
Voterò contro la proposta, perché la logica che ispira questi
provvedimenti è una logica all'interno di una soluzione perdente e
sbagliata, e qualunque risposta che si darà all'interno di questa
logica sarà una risposta perdente e sbagliata; spenderemo qualche
centinaia di milioni, se non qualche miliardo, nel frattempo e poi
diremo: "Ci siamo sbagliati, scusateci tanto, cambiamo idea, ne
facciamo un'altra adesso". Non lo so se oltretutto sarà possibile,
perché la stessa vischiosità, che oggi obbliga o impegna la Giunta
a portare avanti questo provvedimento, poi domani, fatte otto o
nove APT, potrebbe impedire ad un governo regionale che non fosse
forte, autorevole e che dovesse sempre fare i conti con la campagna
elettorale, di sciogliere queste otto o nove superfetazioni
burocratiche di un turismo, che di tutto ha bisogno meno che di
burocratismo e meno che di protagonisti minimi nella gestione della
promozione che richiede competenza e professionalità. Competenze e
professionalità che non mi sembra abbondino complessivamente nella
nostra Regione.
Per queste ragioni faccio ancora un invito al Consiglio a
pensarci sopra, certamente non ne facciamo una tragedia, non ne
faccio un dramma, però mi sembra che la potremmo mettere nel
novero, se passa questa proposta, delle occasioni perdute di questo
Consiglio.
Si dà atto che dalle ore 10,43 presiede il Vicepresidente
Trione.
Presidente
Ha chiesto di parlare il Consigliere
Limonet, ne ha facoltà.
Limonet (DC)
Solo alcune considerazioni. Intanto è
difficile, come lo dimostrano i fatti, scegliere e delimitare gli
ambiti senza fare torto a questo o a quell'altro comune, però
continuando di questo passo, se non dovesse arrivare la legge
quadro, arriveremmo a costituire una APT per comune, con funzioni
molto simili a quelle delle attuali Pro-loco, naturalmente a
scapito della tanto millantata promozione turistica unificata per
tutta la Valle.
Voglio subito sgomberare il campo; non sono assolutamente
contrario alla costituzione di una ulteriore APT e tanto meno di
quella di Cogne, però se continuiamo così, rischiamo veramente di
farne una per comune, come dicevo prima, perché mi chiedo cosa
diranno gli amministratori di Valgrisenche, di Rhêmes, di
Aymavilles, di Villeneuve, di Arvier, di Avise, adesso non so se
tutti sono stati sentiti, i quali probabilmente avrebbero voluto
qualche altra soluzione. Mi chiedo cosa dirà Champorcher, che suo
malgrado è abbinata ai Walser (qualcuno dice che sono stati sentiti
e che per loro va bene, questo non lo so), cosa dirà La Thuile che
suo malgrado è abbinata a Courmayeur, cosa dirà Antey che suo
malgrado è abbinato al Monte Cervino.
Siccome non ero in IV commissione, quindi non ho potuto seguire
l'argomento, volevo chiedere all'Assessore (ma mi ha preceduto il
Consigliere Pascale in questo) se secondo l'articolo 7 della legge
costitutiva sono stati chiesti i pareri alle comunità montane e ai
comuni. Se questo non è stato fatto, credo che il coordinamento non
potrà approvare la delibera.
Come diceva il Consigliere Riccarand, le motivazioni per cui
l'UV ha cambiato idea sul numero delle APT sono abbastanza deboli;
non si capisce perché vuole aumentare quando un anno fa, nella
prima applicazione degli ambiti territoriali, presentò una
risoluzione che recitava in un modo diverso.
Volevo ancora fare un rilievo su un punto. L'indicazione dei due
ambiti, cioè Cogne - Gran Paradiso e Gran Paradiso, creerà
senz'altro della confusione nella corrispondenza, se questa
delibera dovrà essere approvata; ritengo che si dovrebbe modificare
o l'una o l'altra denominazione. Come soluzione logica, credo che
Cogne, visto che vuole distinguersi, dovrebbe rinunciare alla
dicitura Gran Paradiso.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Per confermare quanto ho già detto
precedentemente, che cioè ci troviamo di fronte ad una maggioranza
che traballa nel senso che una volta dice una cosa, una volta ne
dice un'altra. Per cui oggi ci troviamo anche nel campo del
turismo, come nel campo dell'industria a nostro giudizio, a
soluzioni precarie, prive di una linea conduttrice.
Ma quello che mi preoccupa più di tutto è che questa
deliberazione, che presumo venga approvata dalla maggioranza, è
illegittima, perché se si fa riferimento alla legge fondamentale,
le modifiche e la creazione delle APT fanno riferimento ad una
soluzione che deve essere presa interpellando i comuni.
Non credo che possa essere fatta una variazione alla
individuazione degli ambiti delle APT, sostituendo o aggiungendone
una, senza chiedere se c'è l'accordo della organizzazione dei
comuni. Dico questo perché quando si sono definiti gli 8 ambiti da
parte della maggioranza che ho avuto il piacere di presiedere, si è
fatta tutta una procedura nei confronti degli enti locali, che
hanno dato le loro risposte.
Qui ci troviamo di fronte un'altra volta ad un baipassaggio
degli enti locali, al di là delle proposte e delle indicazioni che
sono venute da questa maggioranza di collaborazione o di tenere
tranquilli gli enti locali. Lo abbiamo visto l'altro giorno con
l'area aeroportuale e lo rivediamo oggi con le questioni che
riguardano le APT. Presumo, se la legge è valida per tutti, che
questa deliberazione (se verrà adottata) sarà dichiarata
illegittima, mancando la richiesta ai comuni del loro parere.
Penso che una cosa di questo genere imporrebbe una verifica più
seria, una verifica delle disposizioni di legge, per evitare di
fare tutta una discussione che in realtà non servirebbe a niente,
oppure servirebbe a far dire alla maggioranza che ha fatto l'APT a
Villeneuve, così, con tutto il rispetto, le truppe cammellate
sarebbero soddisfatte perché a Villeneuve viene fatta l'APT.
Sarebbe opportuno fare una verifica, anche perché non cambia
niente approvare oggi la delibera o approvarla fra quindici giorni,
se questa è la volontà della maggioranza. Una volontà che a mio
giudizio è abbastanza caotica, ma comunque ognuno è libero di
amministrare come ritiene meglio, noi riteniamo che questo non sia
un modo efficiente per la nostra Regione, ma tant'è.
Mi permetto di sollevare questa obiezione che mi sembra fondata,
per evitare che il Consiglio regionale approvi una deliberazione
che poi venga dichiarata illegittima.
Presidente
Ha chiesto di parlare il Consigliere
Pascale, ne ha facoltà.
Pascale (PSI)
Credo che questa delibera sia nata solo
allo scopo di dirimere una controversia che era sorta fra la
comunità montana Grand Paradis e il comune di Cogne, e che avevo
già avuto modo di definire un falso problema. Nel luglio scorso il
Consiglio regionale aveva approvato l'ambito territoriale della
Comunità Grand Paradis con sede a Villeneuve, c'era stata
successivamente la protesta del comune di Cogne, in quanto è il
comune turisticamente più rilevante dal punto di vista della
qualità e della quantità, e la Giunta regionale aveva accolto
questa richiesta, portando una nuova modifica solo della sede,
individuando in Cogne la sede della APT del Grand Paradis. A questo
punto c'era stata la protesta della comunità montana, motivata solo
dal fatto che presso la comunità montana a Villeneuve esiste già un
ufficio turistico della comunità.
Avevo detto allora che era un falso problema, perché il
consiglio di amministrazione di ogni APT può autonomamente
istituire nell'ambito del proprio territorio un ufficio permanente,
e quindi poteva benissimo istituire a Villeneuve questo ufficio
utilizzando l'ufficio turistico della comunità, prevedendo la sede
a Cogne e un ufficio permanente a Villeneuve. Quindi era solo una
questione di forma, di principio, su quella che doveva essere la
sede ufficiale della APT, ma non una questione di sostanza, perché
nella sostanza ci sarebbe stata la possibilità di avere un ufficio
permanente a Cogne e un ufficio permanente a Villeneuve.
Non so perché si è voluto arrivare a dirimere questa
controversia prevedendo due APT; credo che in questo caso ci sarà
una confusione e una sovrapposizione di ruoli, perché la comunità
montana Grand Paradis fra l'altro è una delle poche comunità
abbastanza unite anche dal punto di vista della promozione, è una
di quelle che più diligentemente ha svolto questa promozione
globale in maniera omogenea della comunità stessa.
Domani ci troveremo davanti ad una promozione turistica svolta
dalla APT di Cogne e Aymavilles, ad un'altra svolta dall'altra APT
di una parte della comunità e poi probabilmente ci troveremo
davanti alla promozione turistica svolta dalla comunità nel suo
insieme, che comprende le due APT, e non so in che modo si potranno
conciliare queste varie iniziative.
Ripeto, questo è un falso problema; se si voleva accettare la
linea che a luglio scorso avevo portato avanti, di una prima
attuazione della legge, pur con tutte le riserve e le perplessità,
si poteva lasciare benissimo le otto APT, che erano già state una
mediazione in commissione della proposta originaria di sei. Perché
nel luglio scorso, è stato già detto, le posizioni all'interno del
Consiglio (e anche in modo trasversale) erano due: quella di fare
una prima attuazione della legge tanto per verificare come si
andava avanti, e quella di andare ad un ripensamento generale in
direzione della APT unica.
Ripeto quanto avevo già detto allora, che non sono
pregiudizialmente contrario all'APT unica, anche perché mi pare che
l'indirizzo in campo nazionale sia questo; ero e sono contrario
alla APT unica così come era stata individuata precedentemente, in
base a quella proposta che mi ero trovato in Assessorato e che
voleva arrivare ad una APT pubblica, ad un carrozzone tipo
quell'Ente provinciale per il turismo di cinquant'anni fa, che era
stato poi sciolto.
Questa era la proposta che era agli atti, alla quale non si può
aderire; diverso è il discorso di una APT unica che preveda in modo
maggioritario la presenza degli operatori turistici privati.
L'obiettivo che dobbiamo raggiungere è quello di coinvolgere i
privati nella promozione turistica, perché se la deve svolgere un
ente pubblico, in quel caso che sia l'Assessorato o che sia un
consiglio di amministrazione a parte, non cambia assolutamente
niente, è la sostanza che va cambiata. Ma io avevo riscontrato che
mancava ancora la sensibilità da parte degli operatori privati di
arrivare ad un organismo misto di questo genere, almeno nel momento
in cui ho fatto questa ricerca questa sensibilità non c'era
ancora.
Vero è che nel frattempo questa sensibilità sta crescendo,
vorrei solo citare il caso dello skipass unificato; perché ci siamo
arrivati? Perché dopo dieci anni di campanilismi, finalmente da
parte di alcuni operatori turistici, quelli delle funivie, si è
arrivati a percepire che bisognava ricercare l'unità.
Questo è un fatto positivo, è indice di una mentalità e di una
cultura che stanno cambiando, ed è sotto questo aspetto che si può
lavorare per cercare anche in questo ambito della promozione (che
poi va abbinato alla commercializzazione del prodotto, perché se
non c'è un discorso unico non serve a nulla fare la promozione) la
possibilità di ricercare questa soluzione.
Allora, se si riesce ad individuare una APT che vede il
coinvolgimento in maniera maggioritaria degli operatori privati,
non sono contrario a questa ipotesi; ecco perché mi sento di votare
la risoluzione presentata dal Consigliere Riccarand, se accetta un
emendamento aggiuntivo che dica alla fine: "coinvolgendo in modo
prioritario gli operatori turistici privati". Quello a cui sono
contrario è un carrozzone pubblico, che sarebbe un doppione
dell'Assessorato al Turismo, che a questo punto non avrebbe
senso.
Ripeto la mia richiesta: i problemi di legittimità che avevo già
posto e che ha ripetuto il Consigliere Bondaz sono validi, perché
non so se poi il coordinamento potrà votare questa delibera in
quanto non sono stati sentiti altri comuni e altre comunità
montane, quindi un rinvio sarebbe opportuno per avere quanto meno
questo assenso da parte degli organismi interessati. In secondo
luogo forse è opportuno fare questa riflessione per ricercare le
possibilità di andare verso un indirizzo nuovo, che non sia però
quello della APT pubblica. Io avevo già avviato, e per questo era
stata poi sospesa l'applicazione pratica della decisione del
Consiglio regionale, questa consultazione con gli operatori
turistici privati, si tratta di continuarla per vedere se è
possibile realizzare un organismo che sia veramente efficace.
Presidente
Ha chiesto di parlare l'Assessore al
Turismo, Sport e Beni Culturali Voyat, ne ha facoltà.
Voyat (UV)
Ho detto inizialmente qual è la situazione
in cui ci troviamo.
Modificare la legge oggi ritengo sia impossibile per il tempo
che abbiamo davanti; non ritengo di essere in grado in pochi mesi
di fare quello che non sono riusciti a fare altri in anni, pertanto
la cosa fondamentale è dare applicazione ad una legge voluta dal
Consiglio regionale, anche se quella legge non rispecchia la mia
volontà.
A parte la questione tempo, c'è anche il fatto che al Parlamento
si inizierà la discussione di una legge quadro; ritengo che non sia
il caso oggi di modificare una legge per modificarla di nuovo
domani alla luce di una legge quadro. Pertanto, dicevo, è meglio
dare applicazione alla legge che ci siamo dati, per poi rivederla
con principi diversi quando sarà approvata dal Parlamento la legge
quadro. Su questo sono d'accordo con il Consigliere Riccarand, a
parte la risoluzione sulla quale dirò qualcosa dopo.
Si fa presente che non è stato chiesto il parere dei comuni o
delle comunità montane; ma non siamo noi che chiediamo a loro se
questo va bene, sono loro che hanno chiesto a noi di fare questo,
perché ci sono deliberazioni e risoluzioni della comunità montana
che chiedono che siano istituite due APT sul loro territorio.
Pertanto non vedo perché, quando abbiamo le risoluzioni dei comuni
e delle comunità montane, dobbiamo chiedere se sono d'accordo.
Questa è una loro richiesta ma non di oggi, è una richiesta che
viene dalla fine del 1991, e potremmo qui riprendere la discussione
che abbiamo fatto al momento della presentazione di una mozione da
parte dell'allora opposizione in Consiglio regionale, dove qualcuno
con la questione del falso problema pensava di risolvere il falso
problema spostando l'APT da Villeneuve a Cogne, peggiorando la
situazione di tutta la comunità montana. Quindi, questo è un falso
problema, quello cioè di pensare di risolvere un problema spostando
da un comune all'altro la sede. Il problema invece è ben diverso; è
il fatto della comunità di Cogne e della valle di Cogne ed è il
fatto della necessità della comunità del Gran Paradiso.
Non credo che ci siano possibilità di vederci respinta questa
deliberazione per illegittimità, perché la richiesta è stata fatta
da parte della comunità montana con una sua deliberazione anzitutto
e poi con una risoluzione dove dice:
"In allegato alla presente
trasmettiamo copia dell'ordine del giorno adottato dal direttivo
della comunità montana nella seduta del 14 novembre 91
congiuntamente ai sindaci dei 12 comuni membri"
. A questo punto
cosa dobbiamo fare: scrivere singolarmente ad ogni comune chiedendo
di confermare quello che ci hanno chiesto fino ad oggi?
Per questo dicevo che non è una imposizione da parte del
Consiglio regionale, è una semplice richiesta.
Ho detto prima che c'erano state alcune richieste, ultimamente
di queste richieste non ne ho viste, comunque ad alcune aveva già
risposto l'allora Assessore Pascale, dicendo che non avevano i
requisiti e la motivazione per chiedere una nuova APT in quella
comunità montana o in quella valle, e queste motivazioni non sono
cambiate da allora.
Non so perché si vuol vedere delle forzature dove non ci sono;
io non sto a dire se è meglio essere contrari ad una legge e poi
votarla per senso di disciplina, oppure se sia peggio applicare una
legge voluta dal Consiglio regionale, anche se io sono contrario.
Io ritengo che sia molto più valido il fatto di dare applicazione
ad una legge, tant'è vero che dopo discussioni in maggioranza e in
Giunta si è voluto dare applicazione a questa legge. Che poi duri
sei mesi o un anno e mezzo, io dico che il dovere nostro è quello
di applicare le leggi che facciamo.
Forse era più facile anche per me non dare applicazione alla
legge, lasciar dormire il problema, lasciare che comuni e comunità
montane si lamentassero, anziché affrontare una discussione in
Consiglio regionale. Ma ritengo che non sia il modo giusto di
affrontare i problemi, perché per me questo non è un falso
problema; questa è una necessità che ci viene proposta e ci viene
sottoposta da tutta una comunità e non c'è un'altra richiesta di
APT supportata da una comunità montana.
E' l'unica richiesta che sia appoggiata da tutta una comunità
montana, mentre le altre richieste erano richieste di singoli
comuni o al limite di due comuni, però non hanno mai avuto un
parere favorevole della comunità montana. Questa è l'unica
richiesta presa in considerazione dove c'è un parere di tutta la
comunità montana con l'espressione dei comuni interessati.
La risoluzione del Consigliere Riccarand mi trova d'accordo in
parte del deliberato, mentre sono da rivedere quelle che possono
essere le premesse, aggiungendo alcune cose, perché impegnarci oggi
a modificare una legge in questi tre-quattro mesi di
amministrazione per poi entrare in ordinaria, rischieremmo di
cominciare un lavoro senza finirlo, cioè di fare una legge che dopo
un certo periodo ci troveremmo obbligati a rivedere perché avremmo
la legge quadro.
Se il Consiglio è d'accordo, chiedo cinque minuti di sospensione
prima di votare la risoluzione, per concordare con la maggioranza
le modifiche da apportare alla risoluzione stessa.
Si dà atto che dalle ore 11,06 presiede il Presidente
Bich.
Presidente
Ha chiesto di parlare il Consigliere
Martin, per dichiarazione di voto, ne ha facoltà.
Martin (ADP)
Se ho capito bene dall'intervento
dell'Assessore Voyat, su questa nuova APT c'è il consenso unanime
di tutta la comunità montana, dei dodici sindaci. Pertanto, se si
verificasse che un'altra comunità montana con un parere unanime
chiedesse di sdoppiare in uno o più ambiti la stessa APT, questa
domanda verrà certamente accettata in futuro. Altrimenti avremmo
due pesi e due misure.
Per cui, se questa è l'intenzione della Giunta, mi pare giusto
proseguire su questa strada, in quanto se le comunità montane alla
unanimità richiederanno dei nuovi ambiti, il Consiglio regionale
dovrà dare il suo parere in questo senso. Penso che questa sia la
volontà che ha espresso l'Assessore nel suo intervento.
Presidente
Ha chiesto di parlare il Consigliere
Pascale per dichiarazione di voto, ne ha facoltà.
Pascale (PSI)
Per dichiarazione di voto, che sarà
naturalmente un voto contrario alla delibera, ma anche per
precisare che esiste già agli atti dell'Assessorato una richiesta
precisa della comunità montana della Valdigne con il consenso di
tutti i comuni interessati per avere due APT: una che riguarda La
Thuile e l'altra che riguarda Courmayeur, Pré-Saint-Didier, Morgex
eccetera
Non so se vogliamo fare "figli e figliastri", però questa
richiesta esiste agli atti ed è una richiesta alla quale avevo già
detto di no.
Presidente
Ha chiesto di parlare il Consigliere
Milanesio per dichiarazione di voto, ne ha facoltà.
Milanesio (PSI)
Per dichiarazione di voto e anche
richiesta di voto segreto su questa deliberazione.
Sulla risoluzione presentata dal Consigliere Riccarand ed
emendata dal Consigliere Pascale il voto è favorevole. Mi auguro
che su questa risoluzione votino favorevolmente anche coloro che in
passato hanno presentato una identica risoluzione; visto che sembra
che le risoluzioni non facciamo male alle ossa si potrebbe anche
votare.
Questo potrebbe testimoniare quanto meno di una volontà di
andare in una direzione, che a suo tempo non si era raggiunta;
speriamo che adesso si raggiunga questo orientamento generale del
Consiglio.
Per quanto si riferisce alla proposta di deliberazione, a nome
del Gruppo socialista e dei colleghi della Democrazia Cristiana
chiederemmo il voto segreto.
Presidente
C'è una richiesta di sospensione dei lavori
di pochi minuti per una riunione della maggioranza, poi l'ordine
dei lavori sarà votazione della risoluzione emendata con
l'emendamento del Consigliere Pascale, che è stato accettato dal
presentatore della risoluzione; dopo vi sarà la votazione
sull'emendamento presentato dall'Assessore al provvedimento, e
quindi sul provvedimento definitivo.
Direi di sospendere per pochi minuti la seduta per dar modo alla
maggioranza di riunirsi.
Si dà atto che la seduta è sospesa dalle ore 11,17 alle ore
11,33
Presidente
Riprendono i lavori. Ricordo che siamo in
fase di dichiarazione di voto sulla risoluzione presentata dal
Consigliere Riccarand con un emendamento del Consigliere
Pascale.
Ha chiesto di parlare l'Assessore al Turismo, Sport e Beni
Culturali Voyat, ne ha facoltà.
Voyat (UV)
Anzitutto dobbiamo sottolineare che siamo
in fase di applicazione di una legge regionale, quindi riteniamo
che otto o nove APT, soprattutto con delle motivazioni valide, non
cambi niente.
Pur astenendoci sulla risoluzione presentata dal Consigliere
Riccarand ed emendata dal Consigliere Pascale, raccogliamo comunque
l'invito che viene rivolto a tutto il Consiglio, e come maggioranza
ci impegnamo sulla base anche della sperimentazione che ci verrà
dalla applicazione della legge ad avviare uno studio e le verifiche
per arrivare ad una nuova rideterminazione della legge.
Rideterminazione che ci auguriamo possa essere fatta anche alla
luce di una nuova legge quadro dello Stato italiano.
Presidente
Pongo in votazione la risoluzione nel testo
così emendato:
Risoluzione Rilevato che la frammentazione della Regione Valle
d'Aosta in nove ambiti territoriali non agevola certo una
promozione turistica adeguata, riduce l'efficienza delle API e
determina la moltiplicazione dei costi di gestione;
Evidenziato che le dimensioni della Valle d'Aosta e le sue
caratteristiche di omogeneità consentono l'individuazione di
un'unica azienda di promozione turistica per l'intero territorio
regionale;
Sottolineata la necessità di evitare contrasti campanilistici
per assicurarsi la sede delle APT;
il Consiglio regionale della Valle d'Aosta
Delibera
di impegnare la Giunta regionale a riesaminare l'individuazione
degli ambiti territoriali delle aziende di promozione turistica e a
formulare una proposta che preveda l'istituzione di un'unica API
per tutto il territorio regionale, coinvolgendo in modo
significativo gli operatori turistici privati.
Esito della votazione
Presenti: 32
Votanti: 11
Favorevoli: 11
Astenuti: 21 (Agnesod, Andrione, Bajocco, Bich, Chenuil, Cout,
Faval, Lanivi, Lavoyer, Louvin, Mafrica, Maquignaz, Marcoz, Monami,
Mostacchi, Perrin, Rusci, Stévenin, Vallet, Viérin e Voyat)
Il Consiglio non approva
Presidente
Passiamo ora alla votazione degli
emendamenti proposti dall'Assessore Voyat, di cui do
lettura:
Emendamenti I punti a) e b) del deliberato sono sostituiti dai
seguenti:
a) Cogne - Gran Paradiso
Include il territorio dei comuni di Cogne e Aymavilles.
La sede della relativa Azienda è Cogne.
b) Gran Paradiso
Include l'intero territorio della Comunità montana n. 2 "Grand
Paradis", ad eccezione di quello dei comuni di Cogne e
Aymavilles.
La sede della relativa Azienda è Villeneuve.
Ha chiesto di parlare il Consigliere Riccarand per dichiarazione
di voto, ne ha facoltà.
Riccarand (VA)
Per dichiarare il voto contrario del
Gruppo Verde Alternativo alla proposta della Giunta regionale e ai
relativi emendamenti. Si tratta di una proposta che ha lo scopo di
mandare in applicazione una suddivisione del territorio regionale
in ambiti di promozione turistica che è del tutto irrazionale e che
creerà una situazione cristallizzata che sarà molto difficile
rimuovere.
Fino adesso eravamo ancora in tempo a modificare la situazione
perché non si è provveduto a nominare i consigli di
amministrazione; una volta che avremo nominato nove consigli di
amministrazione non potremo dire loro che se ne devono andare a
casa. Quindi avremmo creato una situazione cristallizzata che sarà
molto più difficile modificare e che renderà molto più complesso
arrivare alla creazione di questa unica azienda di promozione
turistica, che credo stia nelle intenzioni di tutto il
Consiglio.
Mi sembra un provvedimento contraddittorio rispetto alle
prospettive che abbiamo presente come Consiglio regionale, quindi
il mio voto è contrario.
Presidente
Ha chiesto di parlare il Consigliere
Milanesio per dichiarazione di voto, ne ha facoltà.
Milanesio (PSI)
Per dichiarazione di voto e per
confermare che c'è la richiesta di voto segreto sul provvedimento e
sugli emendamenti.
Volevo solo aggiungere alcune considerazioni brevissime. Credo
che su questo argomento quest'oggi il Consiglio non finirà per fare
una gran bella figura, al di là di quelle che saranno le
conclusioni finali, perché mi è parso di capire che non c'è nessun
entusiasmo da parte di chi propone queste cose, c'è pochissimo
entusiasmo da parte di chi le voterà e c'è una convinzione generale
che probabilmente avremmo fatto meglio a rinviare tutto.
Ma sovente ci si scontra in questo Consiglio per partito preso,
questa è un po' una di quelle situazioni. Abbiamo visto l'Assessore
difendere una legge nella quale non crede, dicendo sostanzialmente
"dura lex sed lex"
, come se una legge di questo tipo, che è
ancora in fieri, dovesse essere una di quelle norme così importanti
che devono per forza ispirare l'azione di una maggioranza, come se
si trattasse di una legge che stabilisce dei principi generali per
i quali poi l'obbedienza, anche se scomoda, è comunque un fatto di
civiltà, di civismo, di coscienza.
Ho la brutta impressione che si potrebbe fare un'altra citazione
latina, che però si attaglia a questa situazione, ed è quella dei
"senatori boni viri senatus mala bestia"
, cioè presi
singolarmente i consiglieri sono tutti animati da buone intenzioni,
poi l'insieme del consiglio fa una cosa che non piace a nessuno dei
consiglieri.
Scusatemi questa citazione, spero che la stampa non se ne dolga,
perché mi ha rimproverato delle citazioni latine che come geometra
potrei anche evitare di fare, però appartengo a quella categoria di
geometri che hanno fatto gli studi medi quando si insegnava ancora
il latino e l'insegnante di latino era la sorella del Consigliere
Andrione, per cui un po' di latino l'abbiamo ancora imparato.
Al di là di questo, vorrei dire che non attribuiamo nessun
significato politico alla richiesta di voto segreto, ci auguriamo
che nel segreto dell'urna quei consiglieri che vogliono dissentire,
si possano esprimere.
Se non succederà non ce ne rammarichiamo, né attribuiamo a
questo un significato tale da mettere in discussione gli equilibri
politici; gradiremmo tanto che molta gente votasse secondo
coscienza qualche volta.
Presidente
Penso che per la richiesta di voto segreto
si associno altri gruppi.
Ha chiesto di parlare il Consigliere Bondaz, ne ha facoltà.
Bondaz (DC)
Per associare il gruppo DC alla richiesta
di voto segreto.
Presidente
Pongo in votazione per scrutinio segreto
gli emendamenti presentati dall'Assessore Voyat:
Votazione a scrutinio segreto
Esito della votazione
Presenti: 32
Votanti: 32
Favorevoli: 19
Contrari: 13
Il Consiglio approva
Presidente
Pongo in votazione per scrutinio segreto la
delibera nel testo così emendato:
Deliberazione Il Consiglio
premesso che:
- con deliberazione del Consiglio regionale n. 2398/lX, in data
12 luglio 1991, successivamente modificata con delibera della
Giunta regionale n. 9416, in data 11 ottobre 1991, regolarmente
ratificata dal Consiglio, erano stati individuati gli ambiti
territoriali delle Aziende di promozione turistica (A P.T.), e
veniva altresì approvata la costituzione delle Aziende
medesime;
- tra gli ambiti individuati con le citate deliberazioni figura
quello denominato "Gran Paradiso", esteso sull'intero territorio
della omonima Comunità montana;
- tale impostazione ha peraltro suscitato numerose reazioni
negative, in particolare nell'ambito del Comune di Cogne, già sede
di Azienda di soggiorno, in quanto l'offerta turistica della
località presenta caratteristiche qualitative e infrastrutturali
assai diverse rispetto al resto della comunità montana di cui fa
parte;
- ciò fa dunque ritenere opportuno modificare l'impostazione
sinora seguita e ripartire l'ambito turisticamente rilevante
attualmente denominato "Gran Paradiso in due ambiti diversi, di cui
uno corrispondente al solo territorio del Comune di Cogne, e
l'altro esteso su tutto il restante territorio della Comunità;
- richiamata la legge regionale 29 gennaio 1987, n. 9;
- visto il parere della IV Commissione consiliare
permanente;
Delibera
di modificare la deliberazione del Consiglio regionale n.
2398/IX, in data 12 luglio 1991, come modificata dalla delibera
della Giunta regionale n. 9416, in data 11 ottobre 1991,
sostituendo all'ambito territoriale denominato "Gran Paradiso" i
seguenti due ambiti, e approvando la costituzione delle relative
Aziende di promozione turistica:
a) Cogne - Gran Paradiso
Include il territorio dei comuni di Cogne e di Aymavilles.
La sede della relativa Azienda è Cogne.
b) Gran Paradiso
Include l'intero territorio della Comunità montana n. 2 "Gran
Paradis, ad eccezione di quello dei comuni di Cogne e
Aymavilles.
La sede della relativa Azienda è Villeneuve.
Votazione a scrutinio segreto
Esito della votazione
Presenti: 32
Votanti: 32
Favorevoli: 18
Contrari: 14
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK