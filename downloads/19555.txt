Consiglio Regionale della Valle d'Aosta - Oggetto del Consiglio n. 2712 del 10 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 2712 del 10 luglio 2002 - Resoconto
OGGETTO N. 2712/XI Lavori di ristrutturazione dell'ex Cinema
Italia. (Interrogazione)
Interrogazione Appreso dagli organi di informazione che nei
giorni scorsi i lavori di ristrutturazione dell'ex-Cinema Italia
sarebbero stati sospesi da un'ordinanza del sindaco di Aosta;
Preso atto che tale sospensione sarebbe avvenuta dopo che
tecnici dell'Ufficio Urbanistica, che avevano proceduto a compiere
dei sopralluoghi in seguito alla segnalazione apparsa su organi di
informazione, avevano constatato che le ruspe avevano abbattuta
l'intera facciata di tale edificio, considerata "storica" dalla
Sovraintendenza ai beni culturali, in quanto opera del famoso
architetto Ettore Sottass;
Ritenendo importante tutelare e valorizzare il patrimonio
storico-architettonico, testimone della storia della città di
Aosta;
i sottoscritti consiglieri regionali
Interrogano
l'Assessore competente per sapere:
1) quali sono i motivi della sospensione dei lavori;
2) per quali motivi gli uffici preposti alla vigilanza sono
intervenuti solo in seguito a segnalazioni degli organi di
informazione;
3) se sarà richiesto alla ditta esecutrice dei lavori di
ricostruire la facciata così come era prima dell'inizio dei lavori
stessi.
F.to: Squarzino Secondina - Beneforti
Président
La parole à l'Assesseur à l'éducation et à la
culture, Pastoret.
Pastoret (UV)
L'ex Cinema Italia si trova in zona
omogenea "A" del Piano regolatore generale comunale, cioè il centro
storico, ed è classificato come edificio di tipo "C", sul quale
sono consentiti interventi di restauro, di risanamento conservativo
e di ristrutturazione. In data 26 aprile 2002 il comune ha
rilasciato la concessione edilizia n. 226, che prevedeva la
ristrutturazione dell'immobile con un cambio di destinazione da
cinema ad alloggi, e le conseguenti nuove aperture sui fronti est
ed ovest, ad eccezione del piano terreno su via Conseil des Commis,
al fine di ricordare la funzione originaria dell'edificio.
Ciò premesso, in risposta alla prima domanda posta, a seguito di
un sopralluogo dei tecnici comunali si sono riscontrate delle
difformità rispetto al progetto licenziato e, più precisamente, la
demolizione completa della copertura, dei solai, delle scale
interne, dei muri perimetrali sud, nord e ovest, e la demolizione
quasi completa del fronte est, con il solo mantenimento di un
tratto dell'altezza di circa 3 metri. Queste demolizioni non erano
evidenziate in progetto. Per quanto riguarda la seconda domanda,
posto che gli uffici preposti a vigilanza sono quelli del comune,
abbiamo assunto informazioni da loro e ci è stato comunicato che il
sopralluogo è avvenuto in data 11 giugno 2002, quindi
verosimilmente prima delle segnalazioni degli organi di stampa. Gli
uffici tecnici del comune hanno ritenuto che le operazioni
sopraccitate, che ho appena descritto, fossero riferibili
all'articolo 78 della legge regionale n. 11/1998, che definisce
quali tipi di trasformazioni in difformità o con variazioni
essenziali sono previste, e questo è il caso della lettera g),
punto 2, dell'articolo 78 della legge che ho citato.
Il punto g) definisce come trasformazione
"il mutamento del
tipo di intervento edilizio rispetto a quello assentito, in
relazione alla classificazione dei tipi di intervento
sull'edificazione esistente, contenuta nel piano regolatore o, in
difetto, nelle norme regionali e statali".
Cosa rimane ora da
fare? Intanto la Sovrintendenza è stata informata dell'abuso con
lettera del comune in data 19 giugno 2002. C'è quindi stato un
sopralluogo del comune, dopo di che lo stesso ha formalizzato i
suoi atti dando comunicazione alla Sovrintendenza. La
Sovrintendenza si dovrà esprimere, prima della fine della
sospensione, fissata in 45 giorni, in merito alle valutazioni e
alle sanzioni da applicare, ai sensi della legge n. 11, comma 4
dell'articolo 79.
Per il momento non siamo al corrente se è stata depositata una
richiesta di concessione in sanatoria, per cui la Sovrintendenza si
esprimerà nel merito di quanto è stato rilevato dall'Ufficio
tecnico comunale. In questo momento è in corso la valutazione
dell'abuso e quanto prima verranno formalizzate le iniziative
previste dall'articolo 79 della legge n. 11, che prevede la rimessa
in pristino e l'irrogazione di una sanzione.
Si dà atto che dalle ore 9,33 presiede il Vicepresidente
Lattanzi.
Presidente
La parola alla Consigliera Squarzino
Secondina.
Squarzino (PVA-cU)
Ringrazio l'Assessore per le
informazioni. È chiaro che l'Assessore riferisce quello che altri
gli hanno riferito, giustamente, e io lo ringrazio di aver portato
qui i dati.
Avrei desiderato anche dall'Assessore una valutazione politica
della questione, nel senso che mi sembra abbastanza grave quello
che è successo. Come lei diceva, c'è stata un'autorizzazione
rilasciata dagli uffici competenti ad intervenire su un edificio,
cambiandone la destinazione, ma con il vincolo di rispettare alcune
norme di tutela di una parte dell'edificio che la Sovrintendenza
considera un bene architettonico di questa comunità, un bene quindi
che va tutelato e, se si vuole intervenire, occorre farlo nel
rispetto del bene da tutelare. Mi stupisce che gli uffici tecnici
comunali siano intervenuti prima dell'apparizione dell'articolo sul
giornale: sul giornale le notizie sono apparse il 19 giugno e - a
quanto lei mi dice - i controlli risalgono all'11 giugno, controlli
che hanno verificato che il disastro era già avvenuto e che quelle
parti importanti dell'edificio erano state distrutte.
Come mai si è aspettato dall'11 giugno al 19 giugno, per far
pervenire alla Sovrintendenza l'informazione? Sono passati otto
giorni dal momento in cui ci si accorge dell'accaduto al momento in
cui si invia la lettera alla Sovrintendenza! E ancora: quando è
avvenuta l'ordinanza di sospensione?
Di certo né l'11 né il 12 giugno! Anche qui, può darsi che sia
vera la data dell'11 giugno come giorno dell'ispezione, ma le
azioni e le scelte successive vanno in un'altra direzione e segnano
un'altra logica! Questo ci pone un grosso problema ed è il problema
dei controlli. A questo riguardo c'è un piano lavori, non c'è
qualcuno che deve essere responsabile dei lavori? Non c'è un
ufficio che deve verificare se quel piano lavori rispetta un bene
pubblico e se viene eseguito oppure no?
Credo che se ci fosse stata da parte dell'Amministrazione la
consapevolezza dell'importanza di quel bene e della sua fragilità,
le persone responsabili sarebbero state presenti a
verificare…
(interruzione dell'Assessore Pastoret, fuori
microfono)
… dico proprio che ci devono essere
dei responsabili, i direttori dei lavori sono responsabili. Inoltre
sembra strano che i controlli - se è vero che sono avvenuti tutti
quegli abbattimenti a cui lei ha accennato - siano arrivati solo
alla fine di questi abbattimenti! Non è che questi abbattimenti
avvengono in dieci minuti, e durante tutto il tempo in cui le ruspe
hanno lavorato, i responsabili comunali cosa hanno fatto? Sono
stati latitanti: hanno aspettato che tutto fosse abbattuto, per
andare a constatare che tutto era abbattuto. È stato così? Allora
questo è altrettanto grave…
(nuova interruzione dell'Assessore Pastoret, fuori
microfono)
… ho precisato prima, Assessore, che
lei ha riferito, che avrei desiderato una valutazione politica,
perché i dati politici sono questi, e volevo verificare se anche
lei condivideva la mia analisi! Dall'assenso che vedevo mentre
parlavo, probabilmente anche lei condivide queste nostre
preoccupazioni e queste nostre analisi.
Ricordo che non si dovevano prendere mezzi particolari per
andare a controllare da piazza Chanoux a via Conseil des Commis,
per percorrere i cento metri di distanza che separano l'organo di
controllo dal cantiere! Viene quindi il dubbio - questo me lo
permetta, Assessore, anche se non la riguarda direttamente - viene
il dubbio che ci fosse un accordo tacito tra uffici tecnici e ditta
costruttiva. Vedremo come sarà risolta la questione
dell'abbattimento della facciata, perché se la facciata non sarà
ricostruita tale e quale, allora questo dubbio diventa
certezza!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK